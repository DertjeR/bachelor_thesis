<doc id="32401" url="https://nl.wikipedia.org/wiki?curid=32401" title="Olympische Zomerspelen 1896">
Olympische Zomerspelen 1896

De Olympische Zomerspelen 1896, officieel de Spelen van de Ie Olympiade, waren de eerste moderne Olympische Spelen. Het waren de eerste Olympische Spelen sinds de Romeinse keizer Theodosius I de klassieke Olympische Spelen in 393 bij edict had verboden, omdat zij door hun heidens karakter een bedreiging zouden vormen voor het christendom. De Spelen werden geherintroduceerd op initiatief van baron Pierre de Coubertin en vonden plaats in Athene (Griekenland) van 6 tot en met 15 april 1896 (gregoriaanse kalender, volgens de ter plaatse gebruikte juliaanse kalender van 25 maart tot en met 3 april). De Spelen werden unaniem aan Athene toegewezen op een congres dat door De Coubertin in 1894 was georganiseerd, waarbij tegelijkertijd het Internationaal Olympisch Comité (IOC) werd opgericht.
Aan de eerste moderne Olympische Spelen deden in totaal 241 atleten uit 14 landen mee. De deelname stond in dat jaar nog niet open voor vrouwen. Op het programma stonden atletiek (waaronder de marathon), gewichtheffen, schermen, schietsport, tennis, turnen, wielrennen, worstelen en zwemmen. Zeilen stond ook op het programma, maar moest wegens een gebrek aan goede boten worden afgelast. Het roeien ging niet door vanwege de te harde wind tijdens de geplande wedstrijddag.
Ondanks een aantal tegenslagen werden deze eerste moderne Spelen algemeen beschouwd als een groot succes. Het was het grootste internationale sportevenement van die dagen en het Stadion Panathinaiko, het eerste grote stadion in de moderne tijd, zat vol met het grootste sportpubliek tot dan toe. Het hoogtepunt voor de Grieken was de overwinning van hun landgenoot Spiridon Louis op de marathon. De meest succesvolle deelnemers waren de Duitse worstelaar en turner Carl Schuhmann, die vier gouden medailles won en zijn landgenoot Hermann Weingärtner, die zes medailles won (waarvan drie goud).
Na afloop van de Spelen werd De Coubertin en het IOC een petitie aangeboden, ondertekend door onder anderen de Griekse koning en verscheidene deelnemers, om alle volgende edities van de Spelen ook in Athene te laten plaatsvinden. De Spelen van 1900 waren echter al toegekend aan Parijs en, afgezien van de tussenliggende Spelen van 1906, keerden de Spelen pas in 2004 weer terug in Athene.
Herintroductie van de Spelen.
Gedurende de 19e eeuw werden verscheidene kleine sportevenementen genoemd naar de klassieke Olympische Spelen. Baron Pierre de Coubertin haalde vooral zijn inspiratie uit de Wenlock Olympian Society Annual Games, gehouden in Much Wenlock in Shropshire, waar sinds 1850 jaarlijks een evenement georganiseerd werd, met onderdelen als atletiek, voetbal, cricket en ringwerpen, en een Grieks evenement, de Zappische Spelen, georganiseerd door de zakenman en later medeoprichter van de Spelen Evangelos Zappas.
Op 18 juni 1894 organiseerde Coubertin een congres op de Universiteit van Parijs om zijn plannen te presenteren aan afgevaardigden van sportorganisaties uit elf landen. Toen het plan geaccepteerd was en er een datum gekozen diende te worden, kwam Coubertin met het idee om in 1900, gelijktijdig met de wereldtentoonstelling, de eerste Spelen te organiseren. Omdat in de tussenliggende periode van zes jaar de interesse in en de enthousiasme voor de Spelen zou kunnen verminderen, stelde een aantal leden voor om vier jaar eerder, in 1896, al Spelen te organiseren. Nadat een datum werd afgesproken, diende ook een locatie gevonden te worden. Hoe dit precies is gegaan, is onduidelijk, omdat zowel Coubertin als Demetrius Vikelas, de eerste president van het Internationaal Olympisch Comité, de officiële notulen tegenspreken. De meeste bronnen zeggen dat verscheidene mensen Londen opperden, maar dat Coubertin dit weigerde. Na een kort overleg met Vikelas, die door Griekenland afgevaardigd was, stelde Coubertin Athene voor. Op 23 juni stelde Vikelas Athene officieel kandidaat en omdat de Olympische Spelen in de klassieke oudheid ook in Griekenland plaatsvonden, stemde het congres unaniem toe.
Organisatie.
Het nieuws dat er opnieuw Spelen zouden worden georganiseerd in Griekenland werd positief ontvangen door de Griekse burgers, media en koninklijke familie. Volgens Coubertin "hoorde kroonprins Constantijn met groot genoegen het nieuws dat de Spelen zouden terugkeren naar Athene." Verder zei hij dat "de koning en kroonprins medewerking willen verlenen aan het organiseren van de Spelen." Constantijn eigende zich later zelfs enthousiast het voorzitterschap van het organiserende comité toe.
Destijds had Griekenland grote financiële problemen en was er politieke onrust. Charilaos Trikoupis en Theodoros Deligiannis wisselden het premierschap om de zoveel tijd af en, vanwege de financiële problemen, dachten zowel premier Trikoupis als Stephanos Dragoumis, voorzitter van het Zappas Olympisch Comité, dat de Zappische Spelen had georganiseerd in 1870 en 1875, dat het niet mogelijk was voor Griekenland om het evenement te organiseren. Eind 1894 presenteerde het organiserende comité onder leiding van Stephanos Skouloudis in een rapport het feit dat de kosten van het organiseren van de Spelen drie keer zo hoog zouden uitvallen als dat Coubertin had voorgerekend. Ze concludeerden dat de benodigde 3.740.000 drachmen niet opgehoest konden worden en dat de Spelen niet gehouden konden worden.
Met het vooruitzicht van een mogelijke afgelasting van de eerste Spelen begonnen Coubertin en Vikelas een campagne om de Olympische Beweging levend te houden. Op 7 januari 1895 wierp deze zijn vruchten af: Vikelas maakte bekend dat kroonprins Constantijn de nieuwe voorzitter van het organiserend comité zou worden en zich vooral zou bezighouden met de financiën. Hij motiveerde het Griekse volk om geld te doneren. Deze donaties leverden in totaal ongeveer 330.000 drachmen op, de verkoop van speciaal voor dit doel uitgebrachte postzegels leverde 400.000 drachmen op en de kaartverkoop nog eens 200.000. Na een verzoek van Constantijn nam zakenman George Averoff de restauratie van het Stadion Panathinaiko voor zijn rekening, wat hem ongeveer 1 miljoen franc kostte. Als dank voor zijn gulheid, werd er een standbeeld van hem gemaakt, dat de dag voor de openingsceremonie, op 5 april 1896, vlak voor het stadion werd onthuld en daar nog steeds staat.
De jury, scheidsrechters en andere officials kregen dezelfde namen als in de oudheid, namelijk "Ephor", "Helanodic" en "Alitarc". Verder trad koning George I op als hoofdscheidsrechter en volgens Coubertin "gaf zijn aanwezigheid gewicht en gezag aan de beslissingen van de "Ephors"."
Het bericht van de nieuwe Spelen werd in België slecht ontvangen. De Belgische krant "Le Soir" was zelfs fel gekant tegen dit initiatief en vroeg zich af of de Europese volkeren er niet beter aan deden om weg te blijven van de viering van de Spelen. De krant stelde dat een Belgische deelname niet meer zou zijn dan een potsierlijk vertoon.
Ceremonies.
Openingsceremonie.
De openingsceremonie werd gehouden op 6 april 1896 (25 maart lokale datum) in het Stadion Panathinaiko. De Spelen werden geopend door koning George I van Griekenland die vergezeld was van zijn hele familie, waaronder zijn vrouw Olga en hun zoon kroonprins Constantijn. Meer dan vijftigduizend mensen juichten de koning toe na zijn toespraak. De atleten waren per natie verzameld op het binnenveld. Bij de opening loste men kanonschoten en er werden meer dan duizend duiven losgelaten. Een koor zong de hymne, die later de olympische hymne zou worden, die speciaal voor de gelegenheid door de Griek Spiros Samaras was gecomponeerd en waarvoor de dichter Kostís Palamás de woorden had geschreven.
De huidige openingsceremonie bevat nog steeds een aantal elementen uit deze openingsceremonie. Het staatshoofd van het organiserende land opent nog steeds de Spelen en de olympische hymne, die sinds 1958 officieel is, wordt nog steeds gespeeld. Andere elementen, zoals de olympische eed, het aansteken van het olympisch vuur en de landenparade werden later geïntroduceerd.
Sluitingsceremonie.
Op zondagochtend 12 april (31 maart lokale datum) organiseerde koning George I een banket voor alle officials en atleten (ondanks dat nog niet alle evenementen hadden plaatsgevonden). Tijdens zijn toespraak, maakte hij duidelijk dat, als het aan hem lag, de Spelen voor altijd in Athene gehouden zouden worden. De officiële sluitingsceremonie vond de volgende woensdag plaats, nadat hij dinsdag door slecht weer werd uitgesteld. De koninklijke familie was wederom aanwezig bij de ceremonie, die werd geopend door het spelen van het Griekse volkslied en een ode in het Oudgrieks, geschreven door George S. Robertson, een Britse deelnemer en student klassieke talen.
Op de slotdag van de Spelen, tijdens de sluitingsceremonie, overhandigde de koning de prijzen aan de winnaars. Anders dan tegenwoordig ontvingen de winnaars een zilveren medaille, een olijftak en een diploma. De nummers twee kregen een bronzen medaille, een lauriertak en een diploma. Verder kregen sommige atleten nog extra prijzen, zoals marathonwinnaar Spiridon Louis, die een beker kreeg van Michel Bréal, een vriend van Coubertin, die het marathonevenement had bedacht. Louis leidde daarna de ereronde van de winnaars door het olympisch stadion onder begeleiding van de olympische hymne. De koning verklaarde daarna de eerste Olympische Spelen voor gesloten en verliet het stadion, terwijl het Griekse volkslied weer werd gespeeld en hij toegejuicht werd door de menigte.
Vele anderen steunden het idee van de koning om de volgende Spelen ook in Athene te laten plaatsvinden. Zo ondertekenden de meeste Amerikaanse atleten een brief naar de kroonprins met deze wens. Coubertin echter was hier sterk op tegen, omdat hij vond dat internationale rotatie van de organisatie een van de hoekstenen van de moderne Olympische Spelen was. Geheel volgens zijn wens werden de volgende spelen gehouden in Parijs, waar ze enigszins overschaduwd werden door de gelijktijdig gehouden wereldtentoonstelling.
Sporten.
Tijdens het Sorbonne-congres van 1896 werd een groot aantal sporten voorgedragen als onderdeel van de Spelen. Bij de eerste officiële bekendmakingen omtrent de "deelnemende" sporten zaten ook teamsporten, zoals voetbal en cricket, maar deze plannen werden nooit verder uitgewerkt en haalden mede daarom de uiteindelijke Spelen niet. Roeien en zeilen waren wél gepland, maar werden afgelast vanwege te harde wind op de wedstrijddag.
Atletiek.
De deelnemers aan de verschillende atletiekonderdelen hadden de meeste verschillende nationaliteiten van alle sporten. De ontgoocheling bij de Grieken was groot toen zij het discuswerpen niet konden winnen. Maandenlang hadden de Griekse atleten zich toegelegd op deze discipline, die als een nationale sport werd gezien. Toch werden alle Griekse atleten verslagen door de Amerikaan Bob Garrett, die nog nooit een discus had geworpen. Pas tijdens de reis naar Athene was hij op het idee gekomen zich voor het discuswerpen in te schrijven. Garretts winnende worp was 29,15 meter, 20 centimeter verder dan de worp van de nummer twee, de Griek Panagiotis Paraskevopoulos. Garrett won verder ook nog het kogelstoten.
Er deden maar weinig topatleten mee en er werden, misschien daardoor, geen wereldrecords gehaald. Verder waren de bochten van de baan nogal krap, waardoor het halen van snelle tijden bij de looponderdelen eigenlijk onmogelijk werd. Desondanks won de Amerikaan Thomas Burke de 100 meter in 12,0 seconden en de 400 meter in 54,2 seconden. Burke was de enige deelnemer die startte met de knie op de grond, wat tot verwarring leidde bij de jury. Uiteindelijk werd het toch toegelaten te starten vanuit deze "oncomfortabele positie".
Het hoogtepunt was de marathon, die voor de allereerste keer in de geschiedenis als sportwedstrijd werd gehouden. Spiridon Louis (Griekenland) was de eerste winnaar van de olympische marathon. Het idee om een marathon te organiseren kwam van de Franse filosoof Michel Bréal, die zo de heldendaad van de Griekse krijger Phidippides wilde herdenken. Coubertin hield de boot lang af omdat hij dacht dat een marathon veel incidenten met zich zou meebrengen die mogelijk het imago van de Spelen zouden beschadigen. Uiteindelijk stemde hij toch in. De marathon werd gehouden op de laatste atletiekdag van de Spelen en vertrok, zoals de traditie het wilde, vanuit Marathon. Er waren achttien deelnemers in totaal, waaronder vier buitenlanders; de Italiaanse kanshebber Carlo Airoldi werd voor aanvang gediskwalificeerd, hoewel hij van Milaan naar Athene had gelopen om deel te nemen, omdat hij volgens de jury een professional was. De omstandigheden waren zeer zwaar, met hoge temperaturen. Dat leidde dan ook tot de gevreesde incidenten. Nog voor de eerste 20 km stortten al heel wat deelnemers in. Bij de laatste tien kilometer liep de Australiër Edwin Flack voorop en men zag in hem al de toekomstige winnaar. Hij werd echter nog voorbijgestoken door de Griek Spiridon Louis, een herder uit Maroussi, een dorpje in de nabijheid van Athene. Louis won en werd gebombardeerd tot nationale held. Die status had zeker een aantal voordelen. Zo verkreeg hij dat zijn broer, die na een messengevecht in de gevangenis terechtgekomen was, werd vrijgelaten.
Gewichtheffen.
Het gewichtheffen stond in 1896 nog in zijn kinderschoenen en de regels waren destijds behoorlijk anders dan tegenwoordig. De wedstrijden werden buiten gehouden, op het binnenveld van het stadion, ook waren de atleten niet ingedeeld in gewichtsklassen. Er stond één- en tweearmig gewichtheffen op het programma. De regels van deze allereerste wedstrijden zijn vergelijkbaar met het hedendaagse "stoten". Bij het tweearmig gewichtheffen stootten twee deelnemers na zes pogingen uiteindelijk hetzelfde gewicht van 111,5 kilo: de Schot Gregg Elliot en de Deen Viggo Jensen. Koning George I besloot dat Jensen de winnaar was, omdat zijn stijl beter zou zijn. Deze beslissing leidde tot protest uit het Britse kamp, waarna werd besloten om beide gewichtheffers extra pogingen toe te kennen. Geen van beide verbeterde echter zijn prestatie, waarna de gouden medaille aan Jensen werd toegekend.
Elliot nam revanche tijdens het eenarmig gewichtheffen, dat direct na afloop van het tweearmig gewichtheffen werd gehouden. Omdat Jensen licht geblesseerd was, en de rest geen partij was voor beide heren, won Elliot met gemak. Tijdens dit evenement was er één opvallend incident: een hulpjongen kreeg het niet gedaan om de gewichten te verwisselen, daarop stond koning George I op en gooide met gemak het gewicht een paar meter weg.
Schermen.
De schermonderdelen waren de allereerste sportwedstrijden die gehouden werden in het splinternieuwe Zappeion, dat gebouwd werd met het geld van Zappas. Het schermen was het enige evenement waarin ook professionals toegestaan waren deel te nemen, hetzij in een apart evenement, apart van de amateurs.
Oorspronkelijk zouden er vier evenementen op het programma staan, maar door onduidelijke redenen werd het degen-evenement geschrapt. Het floret-evenement voor amateurs kende in een Franse finale haar winnaar in Eugène-Henri Gravelotte. Het sabel-evenement en het floret-evenement voor schermleraren werd gewonnen door Grieken. Leonidas Pyrgos, winnaar van floret voor schermleraren, was de eerste Griek in de moderne tijd die een gouden medaille won.
Schietsport.
De vijf schietonderdelen, onderverdeeld in twee geweer- en drie pistoolonderdelen, werden gehouden in Kallithea. Het eerste evenement, 200 meter militair geweer, werd gewonnen door Pantelis Karasevdas, die als enige met al zijn schoten het doel raakte. Het tweede evenement, 25 meter militair pistool, werd gedomineerd door de Amerikaanse broers John en Sumner Paine. Om anderen ook een kans te geven, besloten beide broers dat alleen Sumner deel zou nemen aan het derde onderdeel, 50 meter vrij pistool, wat overigens met overmacht werd gewonnen door Sumner.
De broers Paine deden niet mee met het 25 meter snelvuurpistool evenement, dat werd gewonnen door Ioannis Phrangoudis, omdat hun pistolen volgens de jury niet van het juiste kaliber waren. Het laatste evenement, 300 meter vrij geweer, kon door invallende duisternis niet op de geplande dag gehouden worden en werd verschoven naar de dag erna. Georgios Orphanidis won voor Phrangoudis en de Deense gewichtheffer Jensen.
Tennis.
Ondanks dat tennis destijds al een van de grotere sporten was, nam geen van de topspelers deel aan de Olympische Spelen. De wedstrijden werden gespeeld op de banen van de "Athens Lawn Tennis Club" en op het binnenterrein van het Neo Phaliron Velodrome.
John Pius Boland, winnaar van het enkelspel, was ingeschreven voor deelname door de Griek Konstantinos Manos, een medestudent van hem op Oxford. Als lid van het Athens Lawn Tennis subcomité, probeerde Manos, samen met Boland, om meer deelnemers te ronselen tussen de Oxford-studenten. In de eerste ronde versloeg Boland Friedrich Traun, een veelbelovende speler uit Hamburg, die al uitgeschakeld was op de 100 meter sprint. Boland en Traun besloten samen deel te nemen aan het dubbelspel, waar ze in de finale het Egyptisch/Griekse koppel Kasdaglis/Petrokokkinos versloegen.
Turnen.
De verschillende turnevenementen werden gehouden op de binnenplaats van het Panathinaiko stadion. Duitsland had een elfkoppig team afgevaardigd, dat vijf van de acht evenementen won, inclusief beide teamevenementen. In het teamevenement op de rekstok waren de Duitsers de enige deelnemers. Drie Duitsers wonnen ook een individuele titel: Hermann Weingärtner won op de rekstok, Alfred Flatow de brug en Carl Schuhmann, die ook worstelde, won het sprongonderdeel.
De Zwitser Louis Zutter won op het paardvoltige en de Grieken Mitropoulos en Andriakopoulos wonnen aan de ringen respectievelijk met het touwklimmen.
Wielersport.
De regels voor de wielerevenementen werden van het UCI overgenomen. De baanonderdelen werden gehouden in het nieuwgebouwde Neo Phaliron Velodrome. Alleen de wegwedstrijd over 87 kilometer werd gehouden op het parcours Athene-Marathon-Athene.
Op de baanonderdelen was de Fransman Paul Masson de beste: hij won de individuele ronde, de tijdrit van 2 km en de 10 km. In de 100 km deed Masson mee als gangmaker voor Léon Flameng. Flameng won het onderdeel, ondanks een valpartij en het helpen van de Griek Georgios Kolettis, die een technisch probleem had. De Oostenrijkse schermer Adolf Schmal won de 12-uurs race, die slechts door twee deelnemers werd uitgereden. De Griek Konstantinidis won de wegwedstrijd tussen Athene en Marathon.
Worstelen.
Het worstelen, gehouden in het Panathinaiko stadion, kende geen gewichtsklassen, wat betekende dat er slechts één winnaar was van alle deelnemers, ongeacht verschillen in gewicht. De regels die destijds gehanteerd werden lijken erg op het tegenwoordige Grieks-Romeins worstelen, met het verschil dat er destijds geen tijdslimiet was en dat niet alle beengrepen verboden waren.
Uitgezonderd de twee Griekse deelnemers, hadden alle andere deelnemers al aan andere evenementen deelgenomen. De winnaar bij het enkelhandig gewichtheffen, Elliot nam het op tegen de turnkampioen Schuhmann. De laatste won en haalde de finale, waar hij Georgios Tsitas tegenkwam, die in de halve finale Stephanos Christopoulos had verslagen. Invallende duisternis zorgde ervoor dat de finale na 40 minuten werd gestaakt en de dag erna werd voortgezet. Schuhmann rekende toen na een kwartier af met Tsitas en won het evenement.
Zwemmen.
Het zwemmen werd gehouden in open water, omdat de organisatoren het niet nodig vonden om het geld uit te geven aan de bouw van een nieuw zwemstadion. Bijna 20.000 toeschouwers hadden zich opgesteld rond de Baai van Zea, nabij Piraeus, om het evenement te bekijken. De omstandigheden waren zeer moeilijk. De zwemmers werden met een boot de zee ingebracht, waarbij de starter op het oog de afstand tot het vasteland schatte. Verder was het water in de baai koud en de deelnemers hadden daar veel van te lijden tijdens de wedstrijden. Er waren drie open evenementen, de 100, 500 en 1200 meter vrije slag, en één evenement speciaal voor Griekse matrozen.
Voor de Hongaar Alfréd Hajós betekende het feit dat alle onderdelen vlak na elkaar op dezelfde dag werden gehouden, dat hij aan slechts twee onderdelen kon meedoen en dat hij zich nauwelijks kon herstellen van de ene wedstrijd, omdat de ander alweer begon. Desondanks won hij beide onderdelen (de 100 en 1200 meter). Hajós werd later, door een zilveren medaille voor architectuur in 1924, een van de twee deelnemers die zowel bij de atletiekonderdelen als bij de artistieke onderdelen een medaille won.
De 500 meter werd gewonnen door de Oostenrijker Paul Neumann, die zijn tegenstanders versloeg met meer dan anderhalve minuut voorsprong.
Deelnemers.
Tot de Spelen werden geen professionele sporters toegelaten. Dit was de uitkomst van het eerste reglement waarover werd gestemd tijdens het congres van 1894. De deelnemers werden dus allemaal geacht amateur te zijn, wat problemen gaf ten aanzien van de regels, omdat er geen internationale regelgeving was. Bovendien was er kritiek op het amateurisme, al ten tijde van de Spelen van Zappas (1870-1875), vanwege het feit dat ook de lagere sociale klassen mee mochten doen.
Bij de eerste Spelen konden de deelnemers zich ter plaatse inschrijven en ze werden niet, zoals nu het geval is, door hun land afgevaardigd. Zo bestond een groot deel van de Britse deelnemers uit studenten met interesse in Griekse kunst en uit ambassademedewerkers. Verder waren alle Amerikaanse deelnemers student aan Princeton. Vaak ook namen sporters deel omdat ze per toeval, door werk of studie, in Athene aanwezig waren.
Het precieze aantal deelnemers aan deze eerste Spelen is niet bekend. Diverse bronnen spreken elkaar tegen. Het IOC houdt het op 241 deelnemers, Mallon &amp; Widlund komen uit op 245 atleten, terwijl De Wael daar ook op uitkomt. Deze tegenstrijdigheid is te verklaren omdat niet altijd nauwkeurig geregistreerd werd wie zich voor een bepaald onderdeel inschreef en welke nationaliteit deze persoon had. In de officiële uitslagen staan ook vaak enkel de namen van de deelnemers die bovenaan eindigden. Zo'n 175 deelnemers zijn bij naam bekend.
Omdat er tot en met 1928 geen olympisch dorp was, moesten de deelnemers zelf voor slaapgelegenheid zorgen.
Vertegenwoordigde landen.
Zoals eerder aangegeven werden de deelnemers niet door hun land afgevaardigd en werd niet altijd bij inschrijving de nationaliteit genoteerd. Hierdoor ontstaat ook onduidelijkheid over het aantal landen dat op de Spelen vertegenwoordigd was. Volgens het IOC namen 14 landen deel, maar ze geeft niet aan welke dit zijn. De lijst die hieronder staat, is de waarschijnlijke lijst die het IOC gebruikt. Sommige bronnen geven 12 landen aan, waarbij Chili en Bulgarije ontbreken; andere noemen er 13 waarbij Italië ontbreekt. Sommigen voegen ook Egypte aan de lijst toe, omdat deelnemer Dionysios Kasdaglis een Griekse Egyptenaar was die in Egypte woonde. Er namen geen Belgen of Nederlanders aan deze eerste moderne Olympische Spelen deel.
Ingeschreven landen die niet meededen.
Sporters uit België en Rusland hadden zich ingeschreven, maar trokken zich terug. Het is onduidelijk of de Chileense atleet daadwerkelijk heeft deelgenomen.
Medaillespiegel.
Tijdens deze eerste Spelen kreeg de winnaar een zilveren medaille. De nummer twee kreeg brons. Voor de derde plaats lag er geen medaille klaar.
James Connolly (Verenigde Staten) won op 6 april 1896 het hink-stap-springen met een sprong van 13,71 m en werd daarmee de eerste olympische kampioen van de moderne Olympische Spelen. Hij kreeg de eerste zilveren medaille in de moderne geschiedenis; goud werd pas in 1904 ingevoerd.
Het IOC heeft besloten om in alle medailleoverzichten te werken volgens de huidige methode, namelijk goud voor de winnaar, zilver voor de nummer twee en brons voor de nummer drie. Dit om vergelijkingen tussen de verschillende edities te vergemakkelijken.
Volgens die moderne benadering zouden er 122 medailles zijn uitgereikt. Het IOC stelt officieel geen medailleklassement op, maar geeft desondanks een medailletabel ter informatie. In het klassement wordt eerst gekeken naar het aantal gouden medailles, vervolgens de zilveren medailles en tot slot de bronzen medailles.
Omdat zoals eerder gemeld de derde plaats in 1896 niets opleverde, zijn er op bepaalde onderdelen geen wedstrijden meer gehouden om de derde plaats te bepalen. Dit verklaart het lagere aantal bronzen medailles in onderstaande tabel. Bovendien telde de schermdiscipline floret voor schermleraren maar twee deelnemers.
In de volgende tabel staat het volledige klassement. Het gastland heeft een blauwe achtergrond en het grootste aantal medailles in elke categorie is vetgedrukt.
(1)Gecombineerde teams van deelnemers uit verschillende landen speelden in het dubbelspel van het tennistoernooi. De medailles die dergelijke teams wonnen, worden door het IOC niet toegerekend aan de landen waaruit de spelers afkomstig waren, maar aan het "gemengd team". De spelers waren afkomstig uit Australië, Duitsland, Griekenland en Groot-Brittannië.

</doc>
<doc id="32403" url="https://nl.wikipedia.org/wiki?curid=32403" title="Gordelstaarthagedissen">
Gordelstaarthagedissen

Gordelstaarthagedissen (Cordylidae) zijn een familie van hagedissen.
Naam en indeling.
De groep werd voor het eerst wetenschappelijk beschreven door Leopold Fitzinger in 1826. De familie wordt vertegenwoordigd door 68 soorten die verdeeld zijn in tien geslachten.
Een aantal geslachten zijn recentelijk erkend, zoals het geslacht "Smaug", waartoe de reuzengordelstaarthagedis ("Smaug giganteus") toe behoort. Dit geslacht is vernoemd naar de draak Smaug uit de The Hobbit-merchandise. Over de genetische relaties binnen deze familie is nog veel onduidelijk. De genera "Chamaesaura", "Cordylus" en "Pseudocordylus" bleken in een in 2001 uitgevoerd onderzoek één genetische geslachtengroep te vormen.
Uiterlijke kenmerken.
Gordelstaarthagedissen zijn sterk bepantserde hagedissen die vaak gekielde en soms puntige schubben hebben. Veel soorten hebben ringvormige rijen doorns op de staart. Een kenmerkende verdedigingsmethode van deze dieren is zich in een hol terugtrekken en zich dan vol zuigen met lucht, waardoor ze vast komen te zitten in hun schuilplaats. Ze slaan hierbij wild met hun venijnige staart.
Veel soorten hebben een onopvallende grijze tot bruine kleur met lichtere strepen of vlekken. Van een aantal soorten is bekend dat de mannetjes in de voortplantingstijd felle kleuren vertonen. Sommige soorten hebben gedegenereerde poten zoals de pootjesslangen uit het geslacht "Chamaesaura". Zij hebben een op een slang gelijkend lichaam met zeer kleine pootjes, ze bewegen zich ook slangachtig voort.
Levenswijze.
Alle soorten bewonen het zuidelijke deel van Afrika. Veel soorten uit verschillende groepen komen endemisch voor in Zuid-Afrika. Alle soorten leven in droge streken, veel soorten leven in rotsige omgevingen zoals de echte gordelstaarthagedissen. Andere soorten komen voor in meer begroeide gebieden zoals graslanden waar ze op de bodem leven.
Verreweg de meeste soorten zijn eierlevendbarend en ontwikkelen geen eieren maar baren direct zelfstandige jongen. Een uitzondering vormen de rotshagedissen uit het geslacht "Platysaurus" die allemaal eieren afzetten.
Geslachten.
Onderstaand een lijst van geslachten, zie voor een lijst van alle soorten ook de lijst van gordelstaarthagedissen. De geslachten "Karusasaurus", "Namazonurus" en "Smaug" zijn beschreven door een groep van biologen: Edward L. Stanley, Aaron Matthew Bauer, Todd R. Jackman, William Roy Branch en Pieter Le Fras Nortier Mouton.

</doc>
<doc id="32404" url="https://nl.wikipedia.org/wiki?curid=32404" title="Zeeschorpioenen">
Zeeschorpioenen

Zeeschorpioenen (Eurypterida) zijn een groep uitgestorven geleedpotigen, behorend tot de gifkaakdragers (Chelicerata), die leefden van 500 tot 245 miljoen jaar geleden.
Geschiedenis.
Net als de zwaardstaarten waren ook de Eurypteriden voornamelijk zeedieren en werden ze van het Ordovicium tot het Perm ook alleen daar aangetoond. Daarna vestigden ze zich ook in brak en zoet water, en sommige soorten konden kort overleven op het vasteland. In 2005 werden de fossiele sporen van beweging van een "'Hibbertopterus" ontdekt, die duidelijk op het land waren opgedoken en dus het bewijs leverden dat zeeschorpioenen het water ten minste voor een korte tijd konden verlaten. Met een lichaamslengte van meer dan twee meter, telden sommige soorten van deze groep, zoals Eurypterus spec. tot de grootste bekende geleedpotige (Arthropoda) ooit.
Bouw.
Eurypterida hadden een lichaamsbouw die het midden hield tussen hedendaagse schorpioenen en kreeften, met zes looppoten, twee flinke scharen en twee zwempoten. Aan de staart zat een extra aanhangsel, het zogenaamde telson. Dit had soms de vorm van een angel (waarschijnlijk zonder gif) en soms van een platte vin. Eurypterida met een plat telson zwommen waarschijnlijk op de manier van walvissen en dolfijnen.
De Eurypteriden hadden een smal pantser met een weinig gerangschikt kopschild (prosoma) en een achterlijf (opisthosoma) met twaalf segmenten. Net als bij hedendaagse spinnen en hun familieleden, hechten de poten en andere ledematen zich alleen aan het prosoma, het achterste paar poten werd omgezet in grote zwempoten. De voorste ledematen en de chelicerae waren uitgerust met tangachtige structuren en tanden die het mogelijk maakten om de prooi vast te houden, zodat de Eurypteriden kunnen worden beschouwd als gevaarlijke jagers voor de toenmalige gewervelde dieren en grote ongewervelde dieren.
Enkele soorten werden tot 3 meter lang. De meeste soorten waren echter klein, zo'n 20 centimeter.
Levenswijze.
Ze voedden zich waarschijnlijk door met hun scharen prooien te vangen en te verscheuren. Een studie uit 2010 naar "Acutiramus" wijst echter uit dat de scharen hiervoor mogelijk te zwak waren.
Mogelijk kwamen ze net als degenkrabben bij volle maan aan land om zich voort te planten. De larven leefden in een gevaarlijke wereld: ze moesten oppassen voor volwassen Eurypterida, belemnieten en later ook kaakvissen.
Fossielen.
Speciaal bewaard gebleven exemplaren van het geslacht "Eurypterus" werden in 1898 gevonden in Dolomietengesteente uit het Siluur op het eiland Saaremaa (Estland). De fijnste details werden waargenomen bij deze dieren, zoals de mannelijke en vrouwelijke geslachtsdelen op het tweede segment van de buik. In 1995 werden Eurypteriden ook gevonden in Zuid-Afrikaanse Soom-leisteen, waarin details van de spieren en inwendige organen nog te zien waren.
Geslachten.
Enkele bekendere geslachten zijn:

</doc>
<doc id="32405" url="https://nl.wikipedia.org/wiki?curid=32405" title="Zeeschorpioen">
Zeeschorpioen



</doc>
<doc id="32408" url="https://nl.wikipedia.org/wiki?curid=32408" title="Dromaiidae">
Dromaiidae

Dromaiidae is een familie waartoe nog maar één levende vogelsoort behoort, de emoe ("Dromaius novaehollandiae"). Uit diverse DNA-onderzoeken bleek dat de emoes nauw verwant zijn aan de kasuarissen. Daarom zijn de geslachten "Dromaius" en "Casuaris" samen ondergebracht in één familie, de kasuarissen en emoes (Casuariidae).

</doc>
<doc id="32412" url="https://nl.wikipedia.org/wiki?curid=32412" title="Spoorwegsein">
Spoorwegsein

Een spoorwegsein geeft de machinist of treinbestuurder van een trein opdrachten, toestemmingen en informatie. Seinen hebben de vorm van een wit of gekleurd licht, of een bord, of een beweegbare arm, of lichten aan de voor- of achterzijde van een trein, of geluidssignalen, gebaren, enzovoorts.
Een aanwijzing wordt niet als sein gezien. Een aanwijzing is een opdracht of toestemming die mondeling of schriftelijk wordt overgebracht.
Begrippen.
Seinen, seinbeelden en seingeving.
Met het woord "sein" wordt de seininstallatie bedoeld. Gewoonlijk is dat een paal met één of meer lichten en/of borden. Het "seinbeeld" is het beeld dat het sein laat zien. Sommige seinen tonen altijd hetzelfde seinbeeld. Een voorbeeld is een bord.
"Seingeving" of "signalering" zijn synoniemen. Het zijn algemene termen voor de informatie, toestemmingen en opdrachten die seinbeelden overbrengen.
Seinstelsel.
Een seinstelsel is een samenhangend geheel van seinbeelden. Kennis van een seinstelsel omvat naast de betekenissen van de seinbeelden ook de algemene principes, kenmerken en samenhang van de seinbeelden. Kennis van het seinstelsel maakt het mogelijk om seinbeelden beter te begrijpen, en hun mogelijkheden en beperkingen te doorzien.
Baanseinen en cabineseinen.
Seinen die langs de spoorbaan staan worden "baanseinen", "vaste seinen" en "laterale seinen" genoemd. "Cabineseinen" zijn seinen die in de treincabine zichtbaar worden gemaakt; men spreekt wel van "cabineseingeving", "cabinesignalering" of "stuurpostsignalisatie". Op lijnen waar volledig op cabineseinen wordt gereden zijn lichtseinen langs de baan bijna niet meer te vinden.
Voorseinen en hoofdseinen.
Bij baanseinen wordt vaak onderscheid gemaakt tussen hoofdseinen en voorseinen. Een hoofdsein kan opdracht geven om te stoppen en een voorsein kan dat niet. Omdat een trein gewoonlijk snel rijdt heeft hij een lange remweg. Daarom moet de machinist vooraf geïnformeerd worden over het seinbeeld dat het hoofdsein toont. Daartoe dient het voorsein. Het voorsein staat zo'n 1000 tot 1800 meter voor het bijbehorende hoofdsein. Deze afstand hangt af van de snelheid en het remvermogen van het treinverkeer.
Langs veel spoorlijnen staan de hoofdseinen zo dicht op elkaar dat elk hoofdsein tevens dienstdoet als voorsein voor het volgende sein. Deze hoofdseinen moeten dus drie seinbeelden kunnen tonen:
Armseinen.
Een armsein is een mechanisch spoorwegsein dat bestaat uit een paal met een beweegbare arm. De arm geeft de stand van het sein aan. Afhankelijk van het type sein kan de arm twee of drie standen aannemen, en dus twee of drie begrippen overbrengen. In Nederland werden armseinen gebruikt die twee standen kenden. De betekenis van de stand van de arm verschilt per land en per seintype. Armseinen tonen ook een gekleurd licht, zodat machinist of treinbestuurder armseinen ook bij duisternis kunnen waarnemen. Deze lichten zijn in het algemeen zwak en bij daglicht niet goed zichtbaar.
Op reguliere spoorlijnen in België en Nederland zijn armseinen overal verdwenen. Ze zijn alleen nog te maar zien bij spoorwegmusea en museumspoorlijnen.
Lichtseinen.
Lichtseinen tonen alleen lichten. De lichten zijn vaak geplaatst voor een groot zwart bord, om de zichtbaarheid van de lichten te vergroten. Lichtseinen kunnen veel informatie geven, bijvoorbeeld of het veilig is door te rijden, én hoe snel gereden kan worden, én wat de stand van het volgende sein zal zijn. Om zoveel informatie door te kunnen geven tonen lichtseinen vaak meerdere lichten tegelijk.
De ontwikkeling van de kleuren voor lichtseinen.
Tot 1876 werd in plaats van groen vaak een wit licht gebruikt. Dit kleurgebruik is in Engeland ontstaan. Het Engelse woord voor de kleur van wit licht is 'clear'. Hetzelfde woord wordt gebruikt om aan te geven dat een spoor vrij is, wat de betekenis van dit seinbeeld in het Engelse taalgebied glashelder maakt. In 1876 brak in een sein bij Abbots Ripton een gekleurde lens die voor het witte licht had moeten staan. Het sein toonde daardoor onterecht 'clear', wat een spoorwegongeval veroorzaakte. De ontdekking van deze oorzaak leidde tot de conclusie dat het gebruik van wit licht in seinen niet faalveilig is, en daarom werd in Engeland in de jaren na dit ongeval de kleur wit vervangen door groen.
Tussen 1904 en 1908 liet het New Yorkse bedrijf Corning Glass Works systematisch onderzoek doen naar de optimale kleur van spoorwegseinen. Corning Glass Works was producent van glaswerk voor lampen van spoorwegseinen. Onderzocht werd welke kleuren het best van elkaar te onderscheiden waren nadat ze door lenzen gebundeld werden. Door het bundelen worden seinlichten van een grotere afstand beter zichtbaar. Dit onderzoek leidde tot de aanbeveling om vier specifieke kleuren te gebruiken voor vier specifieke betekenissen. De vier gekozen kleuren zijn zo gekozen dat ze zo goed mogelijk zijn te onderscheiden, ook op grote afstand.
De kleur geel of amber was op dat moment nieuw, want tot dit onderzoek werd deze kleur maar weinig gebruikt, en zelden in de betekenis van 'waarschuwing'.
Huidig gebruik van lichtseinen.
Vrijwel alle spoorwegmaatschappijen namen de kleuren rood, groen en geel over, met vergelijkbare betekenissen. De exacte betekenissen van seinen lopen per seinstelsel of land uiteen. Een voorbeeld is de betekenis van een groen licht in Noord-Amerika. Soms betekent een groen licht alleen dat het spoor vrij is, en niet dat het sein ook voorbij gereden mag worden. De machinist mag dan alleen rijden met uitdrukkelijke toestemming van de treindienstleider, die in dat land dispatcher wordt genoemd.
Het Nederlandse seinstelsel (NS'54).
Lichtseinen in Nederland tonen één licht, soms aangevuld met een oplichtend getal. De betekenissen van seinen zijn daardoor gemakkelijk af te lezen. Er zijn drie vormen:
In een voorontwerp van het huidige Nederlandse seinstelsel kenden seinen twee lichtbakken. Een rechthoekige lichtbak aan de bovenzijde van het sein zou de passeersnelheid tonen, de maximale snelheid waarmee de trein het sein mocht passeren. Een driehoekige lichtbak met de punt naar beneden aan de onderzijde van het sein zou de doelsnelheid tonen, de maximale snelheid waarmee het volgende sein gepasseerd mocht worden. Deze lichtbakken geven snelheden aan in tientallen km/u. Het getal 4 betekent dus 40 km/u.
Vanwege de hoge kosten van lichtbakken werd besloten om vaste maximumsnelheden met borden aan te geven. Deze snelheidsborden tonen de plaatselijk toegestane snelheid. Ze worden niet bij elk sein herhaald, alleen op plaatsen waar de vaste maximumsnelheid wijzigt staan snelheidsborden. Lichtbakken voor het aangeven van de passeersnelheid en de doelsnelheid zijn dan alleen nog nodig bij variabele snelheidsbeperkingen, zoals bij inrijseinen van stations. Eventueel oplichtende getallen geven dan een verdere beperking aan. Uiteindelijk besloot men om niet twee, maar één lichtbak te gebruiken. In combinatie met groen toont een sein alleen de passeersnelheid en in combinatie met geel toont het sein alleen de doelsnelheid.
Afbeeldingen en betekenissen van Nederlandse lichtseinen staan in de tabel hieronder.
Er zijn meer spoorwegseinen. Alle spoorwegseinen zijn te vinden in bijlage 4 van de regeling spoorverkeer.
Foto's van lichtseinen in Nederland
Het Belgische seinstelsel.
Het Belgische seinstelsel maakt een duidelijk onderscheid tussen links en rechts rijden. Links rijden wordt "regime normaalspoor" genoemd, rechts rijden wordt "regime tegenspoor" genoemd. Bij regime normaalspoor staan de seinen links van het spoor en hebben de lichtseinen met een groot paneel een uitstulping aan de rechterzijde, waar een geel licht kan branden. De seinen in het grote paneel geven een vast licht, ze knipperen niet. Bij regime tegenspoor staan seinen rechts van het spoor en hebben lichtseinen met een groot paneel een uitstulping aan de linkerzijde, waar eveneens een geel licht kan branden. Deze lichten knipperen altijd.
Belgische seinen kunnen zowel de passeer- als de doelsnelheid met oplichtende cijfers weergeven. Dit wordt alleen gedaan op plaatsen waar variabele snelheidsbeperkingen kunnen gelden. De vaste maximumsnelheden worden met borden aangegeven. Een eventuele verdere beperking van de maximum passeersnelheid wordt onder het sein aangegeven; een eventuele verdere beperking van de doelsnelheid wordt boven het sein getoond.
Een andere bijzonderheid van het Belgische seinstelsel is het onderscheid tussen "grote beweging" en "kleine beweging". Een kleine (trein)beweging heeft overeenkomsten met een rangeerbeweging, maar kan ook buiten een rangeeremplacement plaatsvinden.
Afbeeldingen en betekenissen van Belgische lichtseinen staan in de tabel hieronder.
Foto's van lichtseinen in België
Cabineseingeving.
Als seinen in de cabine zichtbaar gemaakt worden spreekt men van cabineseingeving, cabinesignalering of stuurpostsignalisatie. Als cabineseinen en baanseinen gecombineerd worden bestaan er regels welke seinen gelden. Dit kan per situatie en zelfs per seinbeeld verschillen. Cabineseinen worden soms getoond in een apart scherm of via een apart kastje. Cabineseingeving kan ook gecombineerd worden met de snelheidsmeter.
Treinbeïnvloedingssystemen bieden in veel gevallen een cabinesein. Het cabinesein van een treinbeïnvloedingssysteem kan eveneens zichtbaar zijn in een apart kastje of scherm, of een combinatie vormen met de snelheidsmeter.
Voordelen van cabineseingeving.
Cabineseingeving heeft belangrijke voordelen boven baanseinen:
Voorbeelden van cabineseingeving met geïntegreerde treinbeïnvloeding.
Voorbeelden van cabineseingeving met geïntegreerde treinbeïnvloeding zijn het Duitse Linienförmige Zugbeeinflussung (LZB) en het Franse Transmission Voie-Machine (TVM). De Duitse respectievelijk Franse hogesnelheidstreinen zijn met deze systemen uitgerust, voor zover deze lijnen niet al met European Rail Traffic Management System (ERTMS) zijn uitgerust. Maar bijvoorbeeld ook de Rotterdamse metro is met LZB uitgerust.
Sommige typen treinbeïnvloedingssystemen met cabineseingeving zijn gebaseerd op standaarden, waardoor het mogelijk is trein in te zetten met apparatuur van verschillende leveranciers. Dat leidt weer tot een grotere markt en een breder gebruik van het standaardsysteem. Het meest aansprekende voorbeeld hiervan is het Europese ERTMS. Eveneens gestandaardiseerd, maar niet in die mate dat treinen met apparatuur van verschillende leveranciers op hetzelfde spoor kunnen rijden, zijn het Amerikaanse Positive Train Control (PTC) en het Communications-Based Train Control (CBTC), wat bijvoorbeeld bij de Amsterdamse metro in gebruik is.
Wanneer kleuren van nabij gezien worden is er veel minder kans op verwarring van kleuren. Daardoor is bijvoorbeeld het gebruik van zowel geel als oranje in het ERTMS/ETCS-cabinesein niet problematisch, terwijl deze kleuren bij gebruik in baanseinen tot foute waarnemingen kunnen leiden.
ERTMS-cabineseingeving.
Het ERTMS-cabinesein is een bedienscherm dat wordt aangeduid als driver machine interface (DMI). Het kan uitgevoerd zijn als aanraakscherm, maar er kunnen ook knoppen rond het scherm zijn geplaatst. In het linkerbovendeel van de DMI wordt de 'snelheidsinformatie' zichtbaar gemaakt. Hier is een snelheidsklok zichtbaar met een forse aanwijzer. In de as van de aanwijzer is ook de snelheid van de trein in cijfers aangegeven. De aanwijzer geeft niet alleen de snelheid aan, maar dient ook als spoorwegsein. De naald kan daarom meerdere kleuren aannemen. De belangrijkste combinaties van kleuren en betekenissen zijn:
Overige seinen.
Front&amp;hyphen; en sluitseinen.
De lichten op de voor- en achterzijde van een trein worden respectievelijk front- en sluitsein genoemd. Sluitseinen kunnen ook de vorm van bordjes hebben.
Treinlengteborden.
Treinlengteborden zijn zichtbaar op of nabij perrons.
Bakens.
Bakens zijn seinen die dienen voor de oriëntatie. Ze hebben meestal de vorm van een bord, soms behoorlijk groot. Een voorbeeld is dat seinen die toestemming kunnen geven om door te rijden of opdracht kunnen geven om snelheid te verminderen of te stoppen vrijwel altijd door bakens voorafgegaan worden.

</doc>
<doc id="32413" url="https://nl.wikipedia.org/wiki?curid=32413" title="Kijkduin en Ockenburgh">
Kijkduin en Ockenburgh

Kijkduin en Ockenburgh vormen een wijk in het uiterste westen van Den Haag. Kijkduin is de tweede badplaats van Den Haag en Ockenburgh is de naam van een landgoed dat rond 1650 is aangelegd.
De wijk grenst aan de wijken Kraayenstein, Vogelwijk, Bohemen en Meer en Bos, Waldeck en Loosduinen plus de gemeente Westland en de Noordzee.
Kijkduin.
Kijkduin ligt in de duinen en aan het strand. Er is een boulevard met winkels en een groot hotel. Kijkduin is de kleinste van de twee Haagse badplaatsen. Pal voor Kijkduin liggen meerdere strandslagen (duinovergangen) naar het Haagse Zuiderstrand: strandslag 3 nabij de Hoek van Hollandlaan (eindpunt HTM-buslijnen 24, 26 en in de zomer ook 23), de strandslagen 4A, 4B en 4C voor het Deltaplein en strandslag 5 nabij de "Jutterskeet van Ome Jan", ook wel bekend als het "Juttersmuseum".
Geschiedenis.
Aan het eind van de 19e eeuw werden op Kijkduin, zo'n zeven kilometer van het centrum van Den Haag, enkele hotels gebouwd. Kijkduin was omstreeks 1900 niet veel kleiner dan de badplaats Scheveningen. De groei die Scheveningen daarna meemaakte, heeft in Kijkduin echter niet plaatsgevonden.
Kijkduin maakte van 1811 tot 1923 deel uit van de zelfstandige gemeente Loosduinen, die toen werd opgeheven. Sindsdien is het onderdeel van de gemeente Den Haag, dat de ruimte nodig had voor volkshuisvestingsdoeleinden. De eerste nieuwe woonhuizen in Kijkduin, moderne villa's, werden ontworpen door Jan Duiker en Bernard Bijvoet en in 1923 opgeleverd door aannemer Joh.D. van der Houwen. Ze vertonen de invloed van Frank Lloyd Wright.
In 1919 werd aan het eind van de huidige Machiel Vrijenhoeklaan begonnen met de aanleg van het vliegveld Ockenburg, dat in mei 1940 het doelwit werd van een Duitse aanval, en na de Tweede Wereldoorlog buiten gebruik werd gesteld.
Tijdens de Tweede Wereldoorlog is ten gevolge van de aanleg van de Atlantikwall ongeveer de helft van de bebouwing van Kijkduin gesloopt, waaronder een groot deel van het villapark 'Meer en Bosch'. Het natuurgebied en de bebouwing ten noorden van de Monsterseweg liepen schade op bij ongelukken met het lanceren van V-wapens vanaf het terrein van het psychiatrisch ziekenhuis Bloemendaal.
Na de Tweede Wereldoorlog resteerde slechts een aantal strandtenten en een Indisch restaurant. In de loop van de jaren zestig en zeventig is de bebouwing van Kijkduin volgens een aangepast plan uit 1962 van de Haagse directeur van de gemeentelijke Dienst voor de Stadsontwikkeling, de architect Frits van der Sluijs, tot stand gekomen. De trage ontwikkeling van Kijkduin werd mede veroorzaakt door de gevolgen van de stormvloed van 1953. De versterking van de kust met puinduinen is pas in 1968 voltooid. In dat jaar werd de Machiel Vrijenhoeklaan doorgetrokken tot aan de camping en werden aan weerszijden grote parkeerterreinen aangelegd.
In 2004 is een van de uitkijktorens, oorspronkelijk een lichtopstand, per helikopter naar Hoek van Holland verplaatst. De gemeente Den Haag had geen geld voor het noodzakelijke onderhoud. In Kijkduin werd de campus van de International School of The Hague gevestigd, een school die valt onder Stichting Het Rijnlands Lyceum.
Heraldiek.
Kijkduin heeft een officieus wapen van onduidelijke oorsprong: drie duinen waar de kop van de Haagse ooievaar overheen kijkt.
Indeling.
Gemeente Den Haag hanteert voor Kijkduin de administratieve indeling:
Ruimtelijke ontwikkeling.
De recreatieve functie van Kijkduin nam in de laatste decennia van de 20e eeuw sterk toe. De kern van Kijkduin bestaat uit een boulevard met winkels aan de stadszijde en horeca aan de strandzijde. Deze boulevard ligt op de top van het duin. Direct daarachter ligt het Deltaplein en de verbrede Kijkduinsestraat met flats in drie tot zeven lagen. Ten oosten van deze straat is een belangrijk deel van het villapark Meer en Bosch behouden. De opzet van geschakelde middenstandswoningen in een duinachtig landschap met lage open erfafscheidingen ging door verdichting en de behoefte aan gecultiveerde privé-tuinen met hagen en schuttingen voor een deel verloren.
De als middenstandswoningen gebouwde huizen werden bovendien voor het merendeel verbouwd tot luxe landhuizen. Ten westen van de Kijkduinsestraat zijn van het villapark Meer en Bosch slechts enkele huizen aan de Westkapellelaan behouden. Deze werden opgenomen in een nieuwe stedenbouwkundige structuur met een rechthoekige verkaveling en dicht op elkaar gebouwde bungalows.
Voorts is in dit gebied een veertiental houten Oostenrijkse woningen gelegen, die vlak na de Tweede Wereldoorlog gebouwd zijn.
In 2009 werd door gemeente Den Haag, Dienst Stedelijke Ontwikkeling, het concept "Masterplan Kijkduin" gepresenteerd. Naar de in 2017 bekendgemaakte plannen heeft er in de badplaats grootschalige herontwikkeling plaatsgevonden. De lage, oude boulevardbebouwing is vervangen door een twaalftal flatgebouwen (5 à 10 verdiepingen hoog) met winkels, horeca en woningen. Daarvoor is het project Nieuw Kijkduin ontwikkeld, in een samenwerking van de gemeente Den Haag met projectontwikkelaar FRED Developers B.V. Volgens de verwachtingen zal het project in 2023 klaar zijn.
Transport.
De gemeente Loosduinen wilde Kijkduin, dat onder de gemeente Loosduinen viel, als badplaats ontwikkelen met Scheveningen als voorbeeld. Er werd een badhuis ontwikkeld en Kijkduin moest via een tram te bereiken zijn. In 1888 ging de WSM met een stoomtram rijden tussen Loosduinen en Kijkduin. Deze reed alleen in de zomermaanden maar bij uitzondering ook ook in de winter na de annexatie door Den Haag in 1923-24. De Tramstraat in Loosduinen herinnert er nog aan. In 1928 werd deze zijlijn opgeheven. Daarna zijn er wel vaak plannen geweest voor een elektrische tram of RandstadRail naar Kijkduin, maar van uitvoeren komt het niet. Voor 1928 reden er al bussen. De tweede HTM-stadsbuslijn in Den Haag was een lijn naar Kijkduin, lijn 4 (2e), in 1925. Vanaf 1927 hadden de HTM-buslijnen lijnletters, en lijn 4 werd lijn M. In 1955 gebeurde het omgekeerde; lijn M werd lijn 24 (1e). Van 1929-1931 kwam er ook een zomerbuslijn tussen Loosduinen en Kijkduin. Dit was lijn N. Na twee zomers gereden te hebben ging die verbinding naar de VIAS om pas in 1948 terug te keren, nu als lijn U. In 1955 werd dit lijn 35, daarna 27, en sinds 1987 ten slotte streekbus 129 die daar verdween in 2005. Bus 23 reed sinds 1971 naar Kijkduin (maar sinds 2019 alleen in de zomer) en nam de route over van bus 24 (2e), die verlengd was naar station Voorburg. Sinds halverwege jaren 90 rijdt bus 26 (2e) naar Kijkduin, aanvankelijk alleen in de zomer. In 2004 werd buslijn 4 (4e), die sinds 1972 in Kijkduin kwam, vernummerd in 24, en zo keerde lijn 24 (3e) terug in Kijkduin, zij het via een totaal andere route.
Trivia.
In augustus 2016 werd Kijkduin uitgeroepen tot 'Pokémon-hoofdstad' van Nederland omdat de wijk werd overspoeld door Pokémonzoekers. Op het strand stond enige tijd een Pokémonpaal. De gemeente was eerst enthousiast, maar door de toenemende overlast kwamen ze daar van terug.
"Kijkduin" is een algemene benaming voor een uitzichtplek of observatiepunt. Op meerdere plaatsen aan de Hollandse kust bevinden zich locaties met dezelfde naam "Kijkduin", onder meer ook bij Renesse en ook Den Helder en Huisduinen, waar de Zeeslag bij Kijkduin plaatsvond. In dit kader heeft Den Haag nog een Kijkduin gehad: dat was waar nu de Frederik kazerne is, aan de kant van het Hubertuspark.
Het vuurwerk van het Vuurwerkfestival Scheveningen is ook op het strand van Kijkduin te zien. Hiermee is Kijkduin een goed alternatief om naar dit vuurwerk te kijken als men de drukte van Scheveningen wil vermijden.
Vanuit Kijkduin wordt jaarlijks in april de Duinenmars georganiseerd.
Ockenburgh.
Ockenburgh is een buitenbuurt van Den Haag, die deel uitmaakt van de wijk Kijkduin en Ockenburgh in het stadsdeel Loosduinen. Ockenburgh ligt rondom de locatie van het voormalige Landgoed Ockenburgh.
Tijdens de Eerste Wereldoorlog waren 1500 Belgische militairen geïnterneerd op het landgoed. In 1919 legde men er naast het Vliegveld Ockenburg aan. Tijdens de Tweede Wereldoorlog is in de meidagen van 1940 gevochten om het vliegveld. Vanaf 1944 werden V2-raketten vanaf het Landgoed Ockenburgh afgeschoten op Londen.
Sinds 1954 heeft Ockenburgh een camping. In de jaren negentig is op een deel van de camping een bungalowpark gebouwd. De meeste inwoners van Ockenburgh wonen in het nieuwbouwproject Ockenrode, dat vanaf 1998 is opgeleverd.
Landgoed.
Het landgoed Ockenburgh werd rond 1650 aangelegd door de dichter en medicus Jacob Westerbaen. Het landgoed is in classicistische landschapsstijl ontworpen met een groot park en een 17e-eeuwse buitenplaats. Het landgoed werd op 9 augustus 1931 door de gemeente Den Haag aangekocht.
Het landhuis (met aanbouw) was tot 1996 als jeugdherberg in gebruik en zou daarna tot een congreshotel omgevormd worden. In 2011 werd het beheer van het landgoed overgedragen aan de stichting Zuid-Hollands Landschap. In 2012 werd een overeenkomst gesloten tussen de gemeente Den Haag en een projectontwikkelaar om van het landhuis Ockenburgh een luxehotel te maken. Dat plan kwam echter niet tot uitvoering. Wel werd het huis Ockenburgh van aanbouwsels ontdaan en gerestaureerd, maar in plaats van een hotel werd het een uitspanning voor park- en duinwandelaars.
Romeins fort.
In de tweede eeuw na Chr. lag er in de duinen bij Ockenburgh (op de plaats van de camping en het bungalowpark) een klein Romeins fort met een bijbehorende nederzetting, de 'Vicus van Ockenburgh'. Het is de grootste vindplaats van Romeinse resten in Den Haag.

</doc>
<doc id="32415" url="https://nl.wikipedia.org/wiki?curid=32415" title="Banjul">
Banjul

Banjul is de hoofdstad van Gambia. Met 73.000 (2013) inwoners is het een van de kleinste hoofdsteden van Afrika. Banjul is niet de grootste stad van het land, dat is Serekunda gevolgd door de 2e grootste stad Brikama.
Geschiedenis.
Banjul werd gesticht in 1816 en heette tot 1973 Bathurst. Veel van de straten waren genoemd naar de helden van de Slag bij Waterloo. In 2003 zijn al deze straatnamen vervangen door namen van de helden van de onafhankelijkheidsstrijd.
Geografie.
Banjul ligt in het westen van Gambia, vlak bij de Atlantische Oceaan. Het is gelegen op een eiland, aan de zuidkant van de monding van de rivier de Gambia. De stad is 2 kilometer westwaarts aan het vasteland verbonden door middel van de Dentonbrug. Deze brug overspant de Oyster Creek, de belangrijkste kreek door het Tanbi Wetland Complex. Deze "wetlands" zorgen ervoor dat er, behalve de weg die over genoemde brug gaat, geen andere toegangswegen naar Banjul lopen.
Een veerboot verzorgt de verbinding over de Gambiarivier naar Barra, dat op de noordoever ligt.
Zuidwestelijk liggen, op respectievelijk 15 en 25 kilometer, Serekunda en de internationale luchthaven, Luchthaven Banjul Internationaal. De stad Serekunda is de grootste van Gambia en heeft dankzij haar grote markt ook het grootste economische belang. De landingsbaan van de luchthaven is zeer breed en van zeer goede kwaliteit, omdat het een noodlandingsbaan voor de NASA is.

</doc>
<doc id="32416" url="https://nl.wikipedia.org/wiki?curid=32416" title="Sarawak (staat)">
Sarawak (staat)

Sarawak is een deelstaat van Maleisië, gelegen in het noordwestelijke deel van het eiland Borneo. Het behoort samen met de deelstaat Sabah, die ten oosten van Sarawak ligt, tot Oost-Maleisië. Het grenst in het zuiden aan Kalimantan, dat tot Indonesië behoort.
Geschiedenis.
Wegens geboden hulp aan de sultan van Brunei ontving de avonturier James Brooke in 1841 de positie en titel van radja van Sarawak. Toen Sarawak een onafhankelijke status verkreeg, riep hij het tot koninkrijk uit. Zijn opvolger(s) stelden zich later onder de bescherming van de Britse kroon.
Japan voerde een invasie uit in 1941, waarna Australische troepen het in 1945 bevrijdden, en in 1946 kwam het weer onder de Britse kroon.
Vanaf 1963 maakt het als staat deel uit van Maleisië.
Demografie.
De Iban vormen de grootste bevolkingsgroep. Zij zijn voornamelijk christelijk en animistisch. Ook zijn er nog Chinezen en Maleisiërs.
Ook zijn er enkele inheemse stammen zoals de Kayan en de Keniah.
Bestuurlijke indeling.
Sarawak bestaat uit elf administratieve deelgebieden ("divisions"), die weer zijn onderverdeeld in 29 districten.
Geografie.
Sarawak is een dunbevolkt gebied. De meeste plaatsen zijn in het kustgebied en langs de rivieren.
De bestuurlijke hoofdstad van Sarawak is Kuching, dat letterlijk "kat" betekent.
Enkele andere plaatsen in Sarawak zijn:
Natuur.
Er zijn diverse nationale parken in Sarawak zoals: 

</doc>
<doc id="32423" url="https://nl.wikipedia.org/wiki?curid=32423" title="Nederlandse spelling (tussen S)">
Nederlandse spelling (tussen S)



</doc>
<doc id="32424" url="https://nl.wikipedia.org/wiki?curid=32424" title="Decanaat">
Decanaat

Een decanaat, dekenaat of, enkel in Vlaanderen, dekenij is een bestuurlijke en territoriale eenheid binnen zowel de Rooms-Katholieke Kerk als de oosters-orthodoxe kerken en de Anglicaanse Gemeenschap. Het is de bestuurslaag tussen het bisdom en de parochies. Een dekenaat bestaat uit een aantal parochies, en binnen een bisdom zijn er een aantal dekenaten. De geestelijke die aan het hoofd hiervan staat, is in de hiërarchie van de Rooms-Katholieke Kerk een (land)deken of "deken der christenheid".
Een vergelijkbare onderverdeling wordt in andere kerkgenootschappen ook wel proosdij genoemd. Het decanaat werd tot het einde van de 16e eeuw echter ook in de katholieke Groninger Ommelanden en westelijk Oost-Friesland proosdij genoemd (zie ook proost).
Het doel van een decanaat ligt voornamelijk in de bundeling van activiteiten ten behoeve van de pastorale zorg. De deken is altijd een priester van het bisdom en wordt benoemd door de bisschop, doorgaans onder de pastoors.
De woning van een deken is een dekenij. Doorgaans, maar niet altijd, is die wat ruimer dan een pastorij; soms is het ook een historisch pand, zoals de dekenij van Lier, voormalige verblijfplaats van de Deense koning.
Een dekenij was soms echter ook een lokaal voor de hoogste gezagsdragers van een gilde, die eveneens dekens genoemd werden: zie Dekenij van de lakenwevers.
Terwijl de grote katholieke bisdommen worden ingedeeld in dekenijen als tussenniveau naar de vaak talrijke parochies, zijn "deans" (dekens) in de kleinere anglicaanse diocesen eerder bisschoppelijke adjuncten, te vergelijken met een (territoriale) vicaris-generaal.

</doc>
<doc id="32425" url="https://nl.wikipedia.org/wiki?curid=32425" title="Kingsley Amis">
Kingsley Amis

Kingsley William Amis (Londen, 16 april 1922 — aldaar, 22 oktober 1995) was een Engels auteur van een twintigtal meestal humoristische romans, een zestal dichtbundels, een aantal collecties korte verhalen en een tiental boeken met literaire en sociale beschouwingen. Daarnaast was hij lector in Swansea (1948-1961) en korte tijd in Cambridge (1961-1963). Zijn stijl wordt gekenmerkt door vlijmscherpe observaties, een zeer goed oor voor het Engelse idioom en soms hilarische plots.
Biografie.
Amis werd geboren in Londen, ging daar naar school op de City of London School en studeerde letteren aan St John's College, Oxford. Hij zat in het leger bij de verbindingsdienst voordat hij in 1947 zijn studie weer oppakte. Hij brak door met zijn eerste boek Lucky Jim, dat een bestseller werd en een nieuwe trend in de hedendaagse literatuur zette. Hij was een vertegenwoordiger van wat de stroming van de Angry Young Men ging heten. Lucky Jim was het eerste boek waarin een 'gewoon mens' een hoofdrol als antiheld speelde.
Daarnaast was Amis geïnteresseerd in sciencefiction en heeft een aantal bloemlezingen daarvan samengesteld.
Kingsley Amis is tweemaal getrouwd geweest, de tweede maal met Elizabeth Jane Howard, en hij had drie kinderen. Zijn zoon Martin Amis († 2023) was eveneens een gerespecteerd schrijver.
In 1990 werd Amis door koningin Elizabeth II van het Verenigd Koninkrijk geridderd en sindsdien mag hij "sir" genoemd worden. Hij heeft ook geschreven onder de pseudoniemen Robert Markham en William Tanner.
Zijn drankgebruik in latere levensjaren heeft volgens biograaf Zachary Leader zeker bijgedragen aan zijn relatief vroegtijdig overlijden.

</doc>
<doc id="32426" url="https://nl.wikipedia.org/wiki?curid=32426" title="İskenderiye">
İskenderiye

İskenderiye is de Ottomaanse benaming voor steden die genoemd zijn naar Alexander de Grote. De vorm is afgeleid van het Arabisch "(Al)-Iskandariya". De vroegere naam van de stad was dan ook Alexandrië.
İskenderiye is ook de vroegere naam van de Albanese stad Shkodër en de Turkse (voormalig Syrische) stad İskenderun.

</doc>
<doc id="32427" url="https://nl.wikipedia.org/wiki?curid=32427" title="Regent (bestuurder)">
Regent (bestuurder)

Een regent is een bestuurder die al dan niet namens een andere persoon of personen optreedt. De aanduiding was lange tijd gangbaar voor bestuurders of leden van de bestuursraden van meestal religieuze of andere private instellingen van openbaar nut, zoals ziekenhuizen, armenhuizen en andere kerkelijke, educatieve en charitatieve instellingen, genootschappen.
In België is de titel blijven bestaan voor de leden van een adviesorgaan van de Nationale Bank van België, bestaande uit vertegenwoordigers van sociaal-economische belangengroepen zoals de sociale partners.
Monarchie.
Het bekendst is de staatkundige toepassing, waar de officiële regent de monarchale functies en waardigheid waarneemt namens een minderjarige, krankzinnige of anderszins regeringsverhinderde vorst of vorstin.
Zo was in de 18e eeuw Filips van Orléans regent van Frankrijk toen Lodewijk XV nog minderjarig was. En in de 19e eeuw was George, prins van Wales regent van het Verenigd Koninkrijk toen George III krankzinnig was.
In België was prins Karel regent tijdens de koningskwestie, de politieke vraag of koning Leopold III na de Tweede Wereldoorlog kon terugkeren uit ballingschap.
Een vrouwelijke regent wordt "regentes" genoemd. Zo regeerde Maria de' Medici in 1610 als regentes over Frankrijk toen haar zoon, Lodewijk XIII, nog minderjarig was. 
In Nederland was Emma van Waldeck-Pyrmont regentes tijdens de laatste levensdagen van koning Willem III en tijdens de minderjarigheid van koningin Wilhelmina. Ook Koningin Juliana was tot twee keer toe regentes.
Andere betekenissen.
Daarnaast wordt regent ook gebruikt als generische (algemene) term voor al wie regeert, vorstelijk of republikeins.
Soms werd een landvoogd ook regent genoemd. In dat geval was de regent de vertegenwoordiger van een vorst of vorstin, die in een ander land verbleef.
Daarbij past het koloniaal gebruik voor inlandse hoge adel die wordt ingeschakeld in 'indirect rule', zoals op grote schaal gebeurde in Nederlands-Indië (waar ze ook expliciet regenten werden genoemd) en vooral in Brits-Indië.
In Nederland hadden regenten de leiding over een hofje. Zij overzagen de financiën, verbouwingen, of het bouwen van nieuwe kamers. De dagelijkse leiding lag echter vaak bij een plaatsvervanger, zij onderhield ook contacten tussen bewoners en de regenten. De regenten kwamen eens in de zoveel tijd bijeen in de regentenkamer.
Ten slotte is "regent" ook de benaming voor de grootste diamant in de kroon van een soeverein.

</doc>
<doc id="32428" url="https://nl.wikipedia.org/wiki?curid=32428" title="Advance Australia Fair">
Advance Australia Fair

Advance Australia Fair is sinds 1984 het officiële volkslied van Australië.
"Advance Australia Fair" werd geschreven door de in Schotland geboren componist Peter Dodds McCormick en werd in 1878 voor het eerst uitgevoerd. In 1977 werd er een referendum gehouden over het volkslied van Australië. "Advance Australia Fair" kreeg hierbij de meeste stemmen (43,29%). Het toenmalige volkslied "God Save the Queen" behaalde een derde plaats met 18,78% van de stemmen. Op 19 april 1984 werd het lied officieel aangenomen als het volkslied van Australië.
Tekst.
De oorspronkelijke tekst bestond uit vier coupletten. Hiervan is het eerste couplet hetzelfde gebleven bij de aanname van het lied als volkslied, maar zijn de andere drie coupletten vervallen en vervangen door een nieuwe tekst. De reden hiervoor was dat veel inwoners de Britse rol in deze coupletten te groot vonden.
Nederlandse vertaling.
Deze is te vinden op 

</doc>
<doc id="32429" url="https://nl.wikipedia.org/wiki?curid=32429" title="Davul">
Davul



</doc>
<doc id="32430" url="https://nl.wikipedia.org/wiki?curid=32430" title="Malawi">
Malawi

Malawi (Nyanja: '), officieel de Republiek Malawi (Engels: , Nyanja: , ChiTumbuka: ), is een land in Afrika dat grenst aan Zambia, Tanzania en Mozambique. Malawi is de huidige naam voor het voormalige Britse protectoraat Nyasaland. Nyasa is de oude benaming voor het Malawimeer dat een groot deel van de grenzen van Malawi bepaalt. Malawi werd onafhankelijk in 1964 en heeft sinds 1994 verkiezingen met meerdere deelnemende partijen.
Geschiedenis.
Malawi is op 6 juli 1964 als onafhankelijke staat ontstaan uit het Britse protectoraat Nyasaland (sinds 1907; voor die tijd was het een British Central Africa Protectorate (= Brits Centraal-Afrikaans Protectoraat).
Malawi kwam in 1891 onder Brits koloniaal bestuur. In 1912 richtten een aantal zwarte voormannen de North Nyasa Native Association (NNNA) op. De NNNA probeerde binnen de bestaande structuren te ijveren voor betere leefomstandigheden voor de contractarbeiders op de plantages en in de mijnen.
In 1915 kwam de evangelist John Chilembwe in opstand tegen het Britse gezag. De opstand werd evenwel neergeslagen en Chilembwe gedood. Desondanks groeide hierna het nationaal bewustzijn onder de bevolking.
Tijdens de Tweede Wereldoorlog werd het Nyasaland African Congress (NAC) opgericht door nationalisten, die streefden naar zelfbestuur voor Malawi ('Nyasaland'). Het NAC verkreeg grote aanhang en begon radicaler te worden. Spoedig streefde het NAC naar een onafhankelijk Malawi. Op 1 augustus 1953 werden Noord-Rhodesië (het huidige Zambia), Zuid-Rhodesië (het huidige Zimbabwe) en Nyasaland (het huidige Malawi) samengevoegd tot een federatie (Centraal-Afrikaanse Federatie). In 1958 werd het Malawi National Congres (MNC) door Hastings Kamuzu Banda opgericht. Het NAC en de MNC verzetten zich krachtig tegen de federatie, die al in 1963 ter ziele ging. Toen verkreeg Malawi zelfbestuur met Banda als premier.
Op 6 juli 1964 werd Malawi een onafhankelijke staat binnen het Gemenebest van Naties met de Britse koningin als staatshoofd. Hastings Kamuzu Banda bleef minister-president. In 1966 riep hij Malawi uit tot een republiek en werd president. Spoedig daarna werden alle politieke partijen behalve de MNC verboden.Banda werd een dictator, die zich in zijn buitenlandse politiek vooral op het Westen oriënteerde. Pas in de jaren tachtig sloot Banda vriendschapsverdragen met buurlanden en andere Afrikaanse staten. Lange tijd was Malawi een van de weinige landen die banden onderhielden met het Zuid-Afrika onder de Apartheid.In 1988 was er sprake van een kortstondige crisis met Mozambique, toen dat laatste land Malawi ervan beschuldigde steun te verlenen aan een Mozambikaanse verzetsbeweging.
In 1991 en 1992 waren er protesten tegen het bewind van president Banda en het eenpartijstelsel. In juni 1993 verkoos de bevolking per referendum dat het eenpartijstelsel moest worden afgeschaft. Spoedig daarna werden er verschillende partijen gelegaliseerd. Het Verenigd Democratisch Front (UDF) werd de voornaamste oppositiepartij. Bij de verkiezingen van 1994 werd Banda verslagen: UDF-kandidaat Bakili Muluzi werd de nieuwe president en premier.
Op 24 mei 2004 werd Bingu wa Mutharika tot president gekozen, en in 2009 herkozen. Hij overleed echter aan een hartaanval op 5 april 2012 zonder dat hij zijn jongere broer en minister Peter Mutharika al als opvolger had kunnen parachuteren. Mede dankzij de strijdkrachten werd hij opgevolgd door vicepresidente Joyce Banda.
In de twee jaar van haar regering kwamen enkele corruptieschandalen uit de tijd van haar voorganger aan het licht, waardoor ontwikkelingsorganisaties de geldkraan nagenoeg dichtdraaiden. Een tekort aan onder andere medicijnen was het gevolg daarvan, en Banda moest de munt devalueren. Daarmee werd ze al niet populair, maar haar pogingen om het verbod op homoseksualiteit op te heffen maakten haar regelrecht gehaat. Bij de verkiezingen van 2014 werd ze dan ook verslagen door Peter Mutharika, die vervolgens zes jaar de president was van het land. Mutharika werd aanvankelijk herkozen bij de verkiezingen van 2019, maar wegens onregelmatigheden werd deze uitslag ongeldig verklaard door het hooggerechtshof. Nieuwe verkiezingen vonden plaats in 2020, waarbij Mutharika alsnog verslagen werd door Lazarus Chakwera.
Economie.
Malawi is een van de armste landen ter wereld. De afwezigheid van delfstoffen (alhoewel er inmiddels een aantal mijnbedrijven zeldzame aardmetalen ontdekt hebben en bezig zijn hiervoor de mijnrechten te verkrijgen), het ontbreken van een zeehaven, de traditionele gerichtheid op de verbouw van thee en tabak op plantages, samen met het lage opleidingsniveau van de bevolking maken de economische situatie dramatisch. Daaroverheen is de aidsepidemie gekomen, die een belangrijk deel van de economisch productieve middengeneratie heeft weggevaagd.
Bescheiden lichtpuntjes zijn er echter ook. Zo is vooruitgang gemaakt wat betreft de distributie van aidsremmende middelen, worden met een zeker succes pogingen gedaan om Malawi als toeristische bestemming op de kaart te zetten — waarbij met name de uitzonderlijke vogelpopulatie, het Malawimeer en de ongerepte safarigebieden ingezet worden — én zijn hulpverleners steeds meer bezig met duurzame hulp: niet (alleen) voedsel, maar ook educatie van de lokale bevolking inzake voedselvoorziening en ziektepreventie. Een koloniale erfenis is de bewerkelijke maisteelt, die vanwege de noodzaak tot irrigatie geen bepaald gelukkige keuze is voor de lokale omstandigheden. Momenteel wordt ingezet op de omschakeling naar gewassen die betere resultaten opleveren.
Staatsinrichting.
Bestuurlijke indeling.
Malawi is verdeeld in drie bestuurlijke regio's (Central, Northern en Southern), die weer onderverdeeld zijn in de volgende 28 districten:
Demografie en talen.
Malawi heeft meer dan 19 miljoen inwoners, met een groeicijfer van 2,75%. De Malawische bevolking bestaat uit de Chewa, de Nyanja, de Tumbuka, de waYao, de Lomwe, de Sena, de Tonga, de Ngoni en de Ngonde inheemse etnische groepen. Daarnaast wonen er ook Aziaten en Europeanen.
De belangrijkste talen van het land zijn Chichewa, een officiële taal die wordt gesproken door meer dan 57% van de bevolking, Chinyanja (12,8%), Chiyao (10,1%) en Chitumbuka (9,5%). Andere inheemse talen zijn Lomwe, gesproken door ongeveer 250.000 mensen in het zuidoosten van het land, Kokola, gesproken door ongeveer 200.000 mensen eveneens in het zuidoosten, Lambya, gesproken door ongeveer 45.000 mensen in het uiterste noordwesten, Ndali, gesproken door ongeveer 300.000 mensen in het noorden, Malawi Sena, gesproken door ongeveer 270.000 mensen in het zuiden en Tonga, gesproken door ongeveer 170.000 mensen in het noorden.
Naast deze talen wordt er ook Engels gesproken in Malawi. Dit is er eveneens een officiële taal.
Volgens schattingen uit 2007, is ongeveer 80% van de bevolking christelijk. De Rooms-Katholieke Kerk en de Kerk van Centraal-Afrika vormen hierin de grootste christelijke groepen. Daarnaast is er ook een klein aantal anglicanen, baptisten, evangelisten en adventisten. Ongeveer 13% van de bevolking is moslim, waarvan de meesten tot de moslimbevolking van Sunni, Qadriya of Sukkutu horen. Andere religieuze groepen in het land zijn onder meer joden, rastafari, hindoes en baha’is. Atheïsten maken ongeveer 4% van de bevolking van Malawi uit.
Kindersterfte is hoog en de levensverwachting bij de geboorte ligt op 50,03 jaar. Malawi kent een hoog percentage volwassenen die besmet zijn met hiv/aids (ongeveer 930.000 volwassen, wat 11,9% van de bevolking is). Er vallen ongeveer 68.000 doden per jaar door aids, en per dag raken ongeveer 250 mensen geïnfecteerd. Ten minste 70% van de ziekenhuisbedden in Malawi zijn bezet door aidspatiënten. Het hoge percentage van infectie heeft ertoe geleid dat naar schatting 5,8% van het aantal agrarische arbeidskrachten zal sterven aan deze ziekte. Eveneens heeft dit een negatieve invloed op het bbp. De overheid besteedt jaarlijks meer dan 120.000 dollar uit aan begrafenissen voor ambtenaren die sterven aan deze ziekte.
Er heerst eveneens een hoge mate van risico op ernstige infectieziekten, zoals bacteriële en protozoale diarree, hepatitis A, buiktyfus, malaria, pest, schistosomiasis en hondsdolheid. Malawi tracht vooruitgang te boeken op het verminderen van kindersterfte en het verminderen van hiv/aids, malaria en andere besmettingen.
Armoede.
Volgens het Ontwikkelingsprogramma van de Verenigde Naties leeft in Malawi 65,3% van de bevolking onder de armoedegrens.

</doc>
<doc id="32435" url="https://nl.wikipedia.org/wiki?curid=32435" title="CBS">
CBS



</doc>
<doc id="32436" url="https://nl.wikipedia.org/wiki?curid=32436" title="Centraal Bureau voor de Statistiek">
Centraal Bureau voor de Statistiek

Het Centraal Bureau voor de Statistiek (CBS) verzamelt data over de Nederlandse samenleving. Deze data worden verwerkt tot statistische informatie over allerlei maatschappelijke en economische thema’s. De wettelijke taak van het CBS is om de statistische informatie op een onafhankelijke wijze zo breed mogelijk te ontsluiten en gelijktijdig publiekelijk toegankelijk te maken. 
Geschiedenis.
Op 6 oktober 1892 werd de Centrale Commissie voor de Statistiek (CCS) opgericht. Deze commissie had als taak het geven van adviezen en het zelfstandig samenstellen van statistieken voor de overheid. De vraag naar statistieken nam in de loop van die jaren toe, maar de CCS had niet de capaciteit om aan de vraag te voldoen. Daarom werd in 1898 door de Minister van Binnenlandse Zaken, Hendrik Goeman Borgesius, een voorstel ingediend om een centraal bureau op te richten. Op 9 januari 1899 is het CBS opgericht. 
De CCS hield de adviestaak. Daarnaast kreeg de CCS toezichtstaken. Zo beoordeelt zij het meerjarenprogramma en het werkprogramma van het CBS en stelt deze vast. 
Op 1 januari 2017 is de CCS vervangen door een Raad van Advies. De raad van advies adviseert de directeur-generaal over: 
Wanneer de positie van directeur-generaal vacant wordt, stelt de raad van advies een profielschets op, selecteert kandidaten op basis van een procedure die transparant is en gebaseerd op professionele criteria, en doet een aanbeveling aan de minister van EZK.
De wettelijke grondslag voor het CBS is sinds 20 november 2003 vastgelegd in de 'Wet op het Centraal Bureau voor de Statistiek'. Deze wet garandeert een onafhankelijke positie ten opzichte van de regering en andere overheidsinstellingen. Daarnaast is er een bestuursreglement en zijn er wettelijke regelingen en besluiten voor en over het aanleveren van gegevens.
Sinds 1 januari 2004 is het CBS een zelfstandig bestuursorgaan (ZBO). Het CBS voert als ZBO overheidstaken uit, maar valt het niet direct onder het gezag van een ministerie. Politiek verantwoordelijk voor wetgeving, budget en de voorwaarden is de minister van Economische Zaken. De kosten van CBS worden betaald uit de rijksbegroting via het ministerie van EZK en door inkomsten voor aanvullende statistische diensten voor andere (overheids)organisaties.
Gegevensverzameling.
Het CBS verzamelt gegevens van natuurlijke personen, bedrijven en instellingen. Deze gegevensverzameling worden verwerkt tot statistieken. Voor het verzamelen van deze gegevens maakt het CBS gebruik van verschillende methoden. Personen, bedrijven en instellingen worden geënquêteerd. Dit gebeurt schriftelijk, digitaal of door een persoonlijk contact. Persoonsgegevens worden door het CBS op basis van enquêtes en/of interviews verzameld. Interviews vinden telefonisch, elektronisch of door persoonlijk contact plaats. Ook gebruikt het CBS bestaande registraties, zoals het bevolkingsregister en de bestanden van de Kamers van Koophandel. Het gebruik van registers zorgt ervoor dat het CBS bedrijven of personen niet zo vaak meer hoeft te benaderen en dat verlaagt de enquêtedruk. Sinds het CBS een zelfstandig bestuursorgaan is, is het bureau zelfs verplicht registraties te gebruiken, indien beschikbaar. Als ZBO mag het bureau bovendien alle door de overheid betaalde registers gebruiken. 
Privacy van individuele gegevens over personen, bedrijven of instellingen worden door verschillende maatregelen beschermd. Zo worden gegevens bij ontvangst bij het CBS direct versleuteld. Met de versleutelde gegevens doet het CBS statistisch onderzoek. Het CBS verstrekt nooit herkenbare gegevens aan derden of aan andere overheidsinstellingen. Uit gepubliceerde statistische informatie zijn dan ook de individuele gegevens niet meer herkenbaar en herleidbaar. De privacy van burgers wordt door de Algemene verordening gegevensbescherming (AVG) beschermd. Daarnaast kent de CBS-wet, de Praktijkcode voor Europese statistieken en de Statistical Law en onze eigen gedragscode ook privacybepalingen waar het CBS zich aan houdt.
Onder strikte voorwaarden kunnen (wetenschappelijke) instellingen toegang krijgen tot versleutelde gegevens op persoons- en bedrijfsniveau.
Gegevensontsluiting.
De taak van het CBS is het maken van statistieken en deze uitkomsten openbaar te maken. Ook moeten de CBS-uitkomsten voor iedereen op hetzelfde moment beschikbaar komen. Dit is vastgelegd in de Praktijkcode Europese statistieken.
In sommige gevallen kan het CBS de publicatie uitkomsten onder embargo ter voorinzage verstrekken aan overheidsorganisaties, instellingen en nieuwsorganisaties.
De publicatiemomenten van statistische informatie is opgenomen in de publicatieplanning. Deze is te raadplegen op de CBS-website.
Het CBS kent verschillende publicatie vormen die via de website van het CBS www.cbs.nl te benaderen zijn. Gebruikers hebben er gratis toegang tot onder meer nieuwsberichten, artikelen, methodebeschrijvingen en tabellen enz. De website en de statistische databank zijn afzonderlijk te raadplegen.
Ontsluiting historische gegevensverzamelingen.
Het CBS stelt een collectie van historisch statistische materiaal vanaf de 18e eeuw beschikbaar. Hier is een aparte website voor gemaakt. Data over volkstellingen vanaf 1795 tot en met 1971 zijn in excel-formaat beschikbaar. Deze website bevat ook cijfers over:
Internationale samenwerking.
Voor statistiek is internationale vergelijkbaarheid van groot belang. Cijfers van Nederland moeten kunnen worden vergeleken met die van andere landen en moeten op een eenduidige manier worden gemaakt. Daarom werkt het CBS samen met internationale organisaties, zoals statistische bureaus uit andere landen.
In de Europese Unie participeert het CBS in het Europees Statistisch Systeem. Dat wordt gevormd door Eurostat, het Statistisch Bureau van de Europese Unie, de nationale statistiekbureaus van de EU-landen, en overige nationale producenten. Buiten Europa is het CBS actief in de internationale overlegfora van de Verenigde Naties (U.N. Statistical Commission) en de OECD (Statistisch Comité).

</doc>
<doc id="32437" url="https://nl.wikipedia.org/wiki?curid=32437" title="Grafische Gebruikersinterface">
Grafische Gebruikersinterface



</doc>
<doc id="32442" url="https://nl.wikipedia.org/wiki?curid=32442" title="Cassini-Huygens">
Cassini-Huygens

De Cassini-Huygens was een ruimtesonde die werd ingezet voor de gelijknamige Cassini-Huygens-missie; een ruimtevaartmissie die een studie maakte van Saturnus en zijn manen. De missie vormde een samenwerkingsverband van NASA, ESA en ASI.
Samenstelling en apparatuur.
Cassini werd op 15 oktober 1997 gelanceerd met behulp van een Titan IV-raket. Hij bestond uit een hoofdsonde (orbiter) en een kleine hulpsonde, Huygens. Het was een van de grootste, zwaarste en meest complexe interplanetaire sondes die tot nu toe gebouwd zijn. Cassini was meer dan 6,8 meter hoog en 4 meter in doorsnede. De hoofdsonde woog 2150 kilogram, inclusief 365 kg instrumenten; Huygens was 350 kilogram zwaar. De sonde had een thermo-elektrische radio-isotopengenerator aan boord om de apparatuur van energie te voorzien. Enkele milieugroeperingen maakten hier overigens bezwaar tegen vanwege de radioactieve vervuiling die bij een mislukte lancering zou kunnen optreden. Cassini bereikte Saturnus op 1 juli 2004.
Op de ruimtesonde waren 12 verschillende instrumenten gemonteerd, op de Huygenssonde 6. Met deze instrumenten werden 27 verschillende wetenschappelijke waarnemingen verricht. Tijdens de missie werd de magnetosfeer en de atmosfeer van Saturnus onderzocht. Naast Saturnus zelf stonden de manen van Saturnus in de belangstelling. Vooral Titan had de aandacht, omdat organische moleculen een groot deel van de atmosfeer van deze maan uitmaken; wellicht lijkt dit in zekere mate op de situatie zoals die vier miljard jaar geleden op de aarde bestond rond de tijd dat het leven ontstond.
Vluchtplan.
In plaats van rechtstreeks naar Saturnus te vliegen, maakte de sonde een aantal naderingen van Venus, de Aarde en Jupiter en met behulp van een zwaartekrachtsslinger door deze planeten kon de snelheid toenemen. Vóór de lancering waren activisten bang dat de sonde bij het passeren van de Aarde in de atmosfeer terecht zou komen, hetgeen vanwege de radio-isotopengenerators (die gevuld zijn met plutonium-238) een ramp zou kunnen betekenen. Ofschoon de kans hierop bijzonder klein was (de kans dat een raket tijdens de lancering ontploft is aanzienlijk groter), probeerde men vergeefs langs gerechtelijke weg de lancering te verhinderen.
Cassini had, naast een gedetailleerde kijk op Saturnus zelf, zijn instrumenten gericht op de ringen, de magnetosfeer en de kleine ijssatellieten van de gasreus. De sonde Huygens daalde af in de atmosfeer van Saturnus' grootste maan Titan. Cassini had onder meer instrumenten aan boord om de atmosfeer van Saturnus te analyseren op samenstelling, windsnelheid en verschijnselen zoals bliksem. Van de ringen was de chemische samenstelling tot dan nooit precies bepaald en ook van de samenstelling van de ijsmanen (alle manen behalve Titan) was weinig bekend.
Het spectaculairste deel van de missie bestond uit het afdalen van Huygens in de atmosfeer van Titan. Huygens mat welke gassen in de atmosfeer van deze maan voorkomen. Ook had Huygens verschillende instrumenten aan boord, onder andere voor meting van temperatuur en windsnelheid.
Reisverslag.
De lancering van de sonde vond plaats op 15 oktober 1997 vanaf Cape Canaveral AFS Lanceercomplex 40.
In januari 2000 passeerde Cassini de planetoïde Masursky.
In december 2000 passeerde Cassini de gasreus Jupiter. Deze planeet werd op dat moment al bestudeerd door de sonde Galileo. Wetenschappers hadden dus de unieke gelegenheid Jupiter van twee kanten tegelijk te bekijken.
Op 11 juni 2004 passeerde de sonde de maan Phoebe van Saturnus.
Na een reis van zes en een half jaar bereikte de Cassini-ruimtesonde de planeet Saturnus op 1 juli 2004. De ruimtesonde maakte direct een vliegende start van zijn missie; om 04:11 bewoog de ruimtesonde zich door het ringvlak. Hierna werden om 04:36 de remraketten ontstoken. Nadat de remraketten anderhalf uur gebrand hadden raasde Cassini op een afstand van slechts 18.000 kilometer langs Saturnus, waarna om 07:58 het ringvlak opnieuw doorkruist werd. Op 25 oktober, 18:44 Nederlandse tijd, maakte Cassini de eerste scheervlucht langs Titan. Op slechts 1176 kilometer van de maan werden diverse foto's, radarbeelden en spectra vastgelegd, die succesvol naar de aarde gezonden werden. In 2004 ontdekte Cassini drie nieuwe manen van Saturnus: Methone, Pallene en Polydeuces.
Op 14 januari 2005 drong de sonde Huygens, die in december 2004 van Cassini werd losgemaakt, de atmosfeer van Titan binnen. Om 11:25 CET detecteerde een observatorium in West-Virginia de draaggolf van de sonde. Het signaal toonde aan dat de sonde zijn tocht door de dampkring en zijn landing had doorstaan. De eerste foto's (dampkring en landingsplaats) liepen dezelfde dag nog binnen. Cassini zelf bestudeerde in 2005 het ringensysteem en de manen van Saturnus, Titan, Rhea, Hyperion, Tethys, Dione en Enceladus. De laatste bleek onverwacht een atmosfeer te hebben.
Op 9 maart 2006 werd bekendgemaakt dat op foto's die de Cassini-ruimtesonde van de Saturnusmaan Enceladus maakte vloeibaar water zichtbaar is dat uit geisers spuit. Dit was een grote verrassing voor de wetenschappers, die tot dan toe aannamen dat Enceladus een ijzige wereld was zonder water in vloeibare vorm. De ontdekking leidde tot speculatie over mogelijk (primitief) leven op Enceladus.
Op 4 maart 2009 ontdekte Cassini een kleine maan in een van de buitenste ringen van Saturnus.
In 2010 overleefde Cassini twee gevaarlijke scheervluchten langs Enceladus. NASA maakte bekend financiële ondersteuning te hebben gekregen om Cassini tot 2017 te blijven volgen.
Op 15 september 2017 kwam er na 20 jaar een eind aan de missie van Cassini. De ruimtesonde was door haar brandstofvoorraad heen, waarna werd besloten Cassini gecontroleerd te laten neerstorten. Cassini verdampte op 15 september in de atmosfeer van Saturnus. Inmiddels was Cassini 294 keer om Saturnus heen gevlogen en had bijna een half miljoen foto's gemaakt.
Naamgevers.
Cassini is genoemd naar de Italiaanse astronoom Giovanni Domenico Cassini (1625-1712), die de scheiding in de ringen van Saturnus en tevens vier nieuwe manen ontdekte. Huygens verwijst naar de Nederlandse natuurkundige en astronoom Christiaan Huygens (1629-1695), die de ware aard van de ringen en Titan ontdekte.

</doc>
<doc id="32443" url="https://nl.wikipedia.org/wiki?curid=32443" title="Ontwikkelomgeving">
Ontwikkelomgeving



</doc>
<doc id="32446" url="https://nl.wikipedia.org/wiki?curid=32446" title="Radio 538">
Radio 538

Radio 538 (uit te spreken als "radio-vijf-drie-acht") is een commerciële Nederlandse radiozender. Het station draait voornamelijk moderne hits en richt zich op jongeren en volwassenen die een voorkeur hebben voor pop-, rock-, dance- en r&amp;b-muziek.
De zender was in de luistercijfermeting van april/mei 2004 voor het eerst de zender met het hoogste marktaandeel in de doelgroep 10+. Tot 2019 stond het station regelmatig bovenaan in de periodieke metingen.
Geschiedenis.
Oprichting.
Radio 538 is de opvolger van "Sky Hitradio", een zusterstation van Sky Radio dat van juli tot december 1992 uitzond. Radio 538 is een initiatief van een aantal voormalige Radio 3-diskjockeys van Veronica, onder leiding van Lex Harding en Erik de Zwart. De naam verwijst naar de golflengte waarop Veronica in de jaren 70 uitzond vanaf zee (538 meter op de middengolf, ca. 557 kHz). Bij de oprichting bestond het team onder andere uit Rick van Velthuysen, Wessel van Diepen, Erik de Zwart, Michael Pilarczyk, Will Luikinga, Corné Klijn en Ruud de Wild.
Format.
De zender richtte zich in het begin vooral op jongeren, met slogans als "The station of a young generation". Met de komst van diskjockeys als Edwin Evers werd de doelgroep uitgebreid en richtte het station zich op een breder publiek. Wekelijks wordt er een nieuwe Dancesmash gedraaid en tot eind 2018 werd ook de nieuwe Alarmschijf gedraaid. Deze is echter, samen met de Nederlandse Top 40 op 1 januari 2019 verhuisd naar Qmusic om plaats te maken voor een eigen hitlijst: de 538 Top 50. Ter vervanging van de Alarmschijf werd de 538 Favourite geïntroduceerd in juni 2020. Ook kan de luisteraar meebepalen wat er wordt gedraaid in het onderdeel "Maak 't of kraak 't" en in het verleden de Top 538.
Het format bestaat anno 2022 uit dance, r&amp;b en hits uit een jong verleden, aangevuld met informatie en vermaak door dj's.
Frequenties.
Gedurende de eerste jaren zond Radio 538 enkel uit op de kabel. In 1994 werd een verzoek om ook in de ether uit te mogen zenden nog afgewezen ten gunste van een aantal kleinere stations. De zender begon hierop een mediacampagne waarmee in totaal 320.000 handtekeningen werden verzameld. In 1995 kreeg het station de felbegeerde FM-etherfrequentie (103,0 MHz, vanuit Lelystad). Op 1 januari 1998 verhuisde 538 naar een ander frequentiepakket, bestaande uit verschillende fm-frequenties per regio: voornamelijk op 101,0 MHz. Na de Zerobase in 2003 verhuisde het station opnieuw naar een ander frequentiepakket: voornamelijk 102,0 MHz.
Eigenaren.
Radio 538 werd in oktober 1992 opgericht door oud Hilversum 3 en Radio 3 Veronica dj en radiodirecteur Lex Harding en oud Veronica en TROS Hilversum 3 en Radio 3 dj Erik de Zwart. In 1995 richtte Lex Harding de tv-zender TMF ("The Music Factory") op. Beide stations zonden vanuit hetzelfde pand uit en werkten veel samen. Erik de Zwart werd de nieuwe directeur van Radio 538. Eind 2002 vertrok Erik de Zwart naar Talpa Radio International.
In december 2003 werd Radio 538 verkocht aan de investeringsmaatschappij Advent International. Lex Harding behield 10% van de aandelen.
Op 31 mei 2005 werd Radio 538 volledig overgenomen door Talpa van John de Mol en nam Lex Harding definitief afscheid. Samen met Radio 10 Gold, dat reeds in bezit was van Talpa, werd Radio 538 onder het beheer van Talpa Radio (vanaf 2006: Talpa Media) gebracht. Tot dat moment had Talpa, naast Radio 10 Gold, ook Noordzee FM in bezit. Omdat het onder de bepalingen van de frequentieverdeling van 2003 niet was toegestaan om twee algemene, landelijke commerciële radio-omroepen te bezitten, was Talpa gedwongen Noordzee FM te verkopen. Het Vlaamse bedrijf De Persgroep nam Noordzee FM over en doopte het station enkele maanden later om in Q-music. De Persgroep hoefde niets voor Noordzee FM te betalen aan Talpa.
Op 1 oktober 2007 werd Radio 538, samen met diverse programma's van de televisiezender Tien, overgenomen door RTL Nederland. Op 1 januari 2012 werd Radio 538, net als de zusterstations Radio 10 Gold en Slam!FM, weer overgenomen door Talpa Media. Dit was een gevolg van een transactie tussen RTL Group en Talpa Media, waarbij een aandelenruil en verkoop aan de orde is geweest. De RTL Group bezit sinds 1 januari 2012 weer alle aandelen van RTL Nederland Holding, terwijl Talpa Media weer 100% eigenaar werd van Radio 538. Een en ander is een gevolg van de deelname door Talpa Media in SBS Broadcasting. De stations werden ondergebracht in de 538 Groep.
Vanaf 1 oktober 2016 vormt de "538 Groep" samen met de Sky Radio Group een gezamenlijk bedrijf. Sinds 9 januari 2017 heet de organisatie Talpa Radio, waarmee zij de eigenaar is van Radio 538, Radio 10, Sky Radio en tot mei 2023 ook Radio Veronica.
Studio.
Bussum.
De uitzendingen van Radio 538 werden aanvankelijk gemaakt in studio Concordia in Bussum, een gebouw dat in de jaren 50 werd gebruikt als televisiestudio en in de jaren 80 en 90 werd gebruikt door het Veronica-programma Countdown.
Hilversum.
Eind jaren 90 verhuisde het radiostation naar een villa aan de Koninginneweg in Hilversum. Sinds 1 december 2012 is Radio 538 gehuisvest, samen met de andere zenders van Talpa Network, in het 4.400 m² grote voormalige NCRV-pand aan de Bergweg in dezelfde plaats. Op 30 september 2024 nam de zender een nieuwe studio in gebruik in datzelfde pand.
Medewerkers.
Nieuwslezers.
Ieder uur wordt het "538 Nieuws" uitgezonden op de zender, dat wordt ondersteund door het ANP. Tijdens de ochtend- en middagshow zijn er ook nieuwsbulletins op het halve uur. De weerberichten worden verzorgd door Weeronline. De huidige, vaste nieuwslezers van Radio 538 zijn:
Op andere momenten wordt het nieuws voorgelezen door nieuwslezers die bij het ANP werken.
Programma's.
Maandag t/m donderdag.
Sinds 5 juni 2023 zijn Tim Klijn, sidekicks Niels van Baarlen en Rick Romijn en nieuwslezeres Florentien van der Meulen vanaf 6.00 uur te horen met "De 538 Ochtend"; in het uur ervoor presenteert producer Niels van der Veen een programma. Het ochtendprogramma werd eerder onder anderen gepresenteerd door Edwin Evers (2000-2018), Frank Dane (2019-2021) en Wietze de Jager (2022-2023). Na 10.00 uur zijn achtereenvolgens Dennis Ruyer met "Greatest Hits", Lindo Duvall en Mark Labrand te horen met ieder een programma van twee uur.
Het middagprogramma (16.00 tot 19.00 uur) wordt sinds 29 augustus 2022 gepresenteerd door Frank Dane en sidekicks Jelte van der Goot en Airen Mylene. In de avond zijn Martijn La Grouw (19.00-21.00 uur) en Bas Menting samen met Dylan Boet (21.00-00.00 uur) te beluisteren. Aansluitend zijn er nog twee gepresenteerde programma's tussen 00.00 en 05.00 uur. Deze worden bij toerbeurt gepresenteerd door Danny Blom en Kylian van Luijt (00.00 tot 03.00 uur) en Kylian van Luijt en Marnix Westhuis (03.00 tot 05.00 uur).
Vrijdag.
De volledige programmering tot 14:00 is hetzelfde als de rest van de week. Vervolgens zijn Edwin Evers, Cobus Bosscha en Henk Blok van 14.00 tot 18.00 uur te horen met Evers &amp; Co. Op vrijdagavond presenteren Bas Menting en Dylan Boet de vrijdagavondshow (18.00-21.00 uur). Van 21.00 uur tot 02.00 uur zijn danceprogramma's van ieder een uur te horen: De 538 Weekendmix, Martin Garrix, Sunnery James &amp; Ryan Marciano, Lucas &amp; Steve en David Guetta en tussen 2:00-3:00 één keer per maand Hardwell.
Weekend.
Op zaterdag overdag bestaat de programmering uit Julia van Reyendam (07.00-9.00 uur), "Beste van De 538 Ochtendshow" (09.00-12.00 uur) met Niels van der Veen, Jordi Warners (12.00-15.00 uur) en Mark Labrand met de "538 Top 50" (15.00-18.00 uur). In de avond is Jordi Warners te horen met "538 Hotline" (18.00-19.00 uur), gevolgd door Wessel van Diepen met de "Global Dance Chart" (19.00-21.00 uur) en Armin van Buuren met "Dance Department" (21.00-00.00 uur). 's Nachts de programma's te horen van Tiësto ("Clublife", 00.00-01.00 uur), Van Buuren ("A State of Trance", 01.00-03.00 uur) en Afrojack ("Jacked", 03.00-04.00 uur).
De zondagprogrammering begint met Julia van Reyendam (07.00-09.00 uur), "Beste van Evers&amp;Co" met Danny Blom (09.00-12:00 uur) en Jordi Warners (12.00-15.00 uur). De rest van de zondag wordt gepresenteerd door Martijn La Grouw (15:00-18:00), opnieuw Julia van Reyendam (18:00-21:00 uur) en Marnix Westhuis (21:00-00.00 uur).
Evenementen.
538DJ Hotel.
Tijdens het Amsterdam Dance Event organiseert Radio 538 sinds 2014 het 538DJ Hotel. De studio-uitzendingen vinden plaats, behalve 's nachts, in The Student Hotel in Amsterdam. Tot en met 2016 was het in The College Hotel in Amsterdam. In het 538DJ Hotel komen verschillende nationale en internationale artiesten langs, die deelnemen aan het Amsterdam Dance Event. Ook geven een aantal artiesten exclusies showcases aan een selecte groep luisteraars, die vooraf hebben gewonnen bij Radio 538 om in het hotel te kunnen verblijven. De reguliere radio-uitzendingen in het hotel zijn vrij toegankelijk voor publiek.
538 JingleBall.
Op 22 december 2012 organiseerden Radio 538 en RTL 5 de prijzenshow en muziekfestival 538 JingleBall in de Ziggo Dome. De show werd georganiseerd omdat Radio 538 in 2012 20 jaar bestond. Op 21 december 2013 was de tweede editie van 538 JingleBall, ditmaal werd er alleen dansmuziek gedraaid door Nederlandse diskjockey's. De derde editie vond plaats op 19 en 20 december 2014. Daarna was er steeds een jaarlijkse editie tegen de kerstdagen aan. In 2018 heeft Radio 538 besloten om te stoppen met 538 JingleBall.
538 Koninginnedag / Koningsdag.
Tot en met 2011 organiseerde 538 jaarlijks op Koninginnedag een groot feest op het Museumplein in Amsterdam. Verschillende artiesten uit binnen- en buitenland traden daar op vanaf 12 uur 's middags en de dag werd traditioneel afgesloten met een groot muziek en visueel spektakel van een bekende dj. Op dit evenement kwamen zo'n 300.000 bezoekers af. In november 2011 besloot de gemeente Amsterdam dat dit Koninginnedagfeest niet meer plaats mocht vinden in verband met veiligheid. Aanvankelijk zou het 538-feest in 2012 op het plein bij RAI Amsterdam worden gehouden, maar in januari van dat jaar werd besloten het feest geheel af te blazen. Na een evaluatie van de editie 2012 besloot de gemeente in 2013 de opzet van meer verspreide, kleinschaliger feesten op Koninginnedag voort te zetten. Op Koningsdag 2014 werd echter een nieuwe locatie gevonden voor het 538-feest, het Chasséveld in Breda. Dat betekende dat de traditie alsnog kon worden voortgezet. Het feest wordt ook rechtstreeks uitgezonden op Radio 538, de website van Radio 538, het digitale tv-kanaal 538-TV en sinds 2018 op SBS6. In 2020 en 2021 moest het feest worden afgelast vanwege de coronapandemie die in 2020 uitbrak. Als alternatief werd het feest deze jaren gestreamd via de site van Radio 538, zodat mensen dit thuis konden vieren. Alle artiesten die in deze jaren op het Chasséveld zouden staan traden hierbij op in hun eigen woning.
In de week na Koningsdag kunnen luisteraars met de recyclemunt die zij tijdens het Koningsdagfeest krijgen voor het bestellen van drankjes kans maken op € 53,80. Hiervoor moeten ze de unieke code die op de munt staat gedurende deze week invoeren op de site van Radio 538. Uit de ingevoerde codes worden dan op de vrijdag na Koningsdag de winnaars getrokken.
538 Oranjeplein/Huis van Oranje.
Als Nederland meedoet met een EK of WK voetbal, organiseert Radio 538 op het Museumplein in Amsterdam het 538 Oranjeplein. Mensen kunnen dan op het Museumplein gezamenlijk op grote schermen naar alle wedstrijden van het Nederlands Elftal kijken. Tijdens het WK 2014 werd het Oranjeplein echter na de achtste finale niet meer georganiseerd omdat de tijdstippen van de wedstrijden die daarna volgden vanwege het tijdsverschil met Brazilië te laat waren en de overlast voor omwonenden te groot was. Tijdens de halve finale werd echter wel weer een Oranjeplein georganiseerd, maar dan op een andere locatie, het Arena Park, naast de Johan Cruijff ArenA.
Tijdens het WK van 2022 in Qatar dat in de winter werd gespeeld in plaats van in de zomer werd in plaats van het Oranjeplein in AFAS Live en in de Johan Cruijff ArenA het evenement "Huis van Oranje" gehouden. Dit was een indoorversie van het Oranjeplein. Radio 538 zond tijdens de wedstrijden live uit vanaf dit evenement.
538 Schoolawards.
Van 2005 tot en met 2012 reikte 538 jaarlijks de 538 Schoolawards uit aan de leukste school van Nederland. Alle middelbare scholen van Nederland konden zich aanmelden voor deze verkiezing, waarna de scholieren op hun school konden stemmen. De scholen met de meeste stemmen gingen met elkaar de strijd aan in de finale om een groot schoolfeest en de 538 Schoolawardstitel te winnen. In 2006 won het Zwijsen College uit Veghel. In 2007 werd de prijs gewonnen door het Adelbert College in Wassenaar, in 2008 door CSG Willem van Oranje in Oud-Beijerland, in 2009 door het Baudartius College in Zutphen, in 2010 door Het Baarnsch Lyceum in Baarn, in 2011 door Sg Spieringshoek in Schiedam en in 2012 door het Kalsbeek College in Woerden. Vanaf 2013 nam Slam!FM de schoolawards over van 538. Voortaan heette het SLAM!Schoolawards.
Das Coen Und Sander Fest.
Sinds februari 2016 organiseert De Coen en Sander Show het jaarlijkse winterevenement Das Coen Und Sander Fest. Tijdens het evenement komen verschillende artiesten langs voor een optreden. Elk jaar heeft het evenement een winters thema, waarin het publiek aan de hand van het thema anders gekleed is. In 2016 en 2017 vond het plaats in AFAS Live in Amsterdam en sinds 2018 in de Jaarbeurs in Utrecht. De reden voor de verplaatsing van de locatie was de uitbreiding van de capaciteit.
Olympische Spelen.
Van de Olympische Spelen van 2000 in Sydney tot de Olympische Spelen van 2016 in Rio de Janeiro was het tijdens Olympische Spelen traditie dat de ochtendshow van Radio 538 tijdens de Spelen twee weken lang live werd uitgezonden vanaf de locatie van de Spelen. Hiervoor werd in het Holland Heineken House een speciale radiostudio opgebouwd waar de presentatoren van de show die hiervoor speciaal afreisden naar de Spelen Nederlandse sporters en artiesten ontvingen. Van 2000 t/m 2018 werd dit gedaan door Edwin Evers met zijn ochtendprogramma "Evers Staat Op." In 2021 (oorspronkelijk in 2020) zou zijn opvolger Frank Dane die van januari 2019 tot januari 2022 de ochtendshow van Radio 538 presenteerde dit doen, maar vanwege de coronapandemie mochten er geen buitenlanders naar de Olympische Spelen in Tokio. Frank Dane kon dus niet afreizen naar Tokio en presenteerde daarom als alternatief hiervoor tijdens de Spelen zijn ochtendshow in Scheveningen. Hij deed dit op het "Olympic Festival" dat daar werd gehouden voor het thuisblijvende Nederlandse Publiek. Hiermee was dit de eerste keer sinds 2000 dat de ochtendshow van Radio 538 tijdens de Olympische Spelen niet werd uitgezonden vanaf de locatie van de Spelen. Hetzelfde gold voor de Olympische Winterspelen van 2022 in Peking. Ook hier mochten vanwege de coronapandemie geen buitenlanders naar toe, zodat ook Wietze de Jager niet naar de Spelen kon reizen. Hij presenteerde de ochtendshow daarom tijdens de Spelen gewoon vanuit de 538-studio in Nederland. Vanaf de Spelen van 2024 zal Radio 538 niet meer uitzenden tijdens de Olympische Spelen, omdat ze Team NL vanaf dat jaar niet meer sponsoren. De traditie zal vanaf dat jaar worden overgenomen door Qmusic dat Team NL vanaf dat jaar sponsort. De presentatoren van hun ochtendshow reizen dan af naar de Spelen om twee weken lang live uit te zenden vanuit het Team NL-Huis en de Nederlandse Sporters en gasten te ontvangen. Als alternatief zou Radio 538 dat jaar tijdens het EK voetbal de middagshow live uitzenden vanaf de Camping van Oranje, maar omdat deze werd geschrapt vanwege een faillissement van de organisator wordt de show in plaats daarvan live uitgezonden vanuit de thuisbasis van het Nederlands Elftal in Wolfsburg. Deze uitzendingen werden beëindigd nadat op 10 juli 2024 het Nederlands Elftal werd uitgeschakeld in de halve finale.
The Voice of Holland.
Radio 538 zond tijdens seizoen 1 t/m 9 van The Voice of Holland tegelijk met RTL 4 de liveshows van deze talentenjacht uit. Vanaf seizoen 10 zendt Radio 538 echter niet meer live uit op de radio.
Turn up the Beach.
Op 9 juli 2011 organiseerde 538 in samenwerking met Spa Reine het strandfestival Turn up the Beach. Op 14 juli 2012 organiseerde 538 in samenwerking met Pepsi de tweede editie van Turn up the Beach. Op 13 juli 2013 was de derde editie van Turn up the Beach.
Formule 1.
Sinds de Formule 1 in 2021 is teruggekeerd in Nederland, zendt Radio 538 tijdens de "Dutch Grand Prix" drie dagen live uit vanaf het Circuit van Zandvoort. Hiervoor wordt in de fanzone een speciale studio gebouwd. Tijdens de uitzending wordt verslag gedaan van alles wat op en rond het circuit gebeurt tijdens de GP. De uitzending is te volgen op Radio 538 en TV 538. In de week voor de Dutch Grand Prix kunnen bij Radio 538 de allerlaatste tickets voor het evenement worden gewonnen. Ook wordt in deze week de "Dutch top 1000" uitgezonden, de lijst met de 1000 beste Nederlandse hits.
Acties.
Hier met je rekening!
Een jaarlijks terugkerend item is "Hier met je rekening!". Bij deze actie betaalt Radio 538 de rekeningen van luisteraars. Deze actie vond aanvankelijk tweemaal per jaar plaats, in januari, na de Kerstvakantie en in augustus/september na de zomervakantie. Later werd dit aangepast naar eenmaal per jaar, na de Kerstvakantie in januari en de laatste jaren eind januari/begin februari. omdat in de maand december het meeste geld wordt uitgegeven en hierdoor andere rekeningen vaak blijven liggen. Luisteraars kunnen vanaf eind december rekeningen sturen naar Radio 538 door deze te uploaden via de site of app van Radio 538. De actie zelf duurt enkele weken, meestal twee of drie weken, waarin elk uur een rekening wordt voorgelezen. Degene die zijn/haar rekening herkent, dient binnen 15 minuten naar de studio te bellen. Als dit lukt, wordt de rekening betaald door Radio 538. Lukt dit niet, dan wordt de "aasgierenlijn" geopend. Luisteraars kunnen dan bellen naar de studio om kans te maken op het bedrag van de rekening. De eerste luisteraar die dan belt, krijgt het bedrag. Alle genoemde namen worden gedurende de actieperiode vermeld op de site en in de app van Radio 538, zodat luisteraars die een rekening hebben ingestuurd, kunnen zien of hun naam al is genoemd op de radio. In 2020 wordt in het najaar een extra editie van deze actie gehouden vanwege de coronacrisis, waardoor veel andere rekeningen zijn blijven liggen. Bij deze extra editie worden van september t/m december rekeningen van luisteraars betaald in de Ochtendshow van Frank Dane. Ook in 2022 werd een extra editie gehouden in het najaar vanwege het mooie zomerweer, waardoor veel andere rekeningen zijn blijven liggen. In 2022 kon er ook nog een prijs van € 40.000,- in Bitcoins worden gewonnen. Deze prijs kan alleen gewonnen worden door luisteraars wiens rekening is betaald, dat wil zeggen luisteraars die binnen 15 minuten naar de studio hebben gebeld. Luisteraars die via de "aasgierenlijn" winnen doen dus niet mee. Verder betalen Wietse en Klaas in 2023 gedurende het hele jaar elke ochtend een rekening van een luisteraar.
Op 31 maart 2022 werd van deze actie ook een tankbonnen-editie gehouden. Dit is omdat de benzineprijzen steeds hoger worden. In deze editie betaalde 538 tankbonnen van luisteraars. Deze konden tot 31 maart ingestuurd worden. Op deze dag werden in de ochtendshow elk uur drie luisteraars gebeld. Deze kregen als zij opnamen en in de studio kwamen, het bedrag van hun ingestuurde tankbon vergoed.
53J8.
Dit spel was gebaseerd op het bordspel Scotland Yard. Hier was er een geheim persoon, beter bekend als Mr. X die het land door ging.
Iedere dag was hij op een andere locatie. Over die locatie kreeg de luisteraar kleine tips via de radio. De luisteraar die aan de hand hiervan Mr. X vond, kreeg € 50.000 mee. Als hij ergens was geweest, plakte hij een sticker en vertelde aan het einde van de dag waar hij is geweest. Tot 2013 was Mr. X jaarlijks bezig om de luisteraars aan de jacht te brengen.
538 voor War Child.
"538 voor War Child" was een actie die plaatsvond van 25 maart tot en met 1 april 2011, van 9 tot en met 16 maart 2012 en van 22 tot en met 29 maart 2013.
Tijdens de actie werd geld opgehaald voor War Child, een organisatie die zich inzet om kinderen te helpen bij het verwerken van hun oorlogstrauma's. Luisteraars van het radiostation bedachten de stunts die gedaan werden tijdens de actieweek en waarmee geld werd opgehaald. Iedere dag was 538 met een mobiele studio op een andere plaats in Nederland.
Op 1 mei 2013 werd bekend dat 538 stopt met 538 voor War Child.
Missie 538.
Op 12 oktober 2020 werd de actie "Missie 538" aangekondigd, waarin vier samengestelde teams, bestaande uit de 538-diskjockeys en sidekicks, verschillende uitdagingen aangaan en verzoeknummers draaien om geld in te zamelen voor de Nederlandse voedselbanken. Deze actie keerde terug in 2021. Er werd toen geld ingezameld voor 12 verschillende goede doelen. In 2022 werd geld ingezameld voor een nieuwe Cleanroom in het Prinses Máxima Centrum in Utrecht. De actie vertoonde enige gelijkenissen met de actie Serious Request van 3FM en vond ook in dezelfde week plaats, namelijk de week voor Kerstmis. In 2023 besloot 538 te stoppen met deze actie.
Win met de zin.
"Win met de zin" is een spel dat op 25 augustus 2014 voor het eerst werd gespeeld. Van dat jaar tot 2016 werd dit spel tweemaal per jaar gespeeld, in februari en augustus. Vanaf 2017 wordt het slechts eenmaal per jaar gespeeld, van 2017 t/m 2019 in augustus, in 2020 en 2021 in maart en in 2022 in juni. De actie duurt minimaal een maand en als een opgave na deze periode nog niet is geraden wordt doorgespeeld totdat de opgave is geraden. Vier bekende stemmen hebben ieder een deel van de zin 'The Beat Of The Moment Radio 538' (in 2017 'Eén station, alle hits, Radio 538', in 2018 "Win Met De Zin = 538, Radio = 538" en in vanaf 2019 "Win Met De Zin") ingesproken. Deze zin is iedere werkdag tussen 6:00 uur en 19:00 uur op de radio te horen en kan tevens via de site en de app van Radio 538 worden teruggeluisterd. Het startbedrag is 5000 euro en bij iedere spelronde waar niet het volledige juiste antwoord is gegeven stijgt de prijzenpot met 250 euro. Alle genoemde namen worden vermeld op de site en in de app van Radio 538, zodat luisteraars weten welke namen al zijn genoemd, maar of ze goed of fout zijn weten ze niet. De jackpot wordt gewonnen door de luisteraar die alle vier stemmen goed heeft. Daarna start weer een nieuwe ronde. Het spel wordt elke werkdag ieder uur tussen 7.00 en 19.00 uur gespeeld. Het aanmelden voor dit spel gaat op dezelfde manier als bij "het geluid" van Qmusic. Men dient zich aan te melden via de 538 app door op de groene knop te drukken. Deze knop is gedurende de hele actieperiode te zien in de app, zodat men zich op elk moment van de dag kan aanmelden. Aanmeldingen in het weekend gelden voor de maandag erna. Uit de luisteraars die zich op deze manier hebben aangemeld worden dan mensen teruggebeld die een poging mogen wagen(voorheen moest men hiervoor bellen naar de studio). Het is daarom belangrijk om te controleren of het telefoonnummer correct is ingevuld in de app(om de app te kunnen gebruiken is een 538-account nodig en bij het aanmaken hiervan dient dit nummer te worden opgegeven). Bij elke poging is alleen te horen hoeveel namen er goed zijn, niet welke er goed zijn. Via de stream op de site is het aantal goede antwoorden ook te zien op een scherm achter de dj en bij vier goede antwoorden is er groene confetti te zien in de studio. Op 5 oktober 2019 werd bij dit spel de tot dan toe hoogste jackpot ooit gewonnen in een radiospelletje. De twintigjarige Simone Tuk uit 's-Gravendeel won € 72.000,- met de stemmen van Art Rooijakkers, Merel Westrik, André Hazes jr. en Bastille-zanger Dan Smith. Zij vond na lange tijd deze voor veel deelnemers onbekende stem na veel speurwerk op onder meer Twitter. Dit record werd echter op 24 oktober 2019 gebroken bij Qmusic. Kirsten uit Veenendaal raadde op die dag op deze zender het geluid tijdens de superronde en won daarmee € 100.000,-. Op 13 april 2021 won Neeltje Ververs uit Waalwijk hetzelfde bedrag met dit spel door de stemmen van Emma Wortelboer, Tess Wester, Gravin Degraw en Klaas-Jan Huntelaar te raden. Zij vond met veel speurwerk op Instagram en Facebook en de laatste hints op de radio na een zoektocht van 7 weken deze voor heel veel deelnemers onbekende laatste stem. Er was dat jaar slechts één ronde en de jackpot was € 100.000,-. Daarnaast kon er in 2021 3 × € 538,- worden gewonnen door een luisteraar die een stem als eerste raadde. In 2022 was de jackpot € 25.000,-. Ook dat jaar was er maar één opgave. Er kon dat jaar tevens € 250,- worden gewonnen per goed geraden stem ongeacht of deze al eerder was geraden. De jackpot werd gewonnen door Rosanne uit Emmeloord. Zij raadde na vier weken de stemmen van Arjen Postma, Caroline van der Plas, Kimberley Bos en Kim-Lian van der Meij. Hiermee was dit de kortste editie van het spel.
Zodra deze actie start, wordt deze aangekondigd middels posters in bushokjes en op reclameborden. Op tv worden tijdens de actie speciale reclamespotjes uitgezonden. De zin die hierin wordt uitgesproken is echter niet de opgave. Dit wordt nadrukkelijk vermeld in de spotjes om verwarring te voorkomen. Ook worden sinds 2021 in de week voordat de actie start in de studio enkele hints gegeven die kunnen leiden naar de stemmen uit de opgave.
538 Stemmenjacht.
Dit spel wordt sinds het voorjaar van 2024 jaarlijks gespeeld in de twee periodes waarin het TV-programma "Postcode Loterij Miljoenenjacht" wordt uitgezonden(1x in het voorjaar en 1x in het najaar). Bij dit spel zijn er net als bij Miljoenenjacht 26 koffers met daarin verschillende geldbedragen. Bij elke koffer hoort een stem die geraden moet worden om het bedrag in de koffer te winnen. Luisteraars kunnen zich aanmelden via de site en app van Radio 538. Gedurende de uitzendperiode van Miljoenenjacht wordt elk uur een luisteraar gebeld die een koffer mag uitkiezen en mag proberen de bijbehorende stem te raden. Bij een goed antwoord wint hij/zij het bedrag uit de koffer en verdwijnt de betreffende koffer uit het spel. Bij een fout antwoord gaat de koffer weer dicht en krijgt de betreffende luisteraar als troostprijs een lot waarmee hij/zij één maand gratis mee mag spelen met de Nationale Postcode Loterij. De koffer blijft dan in het spel en kan dan weer door een andere luisteraar worden geopend. Het spel loopt tot alle 26 de stemmen zijn geraden. Het totale te winnen bedrag bij dit spel is €100.000,-.
Digitale zenders.
Radio 538 heeft een aantal digitale muziekzenders die via het internet te beluisteren zijn:
Televisiezender.
TV 538 is een televisiezender die in 2011 is gestart als televisiezender van Radio 538.
Marktaandeel.
De Stichting Nationaal Luister Onderzoek (NLO) laat periodiek het aantal luisteraars per zender meten.
Radio 538 wist in tien jaar tijd een flink marktaandeel te bemachtigen. In 2004 stootte de zender de jarenlange marktleider Sky Radio in de algemene doelgroep (10+) van de troon. Het marktaandeel lag toen tussen de 10 en de 12 procent. Tot en met 2018 was de zender vaak de marktleider van alle landelijke Nederlandse radiozenders. In 2019, nadat Edwin Evers de zender had verlaten, zakte de zender wat weg en stond het steeds vaker op de nummer twee positie achter NPO Radio 2. In 2020 verloor Radio 538 nog meer marktaandeel ten gunste van NPO Radio 2, Radio 10 en Qmusic. In 2022 zakte het station voor het eerst sinds 20 jaar onder de 8 procent marktaandeel.
Prijzen.
Marconi Award.
In 2002 won Radio 538 voor het eerst de Marconi Award voor beste radiozender. Deze award wist het ook in 2004, 2009 en 2016 te winnen. Edwin Evers won meerdere awards gedurende zijn dienstverband bij Radio 538. Zo werd hij uitgeroepen tot beste programmamaker in 2000 en 2002, en werd hij in 2009 uitgeroepen tot beste presentator. Ook zijn programma "Evers staat op" won een prijs, beste programma 2006. Later wist de "Top 40" deze prijs nog te winnen. In 2015 won de "Coen en Sander Show" de Marconi Impact Award.
Gouden RadioRing.
Ook bij de Gouden RadioRing won Radio 538 meerdere malen een prijs. Edwin Evers won de Zilveren RadioSter Man in 2006, 2009 en 2010, daarnaast was hij ook voor die prijs genomineerd in 2007, 2008, 2011, 2012, 2013 en 2018. Tim Klijn wist de prijs in 2023 te winnen. In 2006 en 2018 won "Evers staat op" de Gouden RadioRing voor beste programma. "MiddenInDeNachtRick", van Rick van Velthuysen, werd tweemaal genomineerd voor deze prijs maar wist hem niet te winnen. Ook "A State of Trance" werd genomineerd voor beste programma, maar werd niet de uiteindelijke winnaar. Dit lukte "De 538 Ochtend" in 2023 wel. Anno 2024 is Froukje de Both de enige vrouwelijke diskjockey die - tijdens een dienstverband bij 538 - genomineerd werd voor de Zilveren RadioSter Vrouw. Zij werd viermaal genomineerd, maar won de prijs geen enkele keer.
Vlaamse versie.
In Vlaanderen werd op 13 februari 1999 op de kabel een Vlaamse versie van Radio 538 gelanceerd in afwachting van de etherfrequentieverdeling voor landelijke commerciële radio, die eind jaren 90 door de Vlaamse overheid voor 2000 was aangekondigd. Toen in 2000 nog geen duidelijke procedure voor een frequentieverdeling was bepaald, trok Radio 538 zich terug uit Vlaanderen.

</doc>
<doc id="32447" url="https://nl.wikipedia.org/wiki?curid=32447" title="Groente-, fruit- en tuinafval">
Groente-, fruit- en tuinafval

Groente-, fruit- en tuinafval ofwel gft is afval van huishoudens in de vorm van schillen en resten van groenten, fruit en aardappelen, resten van gekookt eten, vlees- en visresten (inclusief graten, schelpen en botjes), pinda- en notendoppen, eierschalen, plantaardige olie, gestold vet, onkruid, klein snoeiafval, gemaaid gras en bladeren. Het is een grondstof voor de land- en tuinbouwindustrie.
Compost.
Van puur gft-afval kan compost gemaakt worden. Het maken van schone en bruikbare compost is alleen mogelijk als het gft-afval niet vermengd is met ander afval. Liggen er andere producten op dezelfde hoop, dan raakt het gft-afval vervuild, bijvoorbeeld met zware metalen.
De volgende producten mogen in gft-afval terechtkomen:
De volgende afvalproducten zijn geen gft en mogen daar ook niet in terechtkomen:
Wat precies in de gft-bak mag, verschilt per gemeente. Zo zamelen veel gemeenten ook niet recycleerbaar papierafval zoals luiers, slagerspapier, bevuilde papieren en kartonnen verpakkingen (zonder plastic of metaalfolie), inpakpapier, broodzakken, taartdozen, papieren zakdoekjes, huishoudpapier en servetten via de gft-bak in.
Nederland.
Groente, fruit- en tuinafval (gft) wordt in Nederland apart ingezameld en veelal verwerkt tot compost.
Begin jaren negentig bestond ongeveer de helft van het huishoudelijk restafval in Nederland nog uit groente-, fruit- en tuinafval, inmiddels is de hoeveelheid gedaald tot minder dan veertig procent (38% in 2011, 31% in 2018).In totaal gaat het om zo'n 1,469 miljard kilogram huishoudelijk gft-afval per jaar in 2017. Dat zijn behalve fruitschillen en groenteresten bijvoorbeeld ook theezakjes, visgraten, broodkorsten en klein snoeiafval. Van al het huishoudelijk gft-afval werd in 2017 60% gescheiden aangeleverd. Gft-afval wordt ook wel organisch afval genoemd. In de natuur verteren deze stoffen en dienen ze als voeding voor planten en dieren. Sinds januari 1994 moeten gemeenten in Nederland het gft-afval gescheiden inzamelen en laten verwerken tot compost. Daardoor hoeft er minder afval gestort of verbrand te worden en is de schade aan het milieu kleiner. De gemeente verstrekt speciale gft-bakken.
Van de ongeveer 600 miljoen kilo compost die in 2003 in de 25 Nederlandse composteerinstallaties geproduceerd wordt, gaat ruim de helft naar de land- en tuinbouw. Daar wordt het gebruikt als meststof en bodemverbeteraar. Ook wordt gft-compost gebruikt als potgrond, wat het afgraven van hoogveen in Oost-Europa en Ierland beperkt. Een klein deel van de geproduceerde compost gaat naar de groensector (parken en sportvelden) en naar particulieren. Ook wordt compost naar België en Duitsland geëxporteerd.
Bedrijven.
Bedrijven in Nederland zijn zelf verantwoordelijk voor het scheiden van hun afvalstoffen. Dat geldt dus ook voor gft. Bedrijven moeten op grond van de Wet milieubeheer een milieuvergunning hebben of ze vallen onder de algemene regels van de zogenaamde 8.40 AMvB's. Dat zijn Algemene Maatregelen van Bestuur die zijn gebaseerd op hoofdstuk 8.4 van de Wet milieubeheer. Voor bedrijven die vergunningplichtig zijn, kan de verplichting tot afvalscheiding in de vergunning staan.
Vlaanderen.
In Vlaanderen halen sommige gemeenten gft op met gft-bakken of met bioafbreekbare vuilniszakken.
Andere gemeenten stimuleren het thuiscomposteren en bieden hiervoor compostbakken en composteercursussen aan. Ook is het meestal mogelijk om het gft-afval te deponeren in een containerpark. Vanaf januari 2024 wordt gft-afval apart aanbieden in de meeste Vlaamse gemeenten verplicht.
Stank in de gft-bak.
Een gft-bak kan erg stinken, zeker in de zomer. Soms komen er vliegjes of maden (larven van vliegen) uit. De volgende maatregelen kunnen dit tegengaan:
Een alternatieve methode om stank in een bak die binnen staat tegen te gaan is om hem niet af te sluiten. Het gft-afval in de bak droogt snel uit en daardoor stinkt de bak niet. Ook de vorming van schimmels verloopt zonder deksel trager dan in een afgesloten bak.

</doc>
<doc id="32448" url="https://nl.wikipedia.org/wiki?curid=32448" title="Saalien">
Saalien

Het geologisch tijdvak Saalien (Vlaams: Saaliaan), ook wel Saaleglaciaal, is een etage van de serie Pleistoceen, die duurde van 238 tot 126 ka geleden. Het Saalien was de voorlaatste ijstijd (het voorlaatste glaciaal). Het werd voorafgegaan door een warmere periode, het Oostermeer Interglaciaal en gevolgd door het Eemien. Het Saalien is de laatste etage van het Midden Pleistoceen.Het Saalien was de laatste periode waarin het Scandinavische landijs tot in Midden-Nederland kwam.
Naamgeving.
Het Saalien is genoemd naar de rivier de Saale, een zijrivier van de Elbe die door Duitsland stroomt. De naam Saalien wordt alleen in Noord-Europa gebruikt, in het gebied dat binnen het bereik van de Scandinavische gletsjers ligt. In Midden-Europa, in het gebied binnen het bereik van de Alpiene gletsjers, noemt men dit glaciaal rissglaciaal. Elders gebruikt men nog andere lokale namen: bijvoorbeeld op de Britse Eilanden Wolstonian, in Rusland Moskovian of Dnieper Glaciaal en in Noord-Amerika 'Illinois Glaciation' of Illinoian.
In Nederland is gedurende de jaren vijftig van de twintigste eeuw enige tijd de term Drenthien in gebruik geweest.
De reden voor al deze verschillende benamingen voor 'dezelfde' glacialen is gelegen in het feit dat de perioden vernoemd zijn naar hun afzettingen. Meestal zijn dat afzettingen die gerelateerd zijn aan de dichtstbijzijnde ijskap, zoals keilemen, eindmorenen, lössen, fluvioglaciale afzettingen, etc. De Scandinavische en de Alpiene ijskappen zijn nooit samengevloeid. Er ligt een gebied tussen dat in zekere mate door beide beïnvloed is, maar waar geen directe afzettingen van de gletsjers, zoals keilemen, zijn afgezet. Het betekent dat een keileem van de Scandinavische ijskap nooit de keileem van de Alpiene ijskap uit dezelfde periode 'ontmoet'.
Uit de keilemen zelf blijkt hun ouderdom niet. Dus zekerheid of het om keilemen uit dezelfde periode gaat, is niet uit de keilemen zelf af te leiden. Omdat in beide gebieden apart moet worden bepaald hoe oud de keilemen uit de verschillende glacialen zijn, is het verstandig om de afzettingenreeks uit beide gebieden een eigen reeks namen te geven. Daarna kan onderzocht worden welke glacigene afzettingen uit beide gebieden gelijktijdig zijn afgezet (correleren). In het geval van de afzettingen uit het Saalien (Scandinavische ijskap) blijken die te correleren met die uit het Riss (Alpiene ijskap). Ook als men van mening is dat duidelijk is welke afzettingen uit de reeks van beide gebieden met elkaar correleren, is het verstandig om de eigen set namen te blijven hanteren. Toekomstig onderzoek kan namelijk altijd uitwijzen dat een bepaalde correlatie niet klopt waardoor een glaciaal uit het ene gebied met een ander glaciaal uit het andere gebied blijkt overeen te komen dan tot dan toe gedacht. Dezelfde redenen vormen de grondslag om de glacialen uit Groot-Brittannië, Noord-Amerika, Rusland, enz., eigen namen te geven.
Sporen van ijskappen in Nederland.
Tijdens het jongste deel van het Saalien was het noordelijk deel van Nederland bedekt met de uitlopers van een ijskap vanuit Scandinavië. Het ijs liet afzettingen achter, zoals keileem, zwerfstenen en fluvioglaciale afzettingen. Daarnaast waren er allerlei landschapsvormen ontstaan, waarvan sommige nog opvallend in het landschap aanwezig zijn.
Enkele stuwwallen in Nederland:
Naast stuwwallen zijn er ook andere landschapsvormen die door het ijs zijn ontstaan:
Koude laat-glaciale zee.
Als gevolg van het gewicht van de ijskap werd de aardkorst naar beneden geduwd. Bij het afsmelten van het ijs aan het eind van het glaciaal viel het gewicht weg en begon de aardkorst weer omhoog te komen. Door het afsmelten steeg ook de zeespiegel. De rijzende zeespiegel haalde op plaatsen die bij de rand van de ijskap gelegen waren en daardoor het diepst naar beneden geduwd waren, de omhoogkomende bodem in waardoor deze gebieden door de zee overstroomd werden. Dat gebeurde terwijl het klimaat nog niet echt warm was en ook het zeewater door de grote toevoer van smeltwater van de nabijgelegen gletsjers erg koud was.
Dergelijke koude zeeën, waarin ook het zoutgehalte laag was, kwamen na verschillende glacialen (Elsterien, Saalien, en Weichselien) in het gebied van de huidige Oostzee en de Noordzee gedurende een relatief korte periode voor. Omdat de snelheid van de zeespiegelrijzing na verloop van tijd afnam maar de bodemrijzing nog doorging trok de zee zich plaatselijk ook weer terug. De periode daarna laat een afname zien van de bodemrijzing terwijl de stijging van de zeespiegel langzaam doorging. Op sommige plaatsen keerde de zee, maar nu met een 'warme' fauna weer terug. Op andere plaatsen die wel onder water bleven wordt de 'koude' fauna langzaam vervangen door een 'warme'. Weer andere plaatsen kenden alleen de koude fase en bleven daarna boven water. Welk van deze scenario's zich afspeelde was afhankelijk van waar de plaats zich ten opzichte van de ijskap bevond en hoe diep de bodem was neergeduwd. In deze koude zee leefde een arctische fauna die vooral door de molluskenfauna herkenbaar is. Naar de karakteristieke molluskenfauna werden deze kort bestaande koude zeeën Yoldiazee genoemd.

</doc>
<doc id="32449" url="https://nl.wikipedia.org/wiki?curid=32449" title="Saale-ijstijd">
Saale-ijstijd



</doc>
<doc id="32450" url="https://nl.wikipedia.org/wiki?curid=32450" title="Maria van Hongarije (1505-1558)">
Maria van Hongarije (1505-1558)

Maria van Oostenrijk, koningin-weduwe van Hongarije (Brussel, 15 september 1505 — Cigales, 18 oktober 1558) was een dochter van Filips "de Schone" en Johanna van Castilië. Samen met haar broer, keizer Karel V en haar zussen Eleonora en Isabella werd ze in het Hof van Kamerijk te Mechelen opgevoed door haar tante Margaretha van Oostenrijk. Door haar huwelijk met Lodewijk II van Hongarije was ze koningin-gemalin van Hongarije en Bohemen (1522-1526) en na zijn dood op het slagveld werd ze landvoogdes van de Habsburgse Nederlanden (1530-1555).
Huwelijk.
Nog voor Maria haar eerste verjaardag gevierd had, werd ze door haar grootvader Maximiliaan I van Oostenrijk als bruid beloofd aan de op dat moment nog ongeboren eerste zoon van Wladislaus II, de koning van Hongarije en Bohemen. Op 1 juli 1506 werd haar toekomstige echtgenoot dan geboren, de latere koning Lodewijk II van Hongarije. De huwelijksinzegening vond op 22 juli 1515 in de Stephansdom in Wenen plaats tijdens een beroemde dubbele plechtigheid (de "Wiener Doppelhochzeit"), waarbij ook Maria's oudere broer Ferdinand werd uitgehuwelijkt aan Lodewijks oudere zus Anna. Maximiliaan was daarbij zelf plaatsvervanger voor zijn afwezige kleinzoon Ferdinand.
Van dan af werd Maria in Innsbruck op haar rol als koningin van Hongarije voorbereid. Voor de officiële voltrekking van het huwelijk voer Maria in het voorjaar van 1521 per schip van Linz naar Wenen en verder naar Boeda, waar Lodewijk zich ophield vanwege de acute Turkse dreiging. In 1522 werden ze in de echt verbonden. Slechts vier jaar later sneuvelde Lodewijk op 20-jarige leeftijd tijdens de gevechten tegen Süleyman I in de Slag bij Mohács (29 augustus 1526). Maria nam daarna het regentschap in Hongarije waar tot aan de kroning van de nieuwe koning, haar broer Ferdinand. Ze zou nooit meer hertrouwen.
Landvoogdes van de Nederlanden.
Benoeming.
Na de dood van haar tante Margaretha van Oostenrijk in 1530 werd Maria door haar broer Karel V aangesteld als landvoogdes van de Nederlanden. Tijdens haar regeringsperiode in deze gewesten gaf ze blijk van een enorme toewijding aan de keizer en bleef ze trouw aan de Bourgondisch-Habsburgse politiek. Zij bevorderde de territoriale eenmaking en versterking van het bestuur in de Nederlanden. De eenwording werd in 1543 voltooid, toen met het Traktaat van Venlo Gelre als laatste Nederlands gewest onder Habsburgs bestuur kwam.
Franse invasies.
De landvoogdes zag met zorgen de Franse expansiedrang van Frans I en Hendrik II aan. Ze drong bij de keizer dan ook herhaaldelijk, maar tevergeefs, aan op een preventieve aanval. Hij vond dat zij zich als vrouw niet met zulke zaken moest inlaten. Het Franse leger deed tijdens haar bestuur enkele invallen in Luxemburg en Henegouwen, onder meer in Binche, waar Maria een residentie had. In 1542 liet ze nabij Couvin, in het zuiden van Namen, een versterkte stad aanleggen die naar haar Mariembourg genoemd werd. In dezelfde bedreigde streek liet Maria de forten Charlemont en Philippeville optrekken, respectievelijk vernoemd naar haar broer Karel V en naar haar neef Filips II. De jonge Willem van Oranje adviseerde haar bij de keuze van de fortengordel.
In de jaren 1551-1552 fulmineerde Maria tegen Maurits van Saksen, die een geheim akkoord sloot met Hendrik II van Frankrijk en enkele Duitse protestantse vorsten. Dit pact van Chambord, getekend op het kasteel van Chambord, was vijandig gericht tegen Maria's broer, keizer Karel V. Maria's militaire voorspelling kwam uit: de Franse troepen annexeerden de drie gebieden van de drie graaf-bisschoppen gelegen in het Rooms-Duitse Rijk. Het gaat om de Trois-Evêchés : Metz, Toul en Verdun. De Franse bedreiging van de Nederlanden bereikte haar hoogtepunt. Keizer Karel V begon schoorvoetend aan het beleg van Metz (oktober 1552 - januari 1553), want Maria raadde haar broer dit beleg van Metz af omdat het veel te duur zou worden. De keizer zette door. De keizer werd daar zo in het nauw gedreven, dat hij zonder de troepen en het geld van Maria van Hongarije de Fransen moeilijk het hoofd had kunnen bieden. Tot verstomming van zowel de Franse als haar eigen troepen verscheen ze zelf te paard op het slagveld, galopperend in zwart leren rijbroek en een zilveren borstpantser om haar soldaten aan te moedigen. De drie bisdommen bleven weliswaar formeel deel uitmaken van het Rooms-Duitse Rijk, doch politiek en militair gesproken was het voortaan het deel van het Franse koninkrijk. Als wraak vernietigden de troepen van Karel V, enkele maanden later, in april 1553, de rijke bisschopsstad Terwaan, een Franse enclave gelegen in het Habsburgse Artesië, letterlijk tot op de grond.
Andere politieke problemen.
Maria van Hongarije kreeg ook met economische, financiële en religieuze problemen in de Nederlanden te maken. Hoewel zij op godsdienstig gebied een voor die tijd vrij gematigd en opportunistisch standpunt had ingenomen - meermaals werden haar luthersgezinde sympathieën toegeschreven - liet zij de strenge plakkaten tegen de ketters van haar broer Karel V wel toepassen. Maria stond onder zware druk van haar broer Karel V, om hier en nu belastinggeld op te halen. Dit maakte de landvoogdes Maria weinig populair, alhoewel ze vindingrijk was in het binnenhalen van geld. Soms leende ze tegen rentes van 12% per jaar. In naam van de keizer deed ze regelmatig inspectierondes in de Nederlanden. Sommigen gaven haar hierbij de bijnaam "de amazone".
Persoonlijkheid.
Maria van Hongarije staat bekend als zeer begaafd en als een markante persoonlijkheid. Zij had een ruime belangstelling voor de humanistische studies en voor de kunst van de renaissance, die aan haar hof te Brussel een hoge opbloei kenden. Een van haar opmerkelijke trekjes was ook dat ze verslingerd was aan de jacht. In 1543 werd ze zelfs Opperjachtmeester van Brabant. Vaak verbleef ze in de Henegouwse stad Binche, in het paleis dat ze liet bouwen door de Bergense architect-beeldhouwer Jacques Dubrœucq. Ze verwierf ook een jachtgebied in het naburige dorp Morlanwelz, waar ze door dezelfde Jacques Dubrœucq een jachtpaviljoen liet bouwen dat naar haar "Mariemont" ('heuvel van Maria') genoemd werd. Beide kastelen werden echter al in 1554 door de troepen van Hendrik II van Frankrijk vernield, nog voor ze voltooid waren. Het was een wraakoefening van de Franse koning omwille van de militaire demarches van Maria in de Trois-Évêchés. Maria's broer keek niet om naar haar wanneer de Fransen haar kastelen in de as legden.
William Scrots was haar hofschilder.
Ontslag.
Op 25 oktober 1555 legde ze tegelijk met het aftreden van Karel V haar bestuursfunctie over de Nederlanden neer. Toch bleef ze Filips II (vanaf 1555 heer der Nederlanden) en Emanuel Filibert van Savoye (1528-1580, landvoogd van de Nederlanden 1555-'59), die haar opvolgde, nog gedurende een jaar bijstaan.
Op 15 september 1556 nam ze samen met haar broer Karel en haar zus Eleonora in Vlissingen de boot richting Spanje. De Spaanse regentes Johanna van Habsburg, die Spanje bestuurde tijdens de reis van Filips II naar Engeland, moest niets weten van de goede raad van Maria; Johanna maakte dit duidelijk kenbaar aan Karel V èn Maria. Maria verliet Madrid en leefde op een kasteel nabij Simancas. Na de dood van Eleonora in februari 1558 en later dat jaar van Karel (op 21 september), werd Maria van Hongarije ernstig ziek. In haar testament laat ze alles na aan haar overleden broer Karel en dus aan de regerende vorst Filips II. Zij stierf op 18 oktober van hetzelfde jaar. Zij werd eerst begraven in het Sint-Benedictusklooster in Valladolid. Filips II liet haar stoffelijk overschot overbrengen naar het Escorial in Madrid.

</doc>
<doc id="32451" url="https://nl.wikipedia.org/wiki?curid=32451" title="Augustinus van Hippo">
Augustinus van Hippo

Augustinus van Hippo (Latijn: Aurelius Augustinus Hipponensis), ook wel Sint-Augustinus genoemd, (Thagaste, 13 november 354 – Hippo, 28 augustus 430) was bisschop van Hippo, theoloog, filosoof en kerkvader. Hij wordt beschouwd als de belangrijkste kerkvader van het Westen. Tot zijn bekendste werken behoren de "Confessiones" en "De civitate Dei".
Leven.
Jeugd.
Augustinus werd geboren en stierf in de toenmalige gekerstende West-Romeinse provincie Africa, tegenwoordig noordoost Algerije en Noord-Tunesië in de Aures-gebergten genoemd. Hij werd geboren in het provinciestadje Thagaste (het tegenwoordige Souk-Ahras) als zoon van de Romeinse raadsheer Patricius en de Fenicische Monica, een vrome christelijke vrouw. Hij identificeerde zich voornamelijk als een Feniciër die Latijn sprak. Ook identificeerde hij zich met de oude Amazigh, Berbers. 
Zijn ouders hadden het financieel niet breed, maar trachtten desondanks hem de beste opvoeding van die tijd te geven. Augustinus genoot lager en voorbereidend hoger onderwijs in Thagaste en in Madaura. Na de vroege dood van zijn vader liet moeder Monica (financieel gesteund door anderen) hem studeren. Hij ontving onderricht in de retorica te Madaura en Carthago. Tot verdriet van zijn moeder Monica leidde Augustinus tijdens zijn jonge jaren aanvankelijk een in christelijke ogen losbandig leven. Later schreef Augustinus in zijn "Confessiones" dat hij als student terecht kwam in „een warboel van schandelijke liefdes”. Hij bedoelde hiermee volgens professor Hans van Oort homoseksuele liefdes. Met 17 jaar begon Augustinus een relatie met een jong meisje. Ze kregen in 372 een zoon, Adeodatus ("gegeven door God"). Augustinus vermeldde dit in zijn "Confessiones" (9, 6,14). Ze zouden 13 jaar samenleven.
Vroege carrière.
Na zijn studie doceerde Augustinus in 375, op 21-jarige leeftijd, retorica in zijn geboorteplaats Tagaste. Het jaar daarop vestigde hij zich in Carthago als leraar in de retorica, hetgeen hij later ook te Rome was. Vermoedelijk verhuisde hij in 383 naar Rome. Na kennismaking met het werk van de Romeinse filosoof Cicero besloot hij filosofie te studeren, op zoek naar de waarheid, met name over een zuiver Godsbegrip in relatie tot de oorsprong van het kwaad. Aanvankelijk meende hij deze waarheid te vinden in het manicheïsme. Deze syncretistische stroming (na zijn bekering door Augustinus heftig als ketters bestreden) ging uit van de rationele dualistische gedachte dat er naast God als het hoogste Goed een afzonderlijke entiteit Kwaad bestaat. Zodoende kon God de Schepper niet als oorsprong van het Kwaad en de zonde worden beschouwd (het probleem van de theodicee). Goed en Kwaad strijden als gelijkwaardige partijen tegen elkaar.
Vanaf 376 was Augustinus gedurende tien jaar lid van de gemeenschap van de manicheeërs. Onder invloed van de Griekse filosofie keerde hij zich af van het manicheïsme. In het neoplatonisme, met name bij Plotinus, vond hij een beter antwoord op de vraag waar het kwaad vandaan komt. Het kwaad was, zo zag Augustinus het toen, een beroving van het goede; geen opzichzelfstaande entiteit, maar de verkeerdheid van de menselijke wil die zich van God heeft afgewend. Zijn bekering tot het christendom geschiedde niet op basis van rationele inzichten, maar door een persoonlijke crisis.
Tijdens zijn jaren in Carthago won Augustinus een poëzieprijs en kwam hij veel aan huis bij Vindicius, de proconsul van Carthago. Deze overtuigde Augustinus van de onjuistheid van diens geliefde astrologie, door hem erop te wijzen dat enkele uitgekomen voorspellingen op toeval berustten. Het contact met Vindicius en zijn kring bracht Augustinus op het idee naar Rome te gaan voor zijn carrière en zo te ontsnappen aan zijn bandeloze leerlingen.
Bekering.
In 384 werd Augustinus tot staatsretor aan het keizerlijk hof in Milaan benoemd, op voorspraak van de heidense senator Quintus Aurelius Symmachus, stadsprefect van Rome. Hij werd leraar van de zonen van deze senator. In Milaan raakte Augustinus geboeid door een preek van Ambrosius, de bisschop van Milaan. Ambrosius nam de intellectuele bezwaren van Augustinus tegen de Bijbel weg door te stellen dat deze niet letterlijk gelezen moest worden, maar allegorisch. Augustinus werd pas later door het christelijk geloof in het hart geraakt. In de zomer van 386 legde hij, door een longaandoening verzwakt, het ambt van staatsretor neer en trok zich met een aantal vrienden op het landgoed Cassiciacum terug. Daar schreef hij enkele filosofische werken (o.a. "Contra academicos", "De ordine"; "De beata vita"), waarin hij de menselijke rede en een goede levensordening als weg naar God verklaart. In dat jaar bekeerde hij zich tot het christendom. Hij beschreef zijn bekering in zijn autobiografische Confessiones ("Belijdenissen"). In 387 werd hij met Pasen door Ambrosius gedoopt. Hij keerde daarop met enige vrienden naar Africa terug om er in zijn geboorteplaats Thagaste een gemeenschap van lekenmonniken te stichten. Tijdens die reis overleed zijn moeder Monica in Ostia.
Bisschop.
Na zich in Thagaste een paar jaar in stilte met Bijbelstudie te hebben beziggehouden werd Augustinus in 391, tijdens een bezoek aan de havenstad Hippo, aldaar tegen zijn zin in 391 tot priester gewijd. In 395 werd hij gekozen tot medebisschop (met het recht van opvolging van de bisschop van Hippo Regius). Van 396 tot zijn dood in 430 was hij bisschop van de Kerk van Hippo Regius. Ook in die functie bleef hij een sober kloosterleven leiden in zijn bisschoppelijke woning.
Als bisschop stichtte hij een leefgemeenschap voor clerici. Voor deze geestelijken schreef hij "Praeceptum". Deze Regel van Augustinus vormt nog altijd de basis voor kloosterordes van de mannelijke en vrouwelijke tak van de Reguliere kanunniken, de Augustijnen, de Norbertijnen, de Dominicanen en verschillende congregaties van Kruisheren die in de loop der geschiedenis ontstonden. 
Als priester en bisschop werd Augustinus een gerenommeerd prediker. Er zijn bijna zeshonderd preken van hem overgeleverd, naar schatting 10% van het totale aantal preken dat hij heeft gehouden. Een deel van zijn predikend leven besteedde hij aan de bestrijding van de aanhangers van met name de andersdenkende (ketterse) stromingen van het manicheïsme, het donatisme en het pelagianisme. Vooral was hij pastoraal bewogen en bezorgd om het welzijn van de mensen die aan zijn zorg als bisschop waren toevertrouwd. Uit deze tijd resten zijn uitspraken "Met u ben ik christen, voor u ben ik bisschop" (in een preek over het bisschopsambt) en "Heb de zondaar lief, maar haat de zonde."
Dood.
Augustinus stierf in 430 in Hippo Regius (het tegenwoordige Annaba), waar hij van 396 tot zijn dood bisschop was, tijdens het beleg van en vlak voor de inname van Hippo door de Vandalen. Volgens de overlevering moedigde hij de bewoners van Hippo aan om zich te verzetten tegen de Vandalen, vooral omdat de Vandalen een ariaanse variant van het christendom aanhingen, die Augustinus als ketters beschouwde. Na zijn dood werd zijn lichaam uit vrees voor de Vandalen overgebracht naar Sardinië en later naar Pavia. Daar werd zijn lichaam bijgezet in de basiliek San Pietro in Ciel d'Oro. Augustinus wordt als heilige vereerd. Op de liturgische kalender van de Rooms-Katholieke Kerk staat de gedachtenis van Augustinus op 28 augustus, de datum waarop hij overleed. De Byzantijns-Orthodoxe Kerken gedenken hem op 15 juni. Hij is de beschermheilige van onder andere brouwers, drukkers, theologen en een aantal steden en bisdommen.
Geschriften.
Augustinus was een uitermate productief schrijver. Zijn beroemdste geschriften zijn "Confessiones" ('Belijdenissen'), "De Civitate Dei" ('De Stad Gods') en "De Trinitate" ('Over de Drie-eenheid'). Op zijn naam staan verder preken, traktaten, verhandelingen, brieven, Bijbelcommentaren, dogmatische, filosofische en theologische teksten, een autobiografisch werk en een gedicht. Zijn werk "Confessiones" wordt gezien als een vroege vorm van autobiografie: hij schrijft over de periode van zijn verwekking tot zijn toenmalige leeftijd (ongeveer 50) en over de ontwikkeling van zijn relatie tot God. In het achtste boek beschrijft hij het spectaculaire bekeringsproces dat hij had ondergaan en dat in 386 in Milaan zijn voltooiing bereikte. Hét bekeringsmoment staat bekend als de "tolle, lege"-scène, waarin Augustinus deze woorden, met de betekenis 'neem en lees' door een kinderstem hoorde zingen. Ze gelden als een oproep om de Heilige Schrift ter hand te nemen. Kort hierop zou hij afstand doen van zijn maatschappelijke functie en zich door Ambrosius laten dopen. Hij eindigt de "Confessiones" met een uitgebreide beschouwing van het Bijbelboek Genesis, waarin hij uitlegt hoe de tekst geïnterpreteerd kan worden. Zijn psychologisch bewustzijn en zelfanalyse maken ook in onze tijd nog indruk op lezers.
In "De civitate Dei" verdedigt hij tegenover geletterde heidenen het christendom als de ware godsdienst en geeft hij zijn ideeën over de sociale en maatschappelijke orde weer.
Aan het eind van zijn leven (vermoedelijk in de periode van 426 tot 428) las Augustinus al zijn werk in chronologische volgorde nog eens door. In zijn boek "Retractationes" ("Nalezingen") gaf hij aan wat hij liever anders gezegd zou hebben. Dit boek geeft de lezer niet alleen een beeld van de ontwikkeling van Augustinus' visie, maar ook van zijn ruimhartigheid en zijn warsheid van verstarring.
Hij schreef ook een verhandeling "Over muziek", bestaande uit zes boeken.
Augustinus en de joden.
Augustinus ontwikkelde een uiterst genuanceerd beeld van de joden. De joden beschikken over de verzameling van religieuze boeken die men later in christelijke kringen het Oude Testament is gaan noemen; de christenen hebben daarnaast de boeken van het Nieuwe Testament. In Augustinus' ogen was het Nieuwe Testament de vervulling van het Oude Testament, dat als de belofte kan worden gezien. Jezus Christus is de nieuwe Adam, Maria de nieuwe Eva. Volgens die visie zijn de joden de noodzakelijke wegbereiders van het christendom. Augustinus gaat dan ook vol respect met hen om. Samen met de heidenen vormen ze het fundament van het christendom, dat voortkomt uit joden en heidenen die zijn als twee muren die uit twee verschillende richtingen bij elkaar komen in één hoeksteen, Christus.
In verschillende geschriften laat Augustinus zich over de joden uit. Meestal presenteert hij hen als (al te) getrouwe navolgers van de wet: ze nemen alles naar de letter, hoewel naar de Geest, de invalshoek van de christenen, volgens Augustinus beter zou zijn. 
"De letter doodt, maar de Geest maakt levend", zegt de apostel Paulus. Degenen die naar de letter leven en de (heilige) Geest geen kans geven, houden het oude (de oude mens) in stand en maken geen ruimte voor het nieuwe (de nieuwe mens).
Hij ontwikkelt de "getuigenisdoctrine": door hun aanwezigheid zijn de Joden levende getuigen van de waarheid van het Oude Testament. Vervolging van de Joden wijst hij daarom af, maar tegelijk verwijt hij hen dat ze het bij de vernieuwing van het Verbond van God met het volk Israël hebben laten afweten. Ze hebben zichzelf naar de zijlijn van het Heilsplan geplaatst, maar dienen daar God als getuigen van het Oude Verbond.
Invloed als theoloog en denker.
Augustinus blijft een centrale figuur, zowel binnen het christendom als binnen de geschiedenis van het westerse denken. Zelf was hij beïnvloed door verschillende filosofische stromingen: Plato en het neoplatonisme, het manicheïsme, het academische scepticisme en de Stoa. Later in zijn leven, na zijn doop, keerde hij zich fel tegen de meeste van deze stromingen. De kracht van Augustinus lag in het feit dat hij nauwelijks werd beïnvloed door de Griekse christelijke denkers en zodoende zelf op creatieve wijze naar oplossingen zocht. In verschillende opzichten was hij een autodidact.
Van groot belang is zijn vroege en invloedrijke schrijven over de menselijke wil, een centraal onderwerp in de ethiek. Filosofen uit de 18e en 19e eeuw als Immanuel Kant, Arthur Schopenhauer en Friedrich Nietzsche zouden dit thema nader uitwerken.
Verschillende theologen, zoals Thomas van Aquino, Johannes Calvijn en Cornelius Jansenius, zijn sterk beïnvloed door het werk van Augustinus. De 16e-eeuwse Reformatie, in gang gezet door Maarten Luther, zelf augustijn, Johannes Calvijn en Huldrych Zwingli, is gevormd op grond van Augustinus' denken. In hun leer over zonde en genade grepen deze reformatoren weer geheel terug op Augustinus.
Augustinus hanteerde als eerste na Antonius van Egypte (251-356) de metafoor van het boek van de natuur. Hij ziet de natuur als een boek dat – naast de Bijbel – gelezen kan worden als een bron van Godskennis. In een commentaar op Psalm 45 schreef hij: ""Laat de heilige schrift voor jou een boek zijn, opdat je deze dingen hoort. Laat de wereld voor jou een boek zijn, opdat je deze dingen ziet. In die boeken kunnen alleen zij de dingen lezen die de letters kennen; in het boek van de wereld kan ook de ongeletterde lezen"." De nadruk op het belang voor ongeletterden om op deze wijze tot Godskennis te komen was tot in de zeventiende eeuw een belangrijk theologisch uitgangspunt.
Een van Augustinus' brieven en enkele andere geschriften zijn in het christelijke kloosterwezen gebruikt als kloosterregel, vooral door verschillende takken van de augustijnen. Soms werd de brief als de regel beschouwd, bij andere orden een van de andere geschriften. Midden dertiende eeuw werd de "Regel van Augustinus" verplicht gesteld als regel voor nieuwe kloosterorden. Deze orden werkten hun specifieke verdere regels uit in constituties, zoals ook de benedictijnen dit al eeuwenlang deden ter aanvulling op de regel van Benedictus.
Een ander augustijns standpunt dat zeer lang heeft doorgewerkt, was zijn overtuiging dat dwang en geweld geoorloofd waren om ketters en schismatici op het rechte pad te brengen. De goddelozen vervolgden christenen uit wreedheid, maar de Kerk vervolgde goddelozen uit liefde. Achteraf zouden ze dankbaar zijn dat ze het "ware geloof" hadden gevonden, al was het door angst en pijn. Hij stoelde deze visie op Lucas 14:15-24 ("compelle entrare" in de Vulgaat). Onder geoorloofde dwang verstond Augustinus boetes, opsluiting, verbanning en geseling, maar niet marteling en terechtstelling. Deze laatste beperking zou niet altijd in acht worden genomen door de aanhangers van de "augustijnse" intolerantie in de 16e en 17e eeuw.

</doc>
<doc id="32452" url="https://nl.wikipedia.org/wiki?curid=32452" title="Riss-ijstijd">
Riss-ijstijd



</doc>
<doc id="32453" url="https://nl.wikipedia.org/wiki?curid=32453" title="Stormvloed van 1703">
Stormvloed van 1703



</doc>
<doc id="32456" url="https://nl.wikipedia.org/wiki?curid=32456" title="LaPlace">
LaPlace



</doc>
<doc id="32458" url="https://nl.wikipedia.org/wiki?curid=32458" title="Ethnologie">
Ethnologie



</doc>
<doc id="32459" url="https://nl.wikipedia.org/wiki?curid=32459" title="Vliegtuigstreep">
Vliegtuigstreep



</doc>
<doc id="32460" url="https://nl.wikipedia.org/wiki?curid=32460" title="Bodemkunde">
Bodemkunde

Bodemkunde of pedologie is de tak van wetenschap die zich bezighoudt met de samenstelling en vorming van bodems en de wijze waarop deze gebruikt kunnen worden voor allerhande doeleinden zoals woningbouw, landbouw, wegenbouw en waterbouw. De effecten van menselijke activiteiten op de bodem zijn onderdeel van de ecologie en milieuwetenschappen. Onderzoek aan lagere aardlagen zoals onderzoek naar zwelklei valt veelal onder de geologie. Voorheen heette dit vakgebied "agrogeologie", waarbij de landbouwkunde en geologie studie maakten van de relatie tussen landbouw en bodems. Agrogeologie wordt doorgaans beschouwd als een verouderde term voor het vakgebied dat later bodemkunde of pedologie is gaan heten.
Kennisvelden in de bodemkunde.
Er worden verschillende kennisvelden onderscheiden binnen de bodemkunde:
Bodem in ruimte en tijd.
Dit kennisveld houdt zich bezig met wat bodems eigenlijk zijn. Het kijkt daarvoor naar de bodem als geheel en onderzoekt hoe bodems gevormd worden, hoe je bodems kunt indelen in verschillende categorieën, hoe de geografische verspreiding van de verschillende bodemtypes over de wereld is, en hoe de vaak complexe interacties tussen bodems en de biosfeer, hydrosfeer, atmosfeer en lithosfeer eruitzien.
Bodemmorfologie.
De bodem is een natuurlijk lichaam dat zowel ruimtelijke als temporele dimensies heeft. De primaire organische en anorganische bestanddelen van de bodem zijn gerangschikt in secundaire structuureenheden die op hun beurt samen de horizontale en verticale bodemlagen vormen. Deze rangschikking wordt bepaald door de omstandigheden en de omgeving waarin de bodem gevormd wordt. Het zijn deze morfogenetische eigenschappen van bodems die bepalen welk type bodem gevormd wordt en die daarmee ook de kwaliteit van die bodem bepalen. Bodemmorfologie richt zich daarom op het bestuderen van (het ontstaan van) de structuur van bodems in relatie tot de omgeving waarin bodems gevormd worden.
Bodemgeografie.
Bodemgeografie onderzoekt bodems en hun structuur als functie van omstandigheden waaronder de bodems gevormd worden zoals klimaat, geologie, reliëf, vegetatie en menselijke activiteit. Dit onderzoeksterrein hangt nauw samen met bodemmorfologie en dient als een brug om de kennis opgedaan in de bodemmorfologie te koppelen aan vraagstukken over de invloed van bodems op bijvoorbeeld de duurzaamheid van ecosystemen en landbouw, onder andere door het maken van bodemkaarten op verschillende schalen en toegepast op verschillende vraagstukken. De bodemgeografie richt zich met name op de landschappelijke schaal en neemt de relatie tussen bodem en andere landschappelijke elementen zoals geologie, geomorfologie, klimaat en (historisch) landgebruik nadrukkelijk mee bij het in kaart brengen van de bodem.
Bodemvorming.
Bij de bestudering van bodemvorming wordt in detail gekeken naar de fundamentele fysische, chemische, biologische en mineralogische processen die een rol spelen bij bodemvorming op verschillende schaalniveaus, van micro- tot macroschaal. De kennis wordt onder andere gebruikt om de processen te modelleren die het gedrag en de vorming van bodems op verschillende schalen bepalen.
Bodemclassificatie.
Bodemclassificatie is de discipline die zich bezighoudt met het classificeren en categoriseren van de talloze karakteristieken die bodems van elkaar onderscheiden. De classificatie vindt plaats op verschillende hiërarchische niveaus waarbij met elke stap een grotere mate van detail wordt aangebracht. In Nederland worden bodems voornamelijk geclassificeerd volgens het systeem van De Bakker en Schelling. Het belangrijkste internationale bodemclassificatiesysteem is de World Soil Reference Base.
Paleobodemkunde.
De paleobodemkunde richt zich op het vergroten van onze kennis over ecosystemen in het verleden door het onderzoeken van historische bodems, ook wel paleosols genoemd. In het algemeen worden paleosols gedefinieerd als bodems die zijn gevormd onder andere omstandigheden dan nu heersen, met de nadruk op een ander historisch klimaat en andere historische vegetatie. Het onderzoek aan paleosols is interdisciplinair en betrekt naast de bodemkunde ook de milieu- en maatschappijwetenschappen. Een van de doelen is het achterhalen van hoe het klimaat er in het verleden uitzag, door in paleosols van bekende leeftijd op zoek te gaan naar specifieke eigenschappen waarvan we weten hoe ze samenhangen met klimaat.
Pedometrie.
Pedometrie staat voor de ontwikkeling en toepassing van wiskundige en statistische methodes om de verspreiding en vorming van bodems te beschrijven. Het doel van pedometrie is om een beter begrip te krijgen van de variaties in bodems op verschillende ruimtelijke en temporele schalen. Een dergelijk begrip vergroot niet alleen het wetenschappelijk inzicht in hoe bodems functioneren, maar reikt ook handvatten aan voor bodembeheer. De modellen die gebruikt worden in pedometrie zijn daarom doorgaans kwantitatieve modellen gestoeld op onder andere geostatistische methodes voor ruimtelijke voorspellingen, regressiemodellen en nieuwe statistische en wiskundige technieken zoals datamining en fuzzy logic.
Bodemeigenschappen en -processen.
Dit kennisveld houdt zich bezig met hoe bodems in elkaar steken. Het gebruikt hiervoor klassieke, fundamentele natuurwetenschappelijke disciplines.
Bodemfysica.
Bodemfysica richt zich op de fysische eigenschappen van de bodem, met de nadruk op het transport van stoffen en energie. Belangrijke onderzoeksgebieden zijn het modelleren van anorganische en microbiële vervuilingen en de ruimtelijke heterogeniteit van bodems. Daarnaast zijn de ontwikkeling en toepassing van methoden om bodemfysische eigenschappen en watertransport te kunnen meten en modelleren blijvende belangrijke activiteiten.
Bodemchemie.
Bodemchemie richt zich op de chemische samenstelling van bodems, chemische eigenschappen van bodems en chemische reacties in bodems. Belangrijke onderzoeksgebieden richten zich op in-situtechnieken op moleculair niveau, chemische speciatie in bodems, de kinetiek van chemische bodemprocessen, chemische processen in wortelzones en ontrafeling van de structuur van organische stof in bodems.
Bodembiologie.
Bodembiologie houdt zich bezig met de functies, reacties en activiteiten van bodemorganismen. Belangrijke onderzoeksgebieden zijn koolstofsequestratie, de nutriëntenkringloop, microbiële ecologie, bioremediatie en moleculaire bodembiologie.
Bodemmineralogie.
Bodemmineralogie onderzoekt de mineralen die voorkomen in bodemsystemen, en met name mineralen die in gesteenten of in de bodem zelf gevormd worden. Belangrijke onderzoeksgebieden zijn onder andere verwering en neo-formatie van mineralen, alsmede het transport en biologische omzettingen van mineralen in relatie tot de micro- en macrostructuur van de bodem. In de bodemmineralogie worden geavanceerde analytische technieken gebruikt om mineraaloppervlaktes en de interactie van mineralen met elkaar en met organische stof te bestuderen.
Bodemgebruik en -beheer.
Dit kennisveld houdt zich bezig met de vraag waarom bodems van belang zijn voor de samenleving. Binnen dit kennisveld wordt de fundamentele kennis over bodems toegepast om sociale, economische en milieutechnische problemen aan te pakken.
Bodemevaluatie en planning van landgebruik.
Omdat de bodem een schaarse en eindige bron is, is het belangrijk beslissingen over bodemgebruik zo goed mogelijk te baseren op de kennis die we hebben over het gedrag en de eigenschappen van bodems op verschillende schalen, in samenhang met de sociaal-economische factoren die een rol spelen. Dit kennisgebied houdt zich bezig met het toepassen en ontwikkelen van methodes om een dergelijke vertaalslag te maken, onder andere door het gebruik van technieken als Geografische Informatie Systemen (GIS) en remote sensing.
Duurzaam bodem- en waterbeheer.
Het onderhouden en de kwaliteit van een bodem vormt een essentieel onderdeel van duurzaam bodembeheer. Dit kennisgebied houdt zich bezig met het ontwikkelen en toepassen van strategieën voor duurzaam bodem- en landschapsbeheer, waaronder ook landbouwtechnieken. Dergelijke strategieën voor duurzaam bodembeheer zijn vaak gekoppeld aan strategieën voor waterbeheer, vanwege de koppeling van bodem- en waterkwaliteit door processen zoals watererosie, irrigatie en drainage.
Vruchtbaarheid van de bodem en plantvoeding.
Het beheren en behouden van de vruchtbaarheid van bodems vormt een belangrijk onderdeel van de bodemkunde vanwege de directe koppeling met voedsel en landbouw. Dit kennisgebied richt zich op alle processen die van invloed zijn op de vruchtbaarheid van bodems en daarmee de mogelijkheid om er (duurzaam) voedsel op te verbouwen.
Bodemtechnologie.
Dit kennisgebied richt zich op de technologische toepassingen van bodems, zowel in landbouwtoepassingen als daarbuiten. Voorbeelden zijn de toepassing van bodems als ondergrond voor wegen, vulmateriaal, opslag van afval, etc.
Bodemdegradatie en het voorkomen, beperken en herstellen hiervan.
Veel bodems op aarde zijn gedegradeerd, zowel ten gevolge van niet-duurzame landbouw als door vervuiling ten gevolge van verstedelijking, industriële en andere menselijke activiteiten. Ook natuurlijke processen als erosie en uitspoeling leiden tot bodemdegradatie. Het doel van dit kennisgebied is de kennis en het begrip van bodemeigenschappen en –processen te vergroten met als doel het beperken van bodemdegradatie en het herstellen van reeds gedegradeerde bodems.
Bodemkunde en maatschappij.
Het is van groot maatschappelijke belang om goede kennis van bodemkunde te hebben. Het is immers vaak verbonden met bodemgebruik zoals landbouw, bosbouw en stedenbouw. Een derde van het aardoppervlak wordt momenteel voor landbouw gebruikt. Veel menselijke activiteiten hebben een grote invloed op de bodem, zoals klimaatverandering (verdroging), erosie, overbemesting en vervuiling een zeer belangrijk onderdeel vormt.
Bodemkundige vakverenigingen.
De Nederlandse Bodemkundige Vereniging (NBV) is de vakvereniging van bodemkundigen in Nederland. Bij de NBV zijn zowel bodemkundigen werkzaam bij kennisinstellingen als bodemkundigen werkzaam in het bedrijfsleven aangesloten. De Belgische Bodemkundige Vereniging / Société Belge de Science du Sol (BBV-SBSS) is de vakvereniging van bodemkundigen in België. Ook veel andere landen hebben vergelijkbare nationale bodemkundige verenigingen. Wereldwijd zijn deze verenigingen aangesloten bij de (IUSS). Daarnaast zijn de Europese bodemkundige verenigingen ook lid van de European Confederation of Soil Science Societies (ECSSS).
Geschiedenis van de bodemkunde.
Van oudsher heeft de Nederlandse bodemkunde zijn wortels in de geologie. De eerste bodemkundige publicatie over Nederland is van Staring uit 1856.
Het vakgebied bodemkunde is in Nederland opgebouwd door onder andere: C.H. Edelman (Stichting voor Bodemkartering en Landbouwhogeschool Wageningen), E.C.J. Mohr (bodemkartering in Nederlands-Indië), Henk de Bakker en Jaap Schelling (Stichting voor Bodemkartering, Nederlandse bodemclassificatie), A.P.A. Vink (Gemeente Universiteit Amsterdam), L.J. Pons (Landbouwhogeschool Wageningen) en F.A. van Baren (Koninklijk Instituut voor de Tropen, Rijksuniversiteit Utrecht, International Soil Museum)

</doc>
<doc id="32462" url="https://nl.wikipedia.org/wiki?curid=32462" title="De Nachtwacht">
De Nachtwacht

De Nachtwacht (Frans: "La Ronde de nuit"; Engels: "Night Watch"), is een schuttersstuk van de Hollandse kunstschilder Rembrandt van Rijn (1606-1669), dat in 1642 gereed kwam. Het wordt ook wel aangeduid als: 'De compagnie van kapitein Frans Banninck Cocq'. De officiële titelbeschrijving luidt: "Schutters van Wijk II onder kapitein Frans Banninck Cocq en luitenant Willem van Ruytenburch, 'De Nachtwacht' ", of meer omschreven: "De compagnie van kapitein Frans Banninck Cocq en luitenant Willem van Ruytenburgh maakt zich gereed om uit te marcheren". Het doek toont de twee schutters uit de titel, vergezeld door andere militieleden, alsmede enkele figuranten, terwijl ze zich aan het opstellen zijn. 
"De Nachtwacht" is een van de beroemdste schilderijen ter wereld. Het schilderij is eigendom van de gemeente Amsterdam en behoort sinds 1808 tot de collectie van het Rijksmuseum Amsterdam.
Bestemming.
Het schilderij was Rembrandts bijdrage aan een project van zeven werken, zes schuttersstukken en een portret van de doelheren van de kloveniersschutters, besteld door het Amsterdamse schuttersgilde voor de grote feestzaal van de Kloveniersdoelen. Het is Rembrandts eerste en enige schuttersstuk. 
Karakterisering.
Vergeleken met andere doeken uit het genre is Rembrandts werk een levendige en gedurfde compositie, waarin de schutterij niet in de gebruikelijke statische opstelling poseert, maar is afgebeeld tijdens het groeperen. Het doek is een rijk werk van een barokke complexiteit, waarin realisme en symboliek vakkundig zijn gecombineerd in een meesterlijke integratie van beweging, licht en kleur, in harmonie gebracht door een fijnzinnig patroon van clair-obscur. In deze aspecten vertegenwoordigt "De Nachtwacht" het hoogtepunt van Rembrandts schilderkunst.
Inkorting.
Het schilderij werd in 1715, of kort daarna, aan alle vier zijden ingekort om het passend te maken voor een andere ruimte. Daarbij verdween onder meer de afbeelding van twee schoolschutters. Tegenwoordig is het schilderij 379,5 cm hoog en 453,5 cm breed. Zonder lijst weegt het schilderij 170 kg, met lijst 337 kg.
Afbeelding.
Voorstelling.
Het doek toont de schutterscompagnie van de Amsterdamse Wijk II, tussen Damrak en Singel. De schutters met diverse wapens worden afgebeeld bij het verlaten van het schuttersgebouw en het afdalen van enkele treden op een bruggetje. De commandant is kapitein Frans Banninck Cocq, ten voeten uit geportretteerd in deftig zwart met de rode sjerp van zijn rang en een wandelstok. Met een stevig handgebaar onderstreept hij zijn commando, zet zijn stok schrap en begint te lopen. Naast hem zet zijn luitenant Willem van Ruytenburch zich ook in beweging; met in de hand een fraaie lans, een zogenaamde partizaan, naar voren gericht geeft hij de marsrichting aan. Minder prominent zijn de vaandrig (met vaandel), de twee sergeanten (met hellebaard), zes musketiers, vijf piekeniers, drie rondassiers, een zwaarddrager, een tamboerijn, een kruitjongen, twee meisjes (de voorste volgens sommigen een mythologische geest, volgens het Rijksmuseum de mascotte) en enkele niet nader geïdentificeerde personen, waarvan alleen de hoofden of helmen zichtbaar zijn. In totaal stonden op het schilderij in originele staat meer dan dertig personen afgebeeld. Bij het afsnijden in of vlak na 1715 verdwenen twee militieleden en een kind.
De schutters demonstreren het behendig vullen van een musket met kruit (de in het rood geklede man links), het afvuren (de man met pofbroek en helm) en het wegblazen van resten niet ontploft kruit uit de pan van het musket (de man achter de linkerschouder van Van Ruytenburch). De tamboer staat klaar om een roffel in te zetten, een hond die omhoog kijkt, de banieren en lansen zijn geheven, en kinderen rennen tussen de schutters rond.
Opmerkelijke kledingstukken.
Een saillant detail is dat de pofbroek en de helm van de figuur die als enige op het schilderij een musket afschiet, uit de jaren negentig van de zestiende eeuw stammen. De jas met slitten en de slappe hoed van de tamboer hebben een eveneens zestiende-eeuws uiterlijk. Het meisje in het felle licht draagt fantasiekleding. De kleding van de gardeofficier in rood, aan de linkerkant van het schilderij, geven ook al een zestiende-eeuwse indruk.
Stijl en compositie.
Rembrandt bedacht een dramatische oplossing voor het probleem hoe de vele individuele portretten tot één geheel te maken. De compositie (de ordening van de personen op het doek) en het beeldaspect clair-obscur (afwisseling van licht en donker) zijn met groot gevoel voor evenwicht ontworpen. Op een hecht netwerk van loodrecht op elkaar staande evenwijdig verlopende compositielijnen (gevormd door lansen, geweren en gestrekte armen) is de ordening van het werk doorgeweven met daarbij een accent door goed geplaatste lichtvlekken. Dit is ook het kenmerk van elk groot kunstwerk uit de barok: een vast dwingend onderliggend stramien waarop boeiend en dynamisch gevarieerd wordt, zonder in clichés te vervallen.
Rembrandt hield het schilderij tamelijk donker, waardoor hij met lichteffecten de aandacht op bepaalde partijen kon vestigen. Door verkleuring van het vernis werd het schilderij nog veel donkerder, waardoor onterecht werd aangenomen dat het scenario op het schilderij zich 's nachts afspeelt. Zo kreeg het in de 18e eeuw als bijnaam "De Nachtwacht".
Techniek.
Op afstand bekeken mag het doek de indruk van eenheid wekken, toch vertoont de verfbehandeling in de uitgelichte gezichten aanzienlijke variatie. Het gezicht van sergeant Reyer Engelen is vormgegeven met penseelstreken die het modelleren nauwkeurig volgen in een bleke, dunne vleestint waar de donkerder onderlaag soms doorheen schemert, terwijl op de lippen en de uitgelichte wang een rood glazuur is aangebracht. Hoewel het gezicht van de man rechts van hem ongeveer dezelfde hoek ten opzichte van het licht inneemt, is daar precies het tegenovergestelde gebeurd. Op een lichtere, ivoorkleurige onderlaag is het gezicht met brede, verwarde streken vormgegeven in een gevarieerde vleeskleur met veel roze, zonder glazuur. Het hoofd van Herman Wormskerck vangt meer licht en is gedaan in dichte, over elkaar vallende streken vleeskleur, regelmatig parallel aan de lichtinval op een wijze die in geen enkel van de andere hoofden aangetroffen wordt. De centrale groep op de achtergrond is daarentegen meer uniform behandeld.
De suggestie van diepte berust op twee technieken. Ten eerste weerlegt de lichtbehandeling de destijds gangbare opvatting dat donkere elementen naast lichte de indruk van een grotere afstand zouden wekken. De in het donker geklede Banninck Cocq 'wijkt' niet ten opzichte van de naast hem in het wit geklede Van Ruytenburch. De uitgestoken hand van Banninck Cocq wordt niet door donkere, maar juist door de belichte witte manchet omgeven en de donkere punt van de lans van Van Ruytenburch wordt omringd door de veel lichtere kleur van zijn uitgelichte broek, wat destijds 'als verbijsterend ruimtelijk' werd ervaren. De tweede techniek is het zogenaamde 'atmosferische perspectief', de suggestie van lucht tussen de elementen, die de atmosfeer een blauw waas verleent die de indruk van afstand creëert. Op deze wijze wordt de afstand tussen Van Ruytenburch en het meisje met de kip, rond wie de schaduwen lichter zijn, vergroot. Wanneer men eenmaal oog heeft gekregen voor deze 'allersubtielste modulaties van licht en toon', aldus kunsthistoricus Ernst van de Wetering, blijkt dat de kwast aan Van Ruytenburchs lans een 'spectaculair voorbeeld' van Rembrandts gebruik van luchtbesef is. Een laatste aspect van de ruimtesuggestie is het aanbrengen van rulle verf voor de contouren op de voorgrond en gladdere voor die op de achtergrond, die daardoor vervagen en 'wegwijken', zodat een atmosferische overgang ontstaat 'die wezenlijk aan de ruimtelijke en atmosferische werking van het schilderij bijdraagt'.
Bij een omvangrijk onderzoek van het schilderij tussen 2019 en 2022 kwam aan het licht dat Rembrandt op een bruine grondlaag een ruwe schets van de afbeelding maakte met kalkhoudende beige verf. Daar overheen is het eigenlijke schilderij gekomen. Deze ontdekking geeft een verklaring voor het ontbreken van voorstudies voor "De Nachtwacht".
Signatuur.
De enigszins gesleten, maar nog steeds goed leesbare signatuur 'Rembrandt f 1642' is aangebracht op de zijkant van de onderste trede, onder de rechtervoet van het meisje in het opvallend gele licht.
Afmetingen.
In 1715 of vlak daarna werd het schilderij ingekort. Het nog resterende originele doek is aan de rechterkant 363 cm hoog en de breedte van het originele doek is 438 cm. Links is de nog oorspronkelijke lengte 361,5 cm. Via kunstmatige aanpassingen is het doek nu 379,5 cm hoog en 453,5 cm breed.
Het is niet precies bekend hoe groot het originele canvas was en dus ook niet hoeveel er exact is ingekort. Schattingen van de diverse onderzoekers lopen wat de oorspronkelijke hoogte betreft uiteen van 358,7 cm tot net onder 420 cm en voor de breedte van 479 cm tot 523 cm.
Het canvas bestaat uit drie horizontale linnen doeken. Het middelste heeft een breedte van circa 140 cm. Mochten de buitenste doeken, die beide zijn ingekort, oorspronkelijk ook eenzelfde breedte hebben gehad, dan zou volgens de onderzoekers van het Rembrandt Research Project (RRP) het originele beschilderde deel van het schilderij uiteindelijk maximaal iets onder de 420 cm hoog zijn geweest, omdat bij de bevestiging op het raamwerk altijd een beetje van de lengte verloren gaat.
K.H. de Haas meende bij zijn in 1928 gepubliceerde onderzoek dat de maximale breedte van het middelste linnen doek mogelijk zo'n 141,5 cm is geweest, wat overeenkomt met vijf Amsterdamse voet, de lengtemaat die indertijd gehanteerd werd. De Haas oordeelde dat ook de bovenste baan op de originele "De Nachtwacht" deze maximale breedte had. Volgens hem kwam dat overeen met de weergave op de kopie van Lundens en zou er zelfs aan de bovenkant nog wat doek overblijven voor de bevestiging op het hout. De Haas was ervan overtuigd dat er geen enkele reden is aan te nemen dat op het schilderij zelf de onderste baan ook 141,5 centimeter breed zou zijn geweest.
De drie banen zijn niet gelijkelijk over het doek verdeeld. In mei 1922 werden door het Rijksmuseum tussen de naden de volgende lengtes vastgesteld. Aan de linkerkant 100 cm (bovenste baan), 138,5 cm (middenbaan) en 123 cm (onderste baan). En rechts 105,5 cm (bovenste baan), 140 cm (middenbaan) en 117,5 cm (onderste baan).
In 2021 werd het doek tijdelijk tentoongesteld met reproducties van de ontbrekende stroken, gebaseerd op kunstmatige intelligentie en de kopie van Lundens.
Betalende leden, plus tamboer.
Rond 1653 werd aan het schilderij een schild toegevoegd met de namen van de personen die voor hun beeltenis betaald hadden.
De inscriptie is als volgt: "Frans Banning Cocq, heer van purmerlant en Ilpendam, Capiteijn Willem van Ruijtenburch van Vlaerdingen, heer van Vlaerdingen, Lu[ij]tenant, Jan Visscher Cornelisen Vaendrich, Rombout Kemp Sergeant, Reijnier Engelen Sergeant, Barent Harmansen, Jan Adriaensen Keyser, Elbert Willemsen, Jan Clasen Leydeckers, Jan Ockersen, Jan Pietersen bronchorst, Harman Iacobsen wormskerck, Jacob Dircksen de Roy, Jan vander heede, Walich Schellingwou, Jan brugman, Claes van Cruysbergen, Paulus Schoonhoven".
Ergens in de achttiende eeuw werd een deel van het schrift onleesbaar. De tekst was pas weer in zijn geheel te zien na een ingrijpende restauratie in 1947. Toen kwam ook een achttiende naam tevoorschijn. Onderaan waren eerst alleen de letters 'Schr' te lezen en de gedachte was dat die stonden voor het beroep van Claes van Cruysbergen, die als zeventiende genoemd werd en die schrijver van beroep was. Na een grondige schoonmaak bleek er Paulus Schoonhoven te staan.
De personen staan niet vermeld in de volgorde waarin ze staan afgebeeld, maar zoals gebruikelijk naar de lengte van hun dienstverband. Tot begin 21ste eeuw was slechts van enkele genoemde personen bekend waar ze op het schilderij stonden weergegeven. In 2009 publiceerde historicus Bas Dudok van Heel als eerste waar alle van de op het schild vermelde personen stonden afgebeeld, alsook de correcte naam van de tamboer, die als een van de weinigen niet betaald had, maar toch werd afgebeeld. Deze trommelslager was in loondienst van de schutterij. Volgens Dudok van Heel waren Jan Brughman en Jacob Dirksen de Roy de twee meest linkse figuren op het schilderij. Ze werden begin achttiende eeuw weggesneden. Brughman was volgens Dudok van Heel de meest linkse van de twee.
Bijnaam.
De bijnaam "De Nachtwacht" komt voor het eerst voor in een document uit 1797. In een ordonnantie uit 1650, die door Banninck Cocq is ondertekend, wordt van een dagwacht en een nachtwacht gesproken, waarmee het betrekken van de wacht door de schutters bedoeld wordt. Toch acht kunsthistoricus Gary Schwartz het niet waarschijnlijk dat hierin de verklaring voor de naam van het schilderij schuilt: het thema is immers niet het op wacht staan.
Waarschijnlijker vindt Schwartz het dat de naam pas werd gebruikt nadat men ervan overtuigd was geraakt dat het een nachtelijk tafereel betrof. Schwartz wijst erop dat de stadsrestaurator Jan van Dijk in 1758 sprak van 'een sterk Zonnelicht', alsof hij een bestaande opvatting wilde tegenspreken. Het RRP vat de opmerking daarentegen op als aanwijzing dat de voorstelling toen nog werd beschouwd als zich afspelend bij daglicht en dat de – overigens nooit unaniem geaccepteerde – bijnaam in een onbewaakt moment laat in de achttiende eeuw ontstond, uit misverstand, gevoed door verdonkering van het doek. Hoe het ook zij, het oudste document waarin het doek "De Nachtwacht" genoemd wordt, is een brief van Lambertus Claessens aan de Nationale Raad van de Bataafse Republiek, geschreven ter begeleiding van een geëtste kopie van het werk. Claessens spreekt in de brief van 'De Nagtwagt'. De bevestiging van de ontvangst van deze ets is gedateerd op 27 oktober.
Inspiratie weergave schutters.
De houding van drie kloveniers is losjes ontleend aan het exercitiehandboek voor het Staatse leger, de "Wapenhandelinghe, van Roers Musquetten ende Spiessen" (1607) van Jacob de Gheyn (II). De eerste is de kleine figuur die achter de kapitein zijn musket afvuurt, een pose die meteen uitwijst dat geen realistisch tafereel beoogd werd. Het was namelijk verboden een schot af te vuren bij het uitmarcheren. De oneigentijdse kledij van de schutter is een motief dat hem buiten de realiteit plaatst en binnen de sfeer van de geschiedenis of de allegorie brengt.
De twee andere uit dat boek afkomstige poses zijn de in het rood geklede musketiers in de middengroep. De in het rood geklede man achter Van Ruytenburch die de na een schot achtergebleven kruitresten van zijn musket blaast, verricht een handeling die dus evenmin had kunnen plaatsvinden. De andere, ten voeten uit geschilderd terwijl hij kruit in zijn musket giet, vertoont een stap die in de handleiding van De Gheyn wordt gedemonstreerd door een musketier die met zijn rug naar de toeschouwer staat afgebeeld. Door hem om te draaien kan zijn wapen volledig getoond worden. Daarnaast zijn er aanwijzingen dat een niet bewaard gebleven schilderij van Jan Tengnagel het model heeft geleverd voor de schutter die links ten voeten uit is geschilderd bij het laden van zijn musket. Tengnagel had De Gheyns afbeelding niet goed begrepen 'en Rembrandt kopieerde zijn vergissing: de kolf van een musket moet niet bovenhands worden vastgepakt maar onderhands'.
Het handboek van De Gheyn was eveneens de leverancier van de houdingen der piekeniers. De eerste fase van het richten van de piek wordt verricht door de figuur met de pluimhoed die rechts op het doek staat. De tweede beweging, het aan de schouder brengen van de piek, wordt uitgevoerd door de man met de hoge hoed die achter de kapitein staat. De gehelmde schutter achter de luitenant, ten slotte, voert een beweging uit van de draaghouding door de piek diagonaal over de borst te houden.
Interpretaties.
Rembrandt bereikte een sfeer vol opwinding, door rijke contrasten tussen licht en donker, tussen glanzende en doffe kleuren, door grote variatie in houdingen, gebaren en gelaatsuitdrukkingen in tegengestelde bewegingen dwars over het beeldvlak en uit het beeldvlak weg, door een complexe ruimtelijke opzet, die de blik zigzaggend naar voren en naar achteren leidt.
Het geheel wekt de indruk van een dynamisch ogende momentopname. Rembrandt gaf het onderwerp vorm als een scène uit een toneelstuk. Hij regisseerde zijn portretklanten in een halfdonkere toneelruimte, waar rondzwervende lichtplekken hun gezichten zo markeerden dat zij als portret nog net herkenbaar waren. Niet eerder was een schuttersstuk met zo veel bravoure en kunstzinnige eigenzinnigheid behandeld.
Schwartz schetst een sceptisch beeld van de betrouwbaarheid van duidingen van - delen van - het doek. Hoewel experts sommige deelinterpretaties accepteren, worden de interpretatieve suggesties vaker van tafel geveegd of leiden tot correcties in volgende publicaties. De interpretatie van de onderzoekers van het RRP is gebaseerd op twee uitgangspunten, waarvan het eerste is dat het schilderij een thematische eenheid vormt en dus niet een onderdeel symbolisch en het andere realistisch moet worden geduid. Vanwege de "manifest symbolische aard van de figuren der twee meisjes" geven de onderzoekers de voorkeur aan een symbolische duiding. De tweede aanname is het tafereel als een afgeronde "uitdrukking van een aantal samenhangende thema's" te beschouwen en de handeling "haar cohesie dus niet ontleent aan de projectie van een in de toekomst gelegen moment".
Symboliek.
Drie figuren op het doek, de twee meisjes en de vurende musketier met de bladerhelm, verstoren een visie op het doek die uitgaat van een samenhangende activiteit. De poten van de kip aan de riem van het gouden meisje worden sinds lang en ook door het RRP beschouwd als een symbolische toespeling op de klauw in het embleem van de kloveniers. De kleding van de vurende musketier met de helm vol eikenbladeren is niet eigentijds en dat is reden om hem te zien als een figuur die buiten de werkelijkheid staat en thuishoort in historische of allegorische sferen. Bovendien is zijn gezicht niet te zien en zodoende verkrijgt hij de anonimiteit die het volgens het RRP mogelijk maakt hem te zien als personificatie van de musketrie in het algemeen, die als een soort attribuut van Banninck Cocq bij hem in de buurt staat. Hij vertoont in deze visie een parallel met de kip, waarvan het gezicht eveneens onzichtbaar is zodat de allusie aan het klauwsymbool makkelijker te herkennen is.
Het handgebaar van de kapitein, waarbij de schaduw van zijn duim en wijsvinger precies het stadswapen van Amsterdam op de jas van de luitenant omvatten, geeft als het ware aan dat de schutters de stad zullen beschermen. De eikenblaadjes op de helm van de jongen staan voor heldhaftigheid.
Achtergrond schutterijen.
Vanaf de 16e eeuw organiseerden vrijwilligers, op de manier van de beroepsgilden, zich in burgerwachten, zogenoemde schutterscompagnieën, om in tijden van oorlog of oproer ook werkelijk in actie te komen om de veiligheid van de Republiek der Zeven Verenigde Nederlanden te waarborgen. Later verloren zij hun functie, al bleef het decorum. De schutterscompagnieën verwerden tot ceremoniële gezelschappen met een niet onaanzienlijke invloed: politieke machtsuitoefening en functies werden vergeven. Zij beschikten over een eigen gebouw, doelen geheten, waar zij oefenden en bijeenkwamen bij feestelijke gelegenheden. De schutterscompagnieën dienden ook als erewacht, zoals bij de feestelijke intocht in 1638 van Maria de' Medici in Amsterdam.
De compagnie van Frans Banninck Cocq (op het schild op het schilderij weergegeven als Frans Banning Cocq) was een van de schutterscompagnieën van Amsterdam. Vanaf het eind van de 16e eeuw had elke stadswijk in Amsterdam zo'n compagnie, die was onderverdeeld in vier korporaalschappen. De schutterijen waren verdeeld in 'vendels'. Omstreeks 1640 telde Amsterdam twintig wijken en twintig vendels. Ieder vendel bestond uit ongeveer honderdtwintig man. Een korporaalschap bestond uit ongeveer dertig man. De schutterscompagnieën waren met de verdediging van de stad belast. Aan het hoofd van elke compagnie stonden een kapitein en diens plaatsvervangende luitenant. Verder kende elke compagnie een vaandeldrager. Het was een voornaam gezelschap, waarvan de officieren en de leden er alle belang bij hadden om zich mooi uitgedost te laten portretteren. Het bestuur van de schutterij was in handen van de 'Doelheren' en een 'provoost' regelde de financiële zaken.
Ontstaansgeschiedenis.
Kloveniersdoelen.
De belangrijkste ontvangstzaal van het stadsbestuur van Amsterdam was de grote feestzaal van de Kloveniersdoelen uit 1627, waar later op dezelfde plek het Doelen Hotel werd gebouwd. Vanaf 1522 gebruikten de kloveniersschutters de toren 'Swijgh Utrecht' (uit 1481-82) als verenigingsgebouw. Toen rond 1638 de Kloveniersdoelen ernaast voltooid werd moesten drie wanden van de ontvangstzaal worden gedecoreerd. Aan de twee korte wanden waren schoorstenen. Aan de linkerkant van de grote wand kwam Rembrandts werk. Hij hield rekening met de lichtval in de zaal en de schoorsteen van de korte wand. Daarom staan de hoofdfiguren niet centraal, maar iets naar rechts en de linker sergeant is ook naar rechts geplaatst om goed licht te vangen. De schutterscompagnieën die dat gebouw als hun pleisterplaats gebruikten, werden tussen 1640 en 1645 in opdracht van de kloveniers geportretteerd, maar alleen de schutters die het gevraagde bedrag wilden betalen werden afgebeeld. De situering van de zes verschillende schuttersstukken die alle in de grote feestzaal hingen, is begin eenentwintigste eeuw gereconstrueerd door kunsthistoricus Bas Dudok van Heel en daaruit blijkt dat het niet om individuele doeken ging, maar om 'een doorlopend fries van op elkaar afgestemde schilderijen'. Rembrandts bijdrage wijkt in compositie en kleur danig af van de andere vijf werken, wat erop wijst dat hij zich 'waarschijnlijk niet aan de opdracht heeft gehouden.' Van de vijf andere schuttersstukken werd er een vervaardigd door Rembrandts vroegere medewerker Govert Flinck, en de overige door Jacob Adriaensz. Backer, Bartholomeus van der Helst, Nicolaes Eliasz. Pickenoy en Joachim von Sandrart.
De opdracht.
Wanneer Rembrandt de opdracht kreeg, is slechts bij benadering bekend. Een van de achttien betalende geportretteerden, van wie de namen prijken op het later bijgeschilderde schild of cartouche, Jan Claesz. Leijdekkers, maakte op 20 december 1640 zijn testament op en stierf een week later, zodat de militie is afgebeeld in de samenstelling van vóór december 1640. De opdracht moet dus enige tijd en misschien wel langere tijd vóór die datum gegeven zijn.
Rembrandt, die toen woonde aan de Breestraat, niet ver van de Kloveniersdoelen, heeft het enorme doek waarschijnlijk in een galerij op de binnenplaats van zijn woning geschilderd.
Rembrandts honorarium.
Twee op het schilderij afgebeelde schutters hebben in 1658 verklaard dat zestien van de afgebeelde schutters elk ongeveer honderd gulden betaalden, de een wat meer dan de ander, al naargelang hij meer of minder prominent zichtbaar was. Vanwege deze verklaring werd lang aangenomen dat Rembrandt ongeveer 1600 gulden kreeg. In de biografie die Baldinucci in 1686 in Florence uitgaf is echter sprake van 4000 scudi, wat ruim tweemaal zoveel is. Baldinucci's belangrijkste bron was Bernhardt Keil, een Deense schilder die juist bij Rembrandt in de leer was ten tijde van "De Nachtwacht". Rembrandtkenner Bob Haak achtte 1600 gulden een onwaarschijnlijk laag bedrag vergeleken met wat Rembrandt ontving voor andere stukken uit deze jaren. Haak vermoedde dan ook dat de twee schutters met hun verklaring in elk geval niet op de bijdragen van Banninck Cocq en Van Ruytenburch doelden. Aangezien zij in hun geheel op het doek staan afgebeeld en duidelijk de belangrijkste figuren zijn, zou het volgens hem verbazing wekken als de twee niet aanmerkelijk meer dan honderd gulden zouden hebben betaald. Dudok van Heel acht het aannemelijk dat Banninck Cocq en Van Ruytenburch elk ongeveer vijfhonderd gulden hebben betaald, eenzelfde bedrag dat Andries de Graeff betaalde voor zijn door Rembrandt in 1639 ten voeten uit geschilderd portret.
Slijtage, beschadigingen en restauraties.
Op verschillende plekken bevinden zich lange sneden in het doek en in de verf. Het vermoeden is dat toen het schilderij nog in de Kloveniersdoelen hing, de schutters het doek door onvoorzichtigheid beschadigd hebben met hun pieken en hellebaarden. Deze beschadigingen zijn al lang geleden voor de beschouwer onzichtbaar gemaakt.
Ongeveer eens per eeuw moet nieuw linnen achter tegen een doek worden aangebracht, omdat anders materiaalmoeheid kan ontstaan, waardoor het doek slap wordt en de verfhuid kraakt. Schwartz noemde dit een 'vrij drastische ingreep', waarbij het schilderij ondersteboven wordt neergelegd en er druk op moet worden uitgeoefend om een goede hechting van de lijm te verkrijgen. Bij vroegere verdoekingen 'werd lijm door het linnenweefsel heen gedrukt tot in de craquelure van het oppervlak'; eenmaal hard geworden kan deze lijm een medeoorzaak zijn van het donker worden van het schilderij. De waarschijnlijk eerste verdoeking van "De Nachtwacht" vond plaats omstreeks 1761, de andere in 1851 (toen vonden ook uitvoerige herstelwerkzaamheden plaats), 1946/1947 en in 1976.
Het schilderij werd ter ere van Rembrandts 300ste geboortejaar in 1906 gerestaureerd. Het doek werd toen haaks gemaakt door smalle driehoeken aan alle vier zijden toe te voegen.
Tussen de jaren 1880 en de Tweede Wereldoorlog werd de soepelheid en transparantie van de vernislaag verbeterd door een behandeling met alcoholdamp. Daarnaast werd het doek 'ingesmeerd met een Zuid-Amerikaanse medicinale substantie, copaivabalsem, die doffe plekken opfrist.' Samen hebben beide methoden tot gevolg dat de verf anders reageert op de gangbare middelen die bij een gewone schoonmaak worden gebruikt. Bovendien is gedurende bijna een eeuw bij elke schoonmaakbeurt een minuscule hoeveelheid van de pigmenten verloren gegaan.
Tijdens de Tweede Wereldoorlog werd het schilderij losgemaakt van de lijst en opgerold, en op verschillende plaatsen weggeborgen. Op 25 juni 1945 werd het uitgerold en schoongemaakt. De verf had bij het op- en uitrollen geen schade geleden. Een rol speelde hierbij dat Rembrandt als grondlaag een flexibel blijvende laag kwartsgrondering van zand en klei heeft gebruikt. Het doek dat in 1851 ter versteviging aan de achterkant was bevestigd, bleek wel op enkele plekken te zijn losgeraakt
Bij de restauratie van het doek in 1947 werden 63 herstelde gaten en scheuren geconstateerd. Over het algemeen waren die beschadigingen niet van ernstige aard. In de rechtervoet van de luitenant, onder de linkervoet van de kapitein en in de trommel bevonden zich gaten van ongeveer drie bij vier centimeter. In 1947 werd geconcludeerd dat de restauratie daarvan vermoedelijk al in de achttiende eeuw heeft plaatsgevonden.
Schwartz noemt drie oorzaken waardoor het schilderij beschadigd werd. De eerste is natuurlijke veroudering, waardoor in de loop der jaren niet alleen barsten in het verfoppervlak zijn ontstaan, maar door chemische processen ook de kleur en helderheid zijn veranderd. Slijtage is ook de belangrijkste factor die het aanzicht van het doek heeft verslechterd, vooral de schaduwen in het algemeen maar ook de uitgelichte middengroep op de achtergrond. De tweede en meest spectaculaire oorzaak is vandalisme. Op 13 januari 1911 hakte een werkloze scheepskok met een schoenmakersmes in op het schilderij, maar alleen de vernislaag werd beschadigd.
Op 14 september 1975 beschadigde een psychisch gestoorde man het schilderij met een gekarteld tafelmes. waarmee hij twaalf steken wist te maken, een aantal door het canvas heen: de meest linkse beschadigden het linker ondergedeelte van de figuur van Banninck Cocq en de meest rechtse raakte de trom. Het was de meest recente keer dat de verf met opzet beschadigd werd. De lengte van de beschadigingen liep van 39 cm tot een meter. Bij Banninck Cocq werd een deel van de beschildering in de vorm van een verticale, langwerpige driehoek compleet uitgesneden. De zijden ervan hadden een lengte van 28 cm en een breedte van zes cm. Toch was de beschadiging minder ernstig dan op het eerste gezicht leek: slechts 'een fractie oorspronkelijk materiaal' ging verloren. Wegens de beschadigingen waren de restauratoren genoodzaakt om de buitenste vernislaag te vernieuwen. Daaronder bevonden zich nog restanten van oudere vernislagen en besloten werd ook die te verwijderen. Slecht uitgevoerde retouches werden meteen maar vervangen en andere beschadigingen werden eveneens verholpen. Doordat het mes dwars door het schilderij was gegaan, werd aan de achterkant het doubleerdoek vervangen. De werkzaamheden namen in totaal meer dan acht maanden in beslag.
Op 6 april 1990 voorkwam snel ingrijpen van een suppoost ernstige schade toen een man het doek met zoutzuur besproeide. Het werd meteen geneutraliseerd doordat de suppoost direct gedemineraliseerd water op het schilderij spoot. Hierdoor raakte alleen de vernislaag aangetast.
Een derde oorzaak van beschadigingen zijn incidentele ongelukken en goedbedoelde maar desastreuze restauratiemethoden. In 1843 viel de hamer van een timmerman door het schilderij bij de installatie van banken.
Op 8 juli 2019 begon "Operatie Nachtwacht", de werknaam van de volgens het Rijksmuseum 'grootste restauratie ooit' van het schilderij. Onderzoek en restauratie vinden plaats 'op zaal' en kunnen door het publiek worden gevolgd doordat rond het schilderij een 'glazen huis' is opgetrokken. Hierdoor kan "De Nachtwacht" tijdens de hele operatie in de museumzaal blijven hangen. Bezoekers kunnen meekijken via de livestream. 
Het team van 29 personen bestaat uit onder meer restauratoren, conservatoren, natuurwetenschappers en fotografen. Elke dag van de week werken drie leden van dit team aan het onderzoek. Het omvat achtereenvolgens:
Doel van het onderzoek is om zo veel mogelijk te weten te komen. Het team stelde hierbij vragen als:
Het vooronderzoek zou tien maanden in beslag nemen, maar vanwege de coronacrisis, waarbij de medewerkers minimaal 1,5 meter afstand moesten houden, ging het langer duren. Slechts twee medewerkers konden nog tegelijkertijd bij het schilderij werkzaam zijn.
Als onderdeel van het onderzoek werden van het schilderij 528 digitale foto’s gemaakt, 24 rijen van 22 afbeeldingen. De daaruit ontstane afbeelding van het complete schilderij is 44,8 gigapixels groot, ofwel 44.804.687.500 pixels. De afstand tussen de pixels bedraagt twintig micrometer (0,02 mm). Het stelde onderzoekers in staat het schilderij op afstand zeer nauwkeurig te bestuderen. De afbeelding wordt gebruikt om komende verouderingsprocessen in kaart te brengen.
Op 3 januari 2022 zette het Rijksmuseum een afbeelding van 717 gigapixels van "De Nachtwacht" online. De afstand tussen twee pixels bedraagt daarbij vijf micrometer (0,005 millimeter). Voor deze afbeelding werden met een 100-megapixel Hasselblad H6D 400 MS-camera 8439 aparte foto’s van 5,5 cm x 4,1 cm geschoten. De foto's werden vervolgens met kunstmatige intelligentie aan elkaar gevoegd. Dat leverde een bestand op van 5,6 terabyte.
In de zomer en het najaar van 2021 was het doek tijdelijk te zien in de originele staat, met de ontbrekende stukken die rond 1715 werden weggesneden. Met behulp van kunstmatige intelligentie en de reproductie van Gerrit Lundens werden de stroken gereconstrueerd.
Met de laatste technieken werd een beeld gekregen van een eerste schets die Rembrandt op het doek afbeeldde. Niet eerder werd een dergelijke schets op een schilderij van Rembrandt aangetroffen. Uit de schets bleek dat hij slechts enkele kleine wijzigingen doorvoerde. Zo werden er uiteindelijk minder speren geschilderd en het lijkt dat op de schets nog een extra zwaard te zien is die in het eindresultaat niet meer voorkomt en op de helm van de schutter Claes van Cruijsbergen schetste Rembrandt in eerste instantie een veer. Een ander aspect dat aan het licht kwam, is dat Rembrandt een pigment met arseen gebruikte voor het borduurwerk van de mouwen en jas van luitenant Willem van Ruytenburgh.
De rookwolk direct links van het hoofd van kapitein Frans Banninck Cocq, die op de kopie van Lundens nog goed zichtbaar is, blijkt verdwenen te zijn door slijtage. Bij de hond is er ook sprake van slijtage. De toplagen van de verf zijn hier verdwenen en alleen nog de schets is zichtbaar. Eerder werd nog gedacht dat de wazige weergave van de hond het gevolg was van chemische reacties in de verf. Rembrandt bleek het blauwe pigment smalt gebruikt te hebben dat niet stabiel is en in de loop der eeuwen bruin werd. Smalt gebruikte hij onder meer op de inmiddels bruine delen van het paarse kostuum van de schietende schutter, maar ook voor de sokken van de jongen die de kruithoorn vasthoudt. Lood in de verf is op sommige delen van het schilderij gaan reageren met olie. Dit veroorzaakte witte bobbeltjes die in het verleden bij het schoonmaken van het schilderij zijn verwijderd of er vanzelf zijn afgevallen. Wat overbleef waren zwarte stipjes, die waar zijn te nemen op de linkerwang van kapitein d'armes Jan Adriaensen Keijser die zich tussen Banninck Cocq en Van Ruytenburgh bevindt.
Geldelijke waarde.
De waarde van het schilderij kan niet in geld uitgedrukt worden. Het is niet te koop of ooit te koop geweest. De schutterij die destijds de opdracht aan Rembrandt verstrekte, was een stedelijke instelling en "De Nachtwacht" is sindsdien eigendom van de gemeente Amsterdam, in "eeuwigdurende bruikleen aan het Rijksmuseum". Het televisieprogramma "De Rekenkamer" kwam in de uitzending van 9 september 2011 tot een geschatte waarde van ruim 500 miljoen euro.
Zeventiende-eeuwse commentaren.
Uit 1678 dateert het oudste overgeleverde commentaar op het schilderij. Samuel van Hoogstraten was Rembrandts leerling in de eerste helft van de jaren veertig, dus ten tijde van het werk aan "De Nachtwacht". In zijn "Inleyding tot de hooge schoole der schilderkonst" uit 1678 biedt hij een uiteenzetting van zijn kunstzinnige ideeën, die mogelijk gedeeltelijk aan Rembrandt zelf zijn ontleend. Hij schrijft daarin: 'Al wat de konst stuk voor stuk vertoont, is een nabootsing van natuerlijke dingen, maer het bij een schikken en ordineeren komt uit den geest des konstenaers hervoor, die de deelen, die voorgegeven zijn, eerst in zijne inbeelding verwardelijk bevat, tot dat hyze tot een geheel vormt, en zoo te zamen schikt, datze als een beeld maken'. De kunst is om alle beelden die samen een historie vormen zodanig te schikken dat er 'geen de minste te veel noch te weynich in schijnt te zijn' en het resultaat een proeve van 'Simmetrie, Analogie, en Harmonie' is. Het volstaat niet dat 'een Schilder zijn beelden op ryen nevens malkander stelt, gelijk men hier in Hollant op de Schuttersdoelen al te veel zien kan.' De ware meesters weten te bereiken 'dat haer geheele werk eenwezich is, gelijk Clio uit Horatius leert. 'Dit streven naar eenheid heeft Rembrandt 'in zijn stuk op den Doele tot Amsterdam zeer wel, maer na veeler gevoelen al te veel, waergenomen, maekende meer werks van het groote beelt zijner verkiezing, als van de byzondere afbeeltsels, die hem waren aenbesteet.' Hij voorspelde over het doek: 'Echter zal dat zelve werk, hoe berispelijk, na mijn gevoelen al zijn meedestrevers verdueren, zijnde zoo schilderachtich van gedachten, zoo zwierich van sprong, en zoo krachtich, dat, nae zommiger gevoelen, al d' andere stukken daer als kaerteblaren nevens staen. Schoon ik wel gewilt hadde, dat hij 'er meer lichts in ontsteeken had.'
In 1686 schreef de Italiaan Filippo Baldinucci een boek over grafische kunst, waarin hij vermeldde dat het schilderij erg bewonderd werd omdat het perspectief van de kapitein met de sponton in zijn hand zo uitstekend was dat het leek of die in haar volle lengte was afgebeeld. Zelf vond hij het doek verwarrend en donker. Dergelijke kritiek gaf aanleiding tot het ontstaan van de negentiende-eeuwse mythe dat het doek door de opdrachtgevers niet aanvaard zou zijn. Deze mythe berust op een kennelijke verwarring met het schilderij "De samenzwering van de Bataven onder Claudius Civilis", dat Rembrandt in opdracht van het stadsbestuur maakte voor het nieuwe stadhuis en dat in de zomer van 1662 werd afgeleverd, maar nog voor de jaarwisseling 'van de muur gehaald en aan de schilder geretourneerd' werd om onbekende redenen.
Inmiddels behoort het schilderij tot de beroemdste ter wereld.
Provenantie.
17e en 18e eeuw.
Van 1642 tot in elk geval 1715 hing het doek in de grote feestzaal van de Kloveniersdoelen aan de huidige Amsterdamse Nieuwe Doelenstraat. In of vlak na 1715 verhuisde het naar de Kleine Krijgsraadkamer van het stadhuis op de Dam, het huidige Paleis op de Dam. Sindsdien meet het schilderij 363 bij 438 cm. Het moest daar namelijk tussen twee deuren hangen, en daarom werd er aan alle zijden een strook afgesneden. Hierdoor verdwenen er aan de boven-, linker- en rechterzijde enkele details. Van de linkerzijde werd het grootste deel verwijderd, waardoor enkele onderdelen geheel verdwenen: een brugleuning, twee schutters en de pluim van de hoed van een derde man. Bovendien werd het effect van een bewegend gezelschap afgezwakt. De afgesneden delen van het schilderij zijn verloren gegaan, maar aangezien Frans Banninck Cocq een replica en een aquarel van het schilderij heeft laten maken, kan men indirect nog steeds de weggesneden gedeelten bestuderen, zij het op veel kleiner formaat. Zo meet de replica door Gerrit Lundens in de National Gallery te Londen slechts 67 bij 85,5 cm.
19e en begin 20e eeuw.
In 1808 nam koning Lodewijk Napoleon het stadhuis in gebruik als zijn koninklijk paleis en werd het doek in februari dat jaar in het Trippenhuis in bewaring gegeven, waar destijds de kunsthandelaar C.S. Roos woonde. Het bleef daar maar kort, want op 8 augustus 1808 was het weer terug. Vanaf 1815 tot 1885 hing het schilderij in het koninklijk museum in het Trippenhuis. Het hing in de voormalige "Grote Sael" van Hendrick Trip. Sinds de opening van het Rijksmuseumgebouw in 1885 hangt "De Nachtwacht" als bruikleen van de gemeente Amsterdam in de nieuwbouw van het Rijksmuseum Amsterdam. Het kwam te hangen in de speciaal hiervoor gebouwde Nachtwachtzaal. In 1898 werd "De Nachtwacht" tijdelijk tentoongesteld op de Rembrandttentoonstelling in het Stedelijk Museum ter gelegenheid van de inhuldiging van koningin Wilhelmina. Daar werd de conclusie getrokken dat het schilderij in het Rijksmuseum beter belicht zou moeten worden. Hiervoor werd een nieuwe Nachtwachtzaal gebouwd, die op 16 juli 1906 door prins Hendrik geopend werd, ter gelegenheid van het 300ste geboortejaar van Rembrandt.
Tweede Wereldoorlog.
Wegens dreigend oorlogsgeweld werd "De Nachtwacht" in september 1939 overgebracht naar kasteel Radboud in Medemblik. Bij de evacuatie werd gebruik gemaakt van een aparte smalle doorgang die in 1934 was aangebracht in de Nachtwachtzaal om het schilderij in noodgevallen weg te halen. Na Medemblik verhuisde het doek op 12 mei 1940 naar de kunstbunker bij Castricum, in eigendom van de stad Amsterdam, waartoe het uit de lijst moest worden gehaald en ter plekke werd opgerold met de beschildering aan de buitenkant; de diameter van het opgerolde doek bedroeg zestig centimeter. Op 21 maart 1941 werd het verhuisd naar de Rijkskluis bij Heemskerk en op 24 maart 1942 werd "De Nachtwacht" naar de kunstbunker in de Sint-Pietersberg bij Maastricht overgebracht.
Na afloop van de Duitse bezetting arriveerde op 25 juni 1945 het schilderij per binnenschip in Amsterdam voor de expositie "Het Weerzien der Meesters". De toenmalige directeur van het Rijksmuseum, Van Schendel, viel bij die gelegenheid boven op het schilderij, dat hiervan geen ernstige schade ondervond.
Eind 20e en 21e eeuw.
Tijdens de meer dan tien jaar durende verbouwing en renovatie van het Rijksmuseum vanaf 2003 hing "De Nachtwacht" tijdelijk in de Druckeruitbouw. Op 11 december 2003 werd "De Nachtwacht" met veel publiciteit omgeven uit de lijst gehaald; ingepakt in vetvrij papier; in een houten frame gehangen dat in twee beschermhoezen werd gestoken; op een kar over straat naar de andere vleugel gereden; omhooggetakeld, en door een speciale gleuf het gebouw binnengebracht.
Op 27 maart 2013 werd het schilderij teruggeplaatst in de Nachtwachtzaal, onder strenge veiligheidsmaatregelen. De politie had de wijde omgeving van het museum afgezet. Het schilderij werd in een houten raamwerk geplaatst, en daaromheen werd een beschermhoes aangebracht met sensoren die de temperatuur, de luchtvochtigheid en schokken registreerden. Daaromheen zat weer een stalen omhulsel van 300 kilo en een isolatielaag van speciaal schuim. Op 13 april 2013 werd het Rijksmuseum heropend en was "De Nachtwacht" na bijna tien jaar weer op haar originele locatie in het museum te aanschouwen.

</doc>
<doc id="32463" url="https://nl.wikipedia.org/wiki?curid=32463" title="Nachtwacht">
Nachtwacht



</doc>
<doc id="32465" url="https://nl.wikipedia.org/wiki?curid=32465" title="Khujand">
Khujand



</doc>
<doc id="32467" url="https://nl.wikipedia.org/wiki?curid=32467" title="Stormvloed van 1916">
Stormvloed van 1916

De stormvloed van 1916, Zuiderzeevloed van 1916 of Januari-vloed is een watersnoodramp die zich in de nacht van 13 op 14 januari 1916 in Nederland rond de Zuiderzee voltrok.
Verloop.
Op 13 en 14 januari 1916 stak een zware storm op in Nederland. In de weken ervoor stond er al een krachtige tot stormachtige zuidwesten- en westenwind waardoor veel water vanuit de Noordzee tegen de kust aan werd gestuwd en in de Zuiderzee stroomde. Het water in Noordzee en Zuiderzee stond daardoor al 30-70 centimeter hoger dan gewoonlijk. Op 11 januari was er ook een storm uit het noordwesten die het water verder opstuwde. 
Vanaf 13 januari trok er nogmaals een storm over, het gevolg van een lagedrukgebied bij IJsland. De wind kwam uit het noordwesten, waardoor nog meer Noordzeewater naar de Nederlandse kust werd gedreven. De storm hield lang aan, de wind bleef in Den Helder gedurende achttien uur ten minste windkracht 8 en maximaal 10 en bij Hoek van Holland werd zeven uur lang windkracht 11 gemeten.
Het water bereikte bij vloed op verschillende plaatsen, zowel in het Zuiderzeegebied als aan de Noordzeekust, een stand van meer dan drie meter boven NAP. Voor het Zuiderzeegebied werden de hoogste waterstanden rond vijf uur in de ochtend van 14 januari bereikt. Recordhoogtes werden gemeten in Spakenburg, Muiden, Zeeburg en Marken.
De stormvloed viel samen met een verhoogde waterstand in de bovenrivieren, daardoor nam de druk op winterdijken sterk toe. Er ontstonden op tientallen plaatsen dijkbreuken en er was op veel plaatsen schade aan het binnenbeloop en de bekleding van de dijken. In de provincie Noord-Holland vielen 21 doden, terwijl er bij diverse scheepsrampen nog eens 32 mensen omkwamen. Koningin Wilhelmina bezocht de getroffen gebieden.
Nasleep.
Effecten rond de Zuiderzee.
Journalist Minne van der Staal bezocht enkele dagen na de ramp de getroffen dorpen Marken, Bunschoten en Spakenburg. In opdracht van het Watersnood-Comité schreef hij later dat jaar het boek Januari-vloed. Enkele gemeenten raakten als gevolg van de door de watersnood veroorzaakte schade zo verarmd dat zij uit eigen beweging aansluiting vroegen bij de gemeente Amsterdam. Op 1 januari 1921 werden de gemeenten Buiksloot, Nieuwendam en Ransdorp in hun geheel geannexeerd door Amsterdam. In 2016 werd, 100 jaar na de ramp, op Marken een monument voor alle slachtoffers onthuld. Het monument, ontworpen door Linda Verkaaik, staat op de Hogedijk en kreeg de titel "The Wave".
Cor Bruijn schreef een kinderboek over deze stormvloed in Waterland: "De dijken breken".
Zuiderzeewerken.
Gerard Vissering, president van De Nederlandsche Bank, schreef in het Algemeen Handelsblad dat Nederland het Plan-Lely om de Zuiderzee af te sluiten moest uitvoeren. De Zuiderzeevereeniging organiseerde in Amsterdam een tentoonstelling hierover. Cornelis Lely diende op 9 september 1916 zijn definitieve ontwerp in. Deze ramp in combinatie met de voedselschaarste gedurende de Eerste Wereldoorlog leidde tot de totstandkoming van de Zuiderzeewet. De dijkversterkingen die naar aanleiding van de ramp werden uitgevoerd, waren in 1926 voltooid. In 1932 werd de Zuiderzee 'getemd' met de aanleg van de Afsluitdijk. Dit leidde echter ook tot het einde van de Zuiderzeevisserij.
Overige effecten.
De watersnood leidde ook tot de oprichting in 1921 van de stormvloedseindienst. In Noord-Holland werd het Hoogheemraadschap Noordhollands Noorderkwartier opgericht, dat het onderhoud van de dijken ten noorden van het Noordzeekanaal overnam van de kleinere waterschappen.
Problemen bij Rotterdam.
Alhoewel er in het Rijnmondgebied relatief weinig schade was, werd er wel een probleem geconstateerd. Bij de stormvloed van 1916 was de waterstand in Hoek van Holland vrijwel even hoog als in 1906 (302 en 297 cm boven NAP) maar in Rotterdam was het verschil veel groter (331 en 298 cm boven NAP). In de tussentijd was de Nieuwe Waterweg verdiept en waren er wat afsluitingswerken uitgevoerd. De vraag was dus of er wellicht door de verdieping van de Nieuwe Waterweg nog veel hogere waterstanden in Rotterdam zouden kunnen gaan voorkomen. De minister (Cornelis Lely) constateerde dat dit zowel technisch als politiek een moeilijk probleem was. Hij formeerde daarom een commissie waarin een aantal deskundigen van Rijkswaterstaat en het KNMI zaten, onder leiding van een gerespecteerd wetenschapper, de wiskundige (en sterrenkundige) prof. Van de Sande Bakhuyzen. De commissie heeft heel uitgebreid onderzoek gedaan en dit gerapporteerd in een lijvig en zeer goed onderbouwd rapport.
In eerste instantie werd geprobeerd het probleem rekenkundig op te lossen met een methode ontwikkeld door prof. De Vries Broekman van de TU Delft. Deze methode bleek echter als grote beperking te hebben dat het uitvoeren van de berekening met een mechanische rekenmachine te veel tijd zou vergen (de berekening van één enkele situatie zou ongeveer 2,5 jaar kosten). Men heeft daarom gekozen voor een meer empirische benadering van ir. C.W. Lely (de zoon van Cornelis Lely). Hieruit volgde dat de extra verhoging in Rotterdam bij deze specifieke storm het gevolg was van het feit dat de storm erg lang aanhield en er een grote bovenafvoer van de Rijn was. Hierdoor kon het water niet afgevoerd worden naar zee gedurende het laagwater tussen twee hoogwatertoppen. De verdieping van de Nieuwe Waterweg speelde een marginale rol, en de andere werken hadden zelfs een positief effect. Een paar jaar later liep prof. Lorentz als voorzitter van een onderzoekscommissie met betrekking tot de verwachte waterstanden na aanleg van de Afsluitdijk tegen een vergelijkbaar probleem aan. Toen is ervoor gekozen om een kleine vereenvoudiging van het rekenschema te maken waarmee het probleem behapbaar werd - weliswaar nog steeds door de inzet van veel rekenaars. Deze oplossing werkte niet voor de benedenrivieren, omdat er geen rivierafvoer in de berekening gebracht kon worden. Pas rond 1930 kon dit probleem door het werk van Mazure en Van Veen opgelost worden.

</doc>
<doc id="32468" url="https://nl.wikipedia.org/wiki?curid=32468" title="Allerheiligenvloed (1570)">
Allerheiligenvloed (1570)

Op 1 november 1570 werden de Nederlandse en Vlaamse Kust geteisterd door een watersnood, de Allerheiligenvloed of Allerzielenvloed. 
Achtergrond.
De Domeinraad in Bergen op Zoom had op 1 november 1570 "aanmerckende dat die groote stormen van winde ghisteren begonst" aan de dijkgraven van het Zuid- en Noordkwartier een waarschuwing gegeven door "seer uytnemende hooghe vloet".
Een lange periode van storm zwiepte het water tot ongekende hoogten, nog hoger dan die bij de Watersnood van 1953. Talloze dijken aan de Hollandse kusten begaven het, waardoor zich enorme overstromingen voordeden en een reusachtige ravage werd aangericht. Het totale aantal doden (inclusief Oost-Friesland) moet boven de 20.000 hebben gelegen, waarvan minstens 3.000 doden in Friesland en Groningen. Tienduizenden mensen werden dakloos, veestapels werden verzwolgen en wintervoorraden vernietigd. De Allerheiligenvloed markeert het ontstaan van het Verdronken Land van Saeftinghe en het verdwijnen van het eiland Bosch in de Waddenzee.
De Allerheiligenvloed vond plaats op een kritiek moment in de geschiedenis van de Nederlanden. De belastinghervormingen die Alva trachtte door te voeren mislukten erdoor en de wijdverspreide ellende onder de bevolking verhoogde de spanning in het land. Er was al sinds Willem van Oranjes vertrek een groeiende mate van onvrede met het bewind van de Spaanse koning en zijn landvoogd. De watersnoodramp versterkte dit alleen maar.

</doc>
<doc id="32471" url="https://nl.wikipedia.org/wiki?curid=32471" title="Sint-Elisabethsvloed (1421)">
Sint-Elisabethsvloed (1421)

De Sint-Elisabethsvloed van 1421 was een watersnoodramp in de graafschappen Zeeland, Holland en Vlaanderen die plaatsvond op of rond 19 november 1421, de naamdag van Sint-Elisabeth.
De ramp wordt vermeld in de Chronicon Tielense (Tielse Kroniek).
Oorzaak.
Vermoedelijk werd de ramp veroorzaakt door een bijzonder zware noordwesterstorm, gevolgd door een zeer hoge stormvloed. Van springvloed was geen sprake, maar de grote aanvoer van bovenwater maakte dat de rivieren zeer hoog stonden. Er waren twee doorbraken, de eerste in het zuidwesten van de Grote Waard in november 1421. Het lijkt er op dat deze doorbraak tot een vrij brede bres leidde, die langzaam de Grote Waard onder water zette. Waarschijnlijk was de vloed zelf niet eens zo hoog, want veel mensen konden zichzelf en hun vee in veiligheid stellen. Echter, in december van dat jaar was er ook een grote afvoer van Rijn en Maas, die tot een extreem hoge waterstand bij Werkendam leidde. Als gevolg hiervan brak ook daar de dijk door, en ontstond een doorgaande geul door de Grote Waard. Omdat het brede gat in het zuidwesten van De Grote Waard niet onmiddellijk gedicht kon worden, is het door de getijdewerking steeds verder vergroot. Sluiten was toen niet meer mogelijk. Het kan zijn dat door de Hoekse en Kabeljauwse twisten het dijkonderhoud wat verwaarloosd was. Doordat er een constante doorstroming van het gebied was en er aan de westzijde een getijde-effect was, ontstond er een nat gebied met opgeslibde zandplaten met daartussen kreken en bredere wateren.
Gevolgen.
De dijkdoorbraken en overstromingen richtten in Vlaanderen, Zeeland en Holland grote verwoestingen aan. Het aantal genoemde slachtoffers liep in de loop van de jaren door mythevorming op tot 100.000. In de "Tieler Kroniek" uit 1450 wordt gemeld dat:
“"Daags na St. Elisabeth woedde er ‘s nachts zo’n hevige storm dat de wind met orkaankracht in Tiel verschillende huizen omver blies en in Holland door dijkdoorbraken veel schade aanrichtte. Tweeduizend mensen zijn, naar men zegt, verdronken. Bijna heel Holland is, evenals Vlaanderen en Zeeland, ondergelopen. Hierdoor kwam ook de Grote Zuid Hollandse Waard onder te staan en ging verloren."”
Op grond hiervan noemen sommige bronnen het aantal van 2.000 slachtoffers van de overstroming van de Groote Waard. Echter, de tekst van de Kroniek heeft het over het totaal aantal slachtoffers door de storm in Holland en Vlaanderen. Moderne kennis van overstromingen maakt het onwaarschijnlijk dat de overstroming van de Groote Waard meer dan een tiental slachtoffers heeft gegeven. Het is waarschijnlijk dat in het kustgebied van Holland, Zeeland en Vlaanderen bij de storm een groter aantal slachtoffers is gevallen door stormschade en doordat veel slachtoffers bevangen zijn door de koude.
Verder werden naar schatting zo'n dertig dorpen door de vloed onbewoonbaar waarvan de ligging van enkele is teruggevonden, zoals Houweningen. Sliedrecht, gelegen aan de zuidelijke oever van de Merwede, viel eveneens geheel ten prooi aan de vloed, het is nadien aan de andere oever herbouwd. De Grote Waard, een gebied dat iets meer dan een eeuw eerder was ingepolderd, kwam in de loop der jaren geheel onder water te staan. Opnieuw inpolderen was door een aantal omstandigheden niet meer mogelijk.
Door deze vloed werden de elkaar destijds bestrijdende steden Geertruidenberg en Dordrecht gescheiden (Hoekse en Kabeljauwse twisten). Een gevolg daarvan was dat rond Dordrecht vaarwegen ontstonden, waardoor het zogenaamde stapelrecht van Dordrecht, dat bepaalde dat handelswaar eerst moest worden uitgeladen eer men het mocht doorvoeren, omzeild kon worden. Ook was Dordrecht nu afgesneden van het zuiden, wat ongunstig was voor de handel. Om herhaling van nieuwe dijkdoorbraken tegen te gaan, werd het Hoogheemraadschap van de Krimpenerwaard opgericht. Ten gevolge van de Hoekse en Kabeljauwse twisten gebeurde dit pas negen jaar na de vloed.
Een misverstand is dat de Biesbosch door deze stormvloed plotseling is ontstaan. Bij de Sint-Elisabethsvloed braken weliswaar de dijken van de toenmalige Grote Waard, maar het duurde tientallen jaren voor het gehele gebied met zijn kreken en riet gevormd was. De veranderde loop van de rivier had hierbij grote invloed.

</doc>
<doc id="32473" url="https://nl.wikipedia.org/wiki?curid=32473" title="Schuurpapier">
Schuurpapier

Schuurpapier bestaat in de regel uit scherpe kantige deeltjes in verschillende fijnheid van een harde stof, bijvoorbeeld glas, granaat of carborundum, gelijmd op papier of linnen. Het wordt gebruikt om te schuren, ofwel wat materiaal van oppervlakken af te nemen, met name om een gladder oppervlak te krijgen voor schilderwerk, lakwerk of oppervlakte-analyse, maar ook om een glad oppervlak op te ruwen voor verlijming of om wat materiaal op gecontroleerde wijze te verwijderen, bijvoorbeeld het verwijderen van oude verflagen.
Geschiedenis.
De eerste vermelding van schuurpapier betreft het 13e-eeuwse China waar geplette schelpen, zaden en zand met natuurlijke gom op perkament werden geplakt. Op 14 juni 1834 verkreeg Isaac Fischer jr. uit Springfield (Vermont) vier patenten op schuurpapier. Zijn schuurpapier kon alleen droog worden gebruikt, en het stof veroorzaakte loodvergiftiging bij de arbeiders die ermee moesten werken. De "Minnesota Mining and Manufacturing Company", tegenwoordig bekend als 3M, vond begin jaren twintig van de 20e eeuw schuurpapier uit dat ook voor nat schuren kon worden gebruikt. In het verleden werden natuurlijke materialen als puimsteen en haaienvel gebruikt om de ondergrond op te ruwen. De uitdrukking "afhaaien", die door oudere schilders nog veelvuldig wordt gebruikt, is hiervan afkomstig.
Eerder werd schaafstro gebruikt voor het schuren.
Soorten schuurpapier.
Er zijn talloze soorten schuurpapier, afhankelijk van de toepassing, waarbij er onderscheid bestaat 

</doc>
<doc id="32474" url="https://nl.wikipedia.org/wiki?curid=32474" title="USSD">
USSD

USSD is een techniek in de GSM-telefonie om direct ongestructureerde data naar een telefoon te kunnen versturen. USSD is een afkorting die staat voor Unstructured Supplementary Service Data.
Een USSD code begint met een * en eindigt met een #. De lengte van een USSD bericht kan tot 182 karakters lang zijn. In tegenstelling tot SMS-berichten, wordt er door een USSD bericht een real-time connectie opgebouwd die open blijft staan totdat de response is ontvangen. Daarmee is USSD meer interactief dan SMS.
Voorbeelden.
Voorbeelden zijn:

</doc>
<doc id="32475" url="https://nl.wikipedia.org/wiki?curid=32475" title="Ann Petersen">
Ann Petersen

Anny Peeters, alias Ann Petersen (Wuustwezel, 22 juni 1927 – Opwijk, 11 december 2003) was een Belgische actrice.
Loopbaan.
Zij begon haar loopbaan in 1960 bij het Nederlands Kamertoneel. Ze speelde onder meer in de films "Mira" (1971), "Home Sweet Home" (1973), "Vrijdag" (1980), "Hector" (1987), "Het sacrament" (1989), "Koko Flanel" (1990), "Ramona" (1991), "Manneken Pis" (1995) en "Pauline &amp; Paulette" (2001), een film die 17 internationale prijzen in de wacht sleepte. Voor haar rol in "Pauline &amp; Paulette", kreeg ze de prijs voor Beste Actrice op het filmfestival van Pescara in Italië. Haar beroemdste rol is de directeur van het bejaardentehuis in "Home Sweet Home". Zij is de kwaadaardige tegenstander van Claude Jade en Jacques Perrin in het debuut van Benoît Lamy.
Zij speelde in vele series op de Vlaamse openbare omroep, de BRT (thans VRT). Haar allereerste rol in een langspeelfilm had ze als secretaresse in de cultfilm "Café zonder bier", alias "De ordonnans" uit 1962, met Bobbejaan Schoepen in de hoofdrol. Ze speelde onder meer in "Slisse &amp; Cesar" (1977), "Wij, Heren van Zichem" (1969) en voor de jeugd: "Kapitein Zeppos" (1964), "Keromar", "Het Veenmysterie" en "Samson en Gert" als mevrouw Jeannine (1994-1999). Ze was ook te zien in series als "De Paradijsvogels" (1980) en "Het verdriet van België", en vanaf 1996 tot aan haar overlijden in de soap "Thuis", als Florke ('ons moe'). Ze speelde voorts in de VTM-reeks "Lili en Marleen" waarin ze de rol vertolkte van Tante Gusta (1995-1996). Ook had ze een gastrol in de VTM-comedyreeks "De Kotmadam" (1994).
Ook in Nederland speelde Petersen in diverse televisieseries. Zo was ze te zien in "In voor- en tegenspoed" (1991) van de VARA en in de Veronica-serie "In de Vlaamsche pot" (Aflevering 23 van seizoen 2 en aflevering 12 van seizoen 3) als de moeder van Lucien.
Zij speelde in twaalf langspeelfilms en was dertig jaar lang verbonden aan de Koninklijke Vlaamse Schouwburg.
Privé.
Ann Petersen was tot 1960 getrouwd, dit huwelijk eindigde in een echtscheiding. Zelf vertelde ze dat ze van haar man wegging omdat hij graag kinderen had gehad, terwijl ze die zelf niet meer kon krijgen door een operatie met complicaties.
Overlijden.
Op 11 december 2003 overleed Petersen in haar woning te Opwijk. Haar overlijden kwam voor buitenstaanders onverwachts, want ze was begin die maand nog te gast in het TV1-programma "Tv.gasten", gepresenteerd door Friedl' Lesage. Collega's die met haar samenwerkten, vertelden later dat ze het hadden zien aankomen, omdat ze zich ondanks haar diabetes niet aan haar dieet hield.

</doc>
<doc id="32476" url="https://nl.wikipedia.org/wiki?curid=32476" title="Modern humanisme">
Modern humanisme



</doc>
<doc id="32477" url="https://nl.wikipedia.org/wiki?curid=32477" title="Algemene Nederlandse Spraakkunst">
Algemene Nederlandse Spraakkunst

De Algemene Nederlandse Spraakkunst ("ANS") is een uitvoerige beschrijving van de Nederlandse grammatica. De eerste editie van de ANS verscheen in 1984 bij Wolters-Noordhoff. De boekversie van deze (en latere) edities telt meer dan 1700 pagina's. De tweede herziene editie verscheen in 1997 onder eindredactie van Walter Haeseryn, voormalig universitair docent Nederlandse Taalkunde aan de Radboud Universiteit, en met medewerking van tientallen neerlandici uit Nederland en Vlaanderen. Deze editie kwam in 2002 online beschikbaar als e-ANS. In 2021 werd de derde herziene editie uitgegeven.
De redactie, het beheer en de instandhouding van het project is in handen van de stichting Algemene Nederlandse Spraakkunst, die bestaat uit de auteurs en financiers van de ANS: de Nederlandse Taalunie en de Radboud Universiteit. De herziening van de derde editie van de Algemene Nederlandse Spraakkunst wordt uitgevoerd door het Instituut voor de Nederlandse Taal. Betrokken medewerkers van dat instituut zijn onder andere Frank Landsbergen, Maaike Beliën en Kathy Rys.
Controverse.
De verschijning van de herziene editie van de Algemene Nederlandse Spraakkunst in april 2021 leidde tot ophef. Reden was dat een aantal Nederlandse en Vlaamse kranten berichtten dat in de nieuwe editie "groter als" werd goedgekeurd. Deze berichtgeving was echter gebaseerd op een misvatting. Verschillende taalkundigen wezen er op dat de beschrijving van "groter als" sinds 1997 niet meer was aangepast. In de derde herziene editie wordt al rekening gehouden met taalpuristen die tegen het gebruik van "als" zijn in plaats van "dan", getuige de beschrijving:Het voegwoord "als" is in deze functie niet voor alle taalgebruikers aanvaardbaar. Voor velen is "dan" zelfs een sjibbolet voor correct Nederlands. Wie moeilijkheden op dit gebied wil vermijden, kan zich daarom beter van het gebruik van ongelijkheid-aanduidend "als" - waar op zichzelf beschouwd geen enkel bezwaar tegen bestaat - onthouden.

</doc>
<doc id="32478" url="https://nl.wikipedia.org/wiki?curid=32478" title="Isabella van Portugal">
Isabella van Portugal

Er hebben meerdere Isabella's van Portugal bestaan, onder anderen:

</doc>
<doc id="32481" url="https://nl.wikipedia.org/wiki?curid=32481" title="ANS">
ANS



</doc>
<doc id="32482" url="https://nl.wikipedia.org/wiki?curid=32482" title="Karel V">
Karel V



</doc>
<doc id="32484" url="https://nl.wikipedia.org/wiki?curid=32484" title="Deuvelverbinding">
Deuvelverbinding

Een deuvelverbinding is een houtverbinding waarbij twee houten onderdelen met elkaar worden verbonden door enkele ronde houten pennen, die deuvels heten, in tegenover elkaar geplaatste gaten te monteren. De deuvels kunnen al dan niet vastgelijmd worden. Door de deuvels in de gaten van het andere deel te drukken, wordt de verbinding gemaakt. Het aan elkaar verbinden door middel van deuvels heet "deuvelen" en is een houtbewerkingstechniek.
Deze verbinding is relatief eenvoudig uit te voeren, als de gaten nauwkeurig geboord worden. Er bestaan allerhande hulpstukken om het boren gemakkelijker te maken. De bedoeling is om goed tegenover elkaar liggende gaten te krijgen die loodrecht op het oppervlak staan. Het sterkst is de verbinding wanneer de grootste krachten die er op uitgevoerd worden, loodrecht op de as van de deuvel werken. Goede gaten zijn iets dieper dan de halve lengte van de deuvel zodat overtollige lijm kan uitwijken. De verbinding wordt in de regel als minder sterk beschouwd dan een pen-en-gatverbinding, omdat slechts een klein deel van het raakoppervlak tussen de deuvel en het voorwerp met elkaar verlijmd is. Ook omdat een deuvelverbinding geen rekening houdt met het natuurlijke werken van hout, wordt ze vooral toegepast in minder beweeglijk materiaal zoals meubelplaat.
In de handel verkrijgbare deuvels hebben een doorsnee van 6, 8, 10, 12 of 18 mm en zijn gemaakt uit beukenhout vanwege de dichte vezel van deze houtsoort. In de industrie wordt eigenlijk alleen maar robinia gebruikt. De uiteinden zijn enigszins afgerond en het oppervlak is gegroefd om een goede afvoer van overtollige lijm mogelijk te maken. Geprefabriceerde deuvels worden aangeboden in lengtes van enkele centimeters, maar zijn ook aan de meter verkrijgbaar (tot 18 mm dikte). 
Met een deuvelmal, een stevige metalen plaat waarin gaten met verschillende diameters zijn geboord, kunnen deuvels uit elke willekeurige houtsoort gemaakt worden.
Er bestaan ook deuvels die gebruikt worden in beton. Deze deuvels worden vaak geplaatst bij de aanleg van betonwegen. De machine die de betonweg aanlegt, een zogenaamde slipform paver, trilt dan gelijk de deuvels in het nog natte beton. Om de 30 centimeter horizontaal in het midden van de weg wordt één deuvel geplaatst. Om de 5 meter worden er ook nog eens deuvels geplaatst. Deze worden ook horizontaal geplaatst, alleen de deuvels zelf liggen verticaal.
De deuvel is een kwalitatief hoogwaardig product welke onder strenge kwaliteitseisen en voorwaarden wordt geproduceerd. De KOMO gecertificeerde deuvels worden gemaakt van de verschillende houtsoorten, welke allen door TNO zijn getest op hun constructieve belastbaarheid, welke worden gesteld in de NPR 3670.
Deuvels hebben voor een optimale maatvoering en toepasbaarheid een vochtpercentage tussen zes en tien procent. Het is daarom belangrijk dat de deuvels goed afgesloten in zakken of emmers worden bewaard en dat er slechts een beperkte grijpvoorraad wordt blootgesteld aan de buitenlucht.

</doc>
<doc id="32485" url="https://nl.wikipedia.org/wiki?curid=32485" title="KBR, Inc.">
KBR, Inc.

KBR is een Amerikaans aannemers- en constructiebedrijf, een "private military contractor" (PMC) en tot 2007 een onderdeel van Halliburton. Het werd in 1998 gevormd als Kellogg Brown &amp; Root toen Halliburton Brown &amp; Root samenvoegde met M.W. Kellogg. In 2002 werd de naam veranderd in KBR.
Brown &amp; Root was naast aannemer ook een offshorepionier, eerst in de Golf van Mexico en daarna wereldwijd. Het bedrijf heeft veel voor het Amerikaanse leger gewerkt, zowel gedurende de Vietnamoorlog als gedurende en na de invasie van Irak in 2003. Halliburton en KBR hadden banden met de regering Bush.
Balkan.
In 1996 kreeg Brown &amp; Root van de regering Clinton een contract om de troepen van Amerika en de NAVO te ondersteunen in het kader van de operatie van SFOR in de Balkan. In 1999 werd dat contract uitgebreid met de start van de operaties van KFOR in Kosovo. KBR bouwde met het Amerikaanse leger Camp Bondsteel, de grootste Amerikaanse militaire basis buiten het grondgebied van de Verenigde Staten. De basis ligt in een gebied met strategische pijpleidingen en transportroutes. In de buurt van het kamp is een belangrijke oliepijpleiding gepland, dat olie van Burgas (Bulgarije) naar Vlorë (Albanië) moet pompen, het AMBO-project. KBR onderzocht de mogelijkheden van AMBO onder leiding van Edward Ferguson.
In 2000 onderzocht GAO de onderneming in verband met het te veel in rekening brengen van geleverde diensten en het verlenen van onnodige diensten in de Balkan.
Afghanistan.
KBR kreeg in 2002 opdracht een nieuwe Amerikaanse ambassade in Kabul, Afghanistan te bouwen (waarde: 100 miljoen dollar) en contracten voor vijftien klussen ten behoeve van Operatie Enduring Freedom, waaronder de bouw van een kamp in Kandahar (waarde: 216 miljoen dollar).
Irak.
Het Amerikaanse leger gunde KBR het contract in Irak huisvesting te leveren voor 100.000 manschappen (waarde: 200 miljoen dollar). Dit onder Logistics Civil Augmentation Program (LOGCAP). De onderneming sleepte ook andere contracten binnen, waaronder die voor de reparatie van olie-faciliteiten (verkregen vóór de invasie begonnen was) en de bouw van kampen voor gevangenen. In 2004 kreeg KBR met andere ondernemingen het contract voor het oplappen van de Iraakse olie-industrie, waarbij KBR de olievelden in het zuiden onder haar hoede kreeg.
De Democratische congresleden Henry Waxman en John Dingell stelden in 2003 vragen bij de wijze, waarop de U.S. Agency for International Development en het Pentagon tegen de regels contracten verleenden aan bedrijven die banden hebben met de regering Bush. Ze eisten hiernaar een onderzoek, alsmede een onderzoek naar de hoge prijzen voor olie die in Irak werd geïmporteerd en verkocht.
Filmmaker Robert Greenwald kwam in 2006 met de documentaire "Iraq for Sale: the War Profiteers" waarin hij kritiek leverde op de activiteiten van Halliburton in Irak. Over verschillende activiteiten van KBR in het land zijn "lawsuits" gestart. Volgens Joshua Eller, die op een vliegbasis bij Bagdad werkte, leverde KBR voedsel aan Amerikaanse militairen en anderen, dat 'voorbij de houdbaarheidsdatum was, bedorven, rot of dat mogelijk shrapnel of andere stoffen bevatte'. KBR leverde water dat niet deugde en ijs werd vervoerd in trucks die eerder waren gebruikt om menselijke resten te vervoeren, aldus Eller, die in 2006 verschillende gezondheidsklachten kreeg. Op 6 november 2008 begon hij een rechtszaak in Texas. In een andere zaak beweren 16 leden van de Indiana National Guard dat zij bij een waterbewerkingscentrale in Quarmat Ali werden blootgesteld aan kankerverwekkende chemicaliën. Zij kregen symptomen die op vergiftiging wezen, zoals bloeden uit de neus ("chrome nose"). Volgens KBR-managers kwam dat door de woestijnlucht of het zand. De onderneming zou het probleem ook hebben verholpen. Ook de zestien mannen zijn een zaak begonnen. In een andere zaak is eveneens sprake van blootstelling aan giftige stoffen.
Gevangeniskampen.
In januari 2006 verleende het Department of Homeland Security (U.S. Immigration and Customs Enforcement) de onderneming een contract (waarde: 385 miljoen dollar) voor de bouw van detentiecentra (gevangenissen). Deze centra worden gebruikt voor de opvang van illegale migranten.
Volgens critici is het niet uitgesloten, dat deze kampen tijdens een nationale noodtoestand gaan dienen om politieke tegenstanders op te sluiten. Ze wijzen hierbij op allerlei anti-terreur-maatregelen die de regering Bush na de aanslagen op 11 september 2001 heeft genomen, zoals de Patriot Act en de Militairy Commissions Act (2006).

</doc>
<doc id="32488" url="https://nl.wikipedia.org/wiki?curid=32488" title="Ferdinand II van Aragon">
Ferdinand II van Aragon

Ferdinand II (Sos, 10 maart 1452 - Madrigalejo, 23 januari 1516) was koning van Aragon van 1479 tot 1516 en na het huwelijk met Isabella van Castilië, mede-heerser over Castilië van 1474 tot 1504 (als Ferdinand V), koning van Napels (als Ferdinand III), van 1500 tot 1516 en sinds 1471 koning van Sicilië. Hij was de zoon van Johan II van Aragon en Johanna Enríquez.
Ferdinand wordt ook wel Ferdinand de Katholieke genoemd, in het Spaans: "Fernando el Católico".
In 1469 huwde hij Isabella van Castilië, halfzuster en erfgename van koning Hendrik IV van Castilië. Ferdinand en Isabella gingen de geschiedenis in als de "Katholieke Koningen", in welke omschrijving het woord "katholiek" de betekenis heeft van ‘algemeen’. Het huwelijk leidde op termijn tot de eenwording van Spanje. Ferdinand en Isabella werden in 1474 koning en koningin van Castilië. Isabella regeerde "suo jure" (met haar eigen recht) en Ferdinand II regeerde "iure uxoris" (via het recht van zijn vrouw). In 1479 werd Ferdinand bij het overlijden van zijn vader door erfopvolging tevens koning van Aragon, waarover Isabella meeregeerde.
Het woord 'España' (Spanje) begon men te gebruiken voor het geheel van de twee koninkrijken. Het woord is afgeleid van de Latijnse naam 'Hispania', dat de Romeinse overheersers voor het Iberische Schiereiland gebruikten.
Uit dit huwelijk werden vijf kinderen geboren:
Het bestuursbeleid van Ferdinand en Isabella werd gekenmerkt door de versteviging van het koninklijk gezag binnen het rijk. Met maatregelen als het verbod op privéoorlogen en de voorrang voor de koninklijke rechtspraak, onderwierpen ze de feodale heren aan hun gezag. Onder leiding van Ferdinand werd met militair geweld het koninkrijk Napels veroverd, dat via de toendertijd gangbare zeeroutes relatief dichtbij lag. Ferdinand voltooide de reconquista door de verovering van het koninkrijk Granada op de Moren aan het einde van de Oorlog van Granada in 1492. Ten slotte legde hij ook nog de macht van de "cortes", de Spaanse hofraad, aan banden.
De koloniale expansie in Amerika kwam vooral tot stand op initiatief van Isabella, het begin van het ontstaan van het grote Spaanse Rijk.
Op godsdienstig terrein wakkerde Ferdinand de sociale wrok en de religieuze haat tegen de joden en Moren aan om de nationale eenheid te bevorderen. De Inquisitie richtte zich eerst tegen de joden (1478), die in 1492 werden verdreven, en daarna tegen de niet-bekeerde Moren, die in 1502 uit Castilië werden verbannen.
Na de dood van koningin Isabella (1504) verloor Ferdinand zijn status als co-monarch in Castilië. Zijn dochter Johanna werd "suo jure" (met haar eigen recht) de nieuwe koningin en haar echtgenoot Filips de Schone werd "iure uxoris" (via het recht van zijn vrouw) de nieuwe koning. Ferdinand accepteerde hun opvolging echter niet. Het echtpaar, dat in de Nederlanden woonde, reisde af naar Castilië. Daar overleed Filips vijf maanden later.
In 1506 huwde Ferdinand met Germaine van Foix als onderdeel van een verdrag met Frankrijk. Dit huwelijk bleef kinderloos.
Op 30 juli 1507 ontmoetten Ferdinand en en zijn dochter Johanna elkaar in Hornillos, Castilië. Ferdinand dwong Johanna vervolgens de macht over Castilië aan hemzelf te geven. Uiteindelijk werd Johanna gek verklaard en in 1509 opgesloten in een klooster in Tordesillas. Ferdinand bleef als regent over Castilië regeren tot zijn dood in 1516. Hiermee waren Castilië en Aragon definitief verenigd.
In 1512 veroverde Ferdinand met hulp van de Beaumonteses het koninkrijk Navarra.
Ferdinand werd na zijn dood samen met Isabella bijgezet in een praalgraf in de koninklijke kapel naast de kathedraal van Granada.

</doc>
<doc id="32489" url="https://nl.wikipedia.org/wiki?curid=32489" title="Ottomaanse dynastie">
Ottomaanse dynastie

De Ottomaanse of Osmaanse dynastie (of het Huis van Osman of Huis van Othman) regeerde over het Ottomaanse Rijk van 1281 tot 1923.
Geschiedenis.
Het Osmaanse of Ottomaanse Rijk werd gesticht door Osman I (diens vader, Ertuğrul, wordt niet gerekend tot de dynastie), hoewel de dynastie pas werd uitgeroepen in 1383, toen Murat I zichzelf tot sultan uitriep. Daarvoor zou de stam/dynastie bekend hebben gestaan onder de naam Söğüt, maar ze werd nu hernoemd als "Osmanlı" (Ottomaans of Osmaans in het Nederlands) ter ere van haar stichter Osman.
Aanvankelijk was het slechts een van diverse rivaliserende tribale "beyliks" van de Seltsjoeken na het uiteenvallen van het sultanaat van Konya (Ikonion) en het Griekse keizerrijk van Nikaia (Nicea, nu Iznik), maar tegen 1402 waren het Westen van Anatolië en een gebied op de Balkan in en rond Bulgarije in Osmaanse handen, zodat de ironisch nabij het hartland gelegen, haast tot een stadstaat verschrompelde Byzantijnse hoofdstad Constantinopel geheel omsingeld werd. Na een halve eeuw viel ze in 1453 en werd de Osmaanse hoofdstad onder de benaming Istanbul (een Turkse verbastering van de Griekse wegaanduiding voor 'naar de Stad'), waar het orthodox oecumenisch patriarchaat voortaan in de schaduw van de islam zou staan.
De grote sultan was de enige en absolute heerser, staatshoofd én regeringshoofd, ten minste officieel, daar vaak een groot deel van de macht "de facto" toeviel aan andere ambtenaren van het staatsbestuur (in principe allemaal aan hem onderworpen), in het bijzonder de leden van de divan (rijkskabinet), en met name de in afwezigheid van de soeverein voorzittende Grootvizier, naar wiens paleis de Ottomaanse regering bekendstond als de Verheven Porte, terwijl de heersers eigen Topkapi-paleis voornamelijk als seraglio ("harem") diende, een lustoord en gouden kooi voor de keizerlijke familie, die angstvallig bewaakt werd uit vrees voor een paleisrevolutie.
Toen de kleindochter van sultan Mehmet VI en kalief Abdülmecit II, prinses Fatma Neslişah Sultan, geboren in 1921 in de nadagen van het Ottomaanse Rijk, de laatste telg geboren voor de val van het rijk, overleed op 2 april 2012 markeerde dit het einde van de Ottomaanse dynastie.
Titulatuur.
Na 1389 noemden de heersers zich shah, het Perzische woord voor "koning". Nadat de Ottomanen in 1453 Constantinopel veroverden noemden ze zich padishah, wat "Grote Koning" betekent, "keizer". De Ottomaanse sultans claimden daarmee formeel het Oost-Romeinse of Byzantijnse keizerschap.
Andere titels waren "sultan der sultans" (sultan, elders een heerserstitel van vorstelijke rang, werd in de Osmaanse dynastie voor alle prinsen gebruikt, zoals aartshertog bij de Habsburgse (Roomse) keizers. In het Westen sprak men vaak van de "grote sultan" of de "grote Turk", de Perzische titels "hünkar" en sjah-in-sjah (koning der koningen", wegens de claim over Perzië, het centrum van de "ketterse" en theologisch rivaliserende sjia), de Mongoolse titel "(k)hakan" ("khan der khans", als "erfgenaam" van de Dzjengiskhaniden), "beschermer van de heilige steden" (van de islam: Mekka, Medina - cfr. grootsjerief - en Jeruzalem), bevelhebber van de gelovigen.
Tussen 1517 (volgens een anachronistische overlevering; eigenlijk later en geleidelijk, op individuele basis tot 1876) en 1924 droegen de Ottomaanse sultans ook de titel kalief, die de claim inhoudt van heerser van de hele (althans orthodox-soennitische) islam.
Ottomaanse heerserslijst.
Hieronder volgen, chronologisch, de beis, sultans en kaliefen van het Ottomaanse Rijk.

</doc>
<doc id="32491" url="https://nl.wikipedia.org/wiki?curid=32491" title="Rijksmuseum">
Rijksmuseum

 verschillende musea waarin de museale collecties van het Rijk zijn opgenomen, zoals

</doc>
<doc id="32492" url="https://nl.wikipedia.org/wiki?curid=32492" title="Twin Towers">
Twin Towers

Wolkenkrabbers die bestaan uit twee gelijke torens worden soms aangeduid als Twin Towers (tweelingtorens). Het gaat onder meer om de volgende wolkenkrabbers:

</doc>
<doc id="32493" url="https://nl.wikipedia.org/wiki?curid=32493" title="St. Elisabethvloed">
St. Elisabethvloed



</doc>
<doc id="32494" url="https://nl.wikipedia.org/wiki?curid=32494" title="Sint-Elisabethsvloed (1404)">
Sint-Elisabethsvloed (1404)

De Sint-Elisabethsvloed van 1404 was een watersnood die plaatsvond op of rond 19 november 1404, de naamdag van Sint-Elisabeth. Deze ramp wordt ook wel de Eerste Sint-Elisabethsvloed genoemd. Er waren ook enkele dijkdoorbraken in Zuid- en Noord-Holland en in het Engelse Kent. De overstromingen vonden vooral plaats in Vlaanderen en Zeeland. De stad IJzendijke werd door de vloed verwoest en de plaats Biervliet raakte door de overstromingen geïsoleerd. Het landverlies in Zeeuws-Vlaanderen en West-Vlaanderen bedroeg circa 3000 ha.
Gravin Margaretha van Male, op dat moment gravin van Vlaanderen gaf opdracht een algemeen zeewerende dijk aan te leggen. Deze dijk wordt nog altijd de Graaf Jansdijk genoemd naar haar zoon en opvolger, Jan zonder Vrees. Later gaf Jan zonder Vrees, hertog van Bourgondië, het bevel de reeds bestaande dijken te verbinden tot één grote dijk die van het noorden van het graafschap tot het zuiden liep.
Doorgebroken dijken.
In Vlaanderen (Zeeuws-Vlaanderen en West-Vlaanderen):
Op Walcheren:
Verdronken dorpen.
Alle in Zeeuws-Vlaanderen gelegen:

</doc>
<doc id="32495" url="https://nl.wikipedia.org/wiki?curid=32495" title="Stormvloed van 838">
Stormvloed van 838

Tijdens de stormvloed van 838 komt op 26 december een groot deel van het grondgebied van het huidige Noordwest-Nederland, toen behorend tot het Frankische Rijk, onder water te staan. Er waren nog geen dijken van enige omvang, mensen woonden op terpen en er waren natuurlijke duinen.
De stormvloed wordt genoemd in twee onafhankelijke geschriften. Het eerste is afkomstig van de Franse bisschop Prudentius van Troyes. Het tweede dat melding maakt van de stormvloed komt uit de zogenaamde Annales Xantenses, een Karolingisch geschiedwerk. Beide melden grote overstromingen met als gevolg dat een groot aantal plaatsen werd verwoest en veel mensen verdronken.
In Oost-Friesland ontstond als gevolg van de stormramp de Leybocht, een zeearm nabij de stad Norden.

</doc>
<doc id="32496" url="https://nl.wikipedia.org/wiki?curid=32496" title="Stormvloed van 1825">
Stormvloed van 1825

De Stormvloed van 1825 was een stormvloed die plaatsvond tussen 3 en 5 februari 1825 en grote schade veroorzaakte langs de Nederlandse, Duitse en Deense Waddenkusten en met name de oostelijke kust van de Zuiderzee. Ook Vlaanderen werd getroffen. In totaal vielen ongeveer 800 slachtoffers te betreuren. In de Nederlandse provincies Groningen, Friesland, Overijssel, Gelderland, Utrecht en Holland leidde de stormvloed tot ernstige dijkdoorbraken en overstromingen waardoor 379 mensen het leven verloren. Hiervan vielen er 305 in de provincie Overijssel, 25 in de provincie Holland en 17 in de provincie Friesland.
Doorbraken en overstromingen.
In Friesland waren verschillende dijkdoorbraken in Lemsterland en bij Schoterzijl, waarna bijna de hele zuidelijke helft van de provincie en de veengebieden onder water kwamen te staan. Bijna heel noordwest Overijssel overstroomde, mede door het overstromen van de Vecht. In deze streek vielen veel slachtoffers. Ommerschans en Heino bleven nog net gespaard, alsook een klein stuk bij Zwolle. In Groningen liep het Oldambt, Delfzijl en (door het doorbreken van de Reitdiepdijken) ook Paddepoel onder en kwam het water tot aan Appingedam en Siddeburen. Ook werden huizen op de punt van Reide weggespoeld. In Drenthe reikte het water tot Zuidwolde. In Noord-Holland brak onder andere de dijk bij Durgerdam door; het herstel hiervan werd opgedragen aan Jan Anne Beijerinck.
In zijn dagboek legde de Overijsselse schout Jan Kruys de ramp vast: 
In Vlaanderen waren er zes dijkbreuken ter hoogte van Dendermonde, de ergste schade was voor Grembergen. Op een gravure van 1825 van een Brusselse tekenaar T. Hubert is te zien dat het gebied dat nu opnieuw aangeduid staat als gecontroleerd overstromingsgebied op het Sigmaplan volledig onder liep. (Vlassenbroek - Grote en Kleine Wal, Zwijn, maar ook het Nieuwbroek en Blankaart). Ook te Hingene is de schade immens. Door de bres in het Hingense dorp Wintam, worden de dorpen Nattenhaasdonk, Wintam volledig, en de gemeenten Hingene, Bornem en Weert deels onder water gezet. Veel huizen begaven onder de druk van het water en er vielen 2 doden te betreuren. Deze overstroming was ook de doodsteek van het dorp Nattenhaasdonk, de parochiekerk Sint-Margaretha. verhuisde in 1828 naar het dorpscentrum van Wintam. Het ooit zo weelderige Nattenhaasdonk was een gehucht van enkele huizen geworden.
Nasleep.
Op 17 februari 1825 werd een 'Commissie tot besteding van 's rijksonderstand voor den watersnood' ingesteld door de Nederlandse regering.
Ter nagedachtenis van de ramp werd in 1826 het "Gedenkboek van Neerlands Watersnood in Februarij 1825" uitgegeven.
In Sint-Petersburg werden gelden ingezameld om de Nederlandse slachtoffers van de stormvloed te helpen. In november 1824 waren er in Sint-Petersburg ook hevige overstromingen geweest en grootvorstin Anna Paulowna was hiervan getuige. Toen een paar maanden later in februari het noodlot in Nederland toesloeg, waren veel mensen in Sint-Petersburg bereid geld te geven voor de Nederlanders. Op 14 februari 1825 bezocht Willem, prins van Oranje slachtoffers van de stormvloed in Amsterdam.
In Groningen en omringende streken brak het jaar erop een epidemie uit van vermoedelijk malaria. Deze zogenoemde Groninger ziekte leidde in de stad Groningen tot de sterfte van bijna 10% van de bevolking.

</doc>
<doc id="32497" url="https://nl.wikipedia.org/wiki?curid=32497" title="1281">
1281

Het jaar 1281 is het 81e jaar in de 13e eeuw volgens de christelijke jaartelling.

</doc>
<doc id="32498" url="https://nl.wikipedia.org/wiki?curid=32498" title="1326">
1326

Het jaar 1326 is het 26e jaar in de 14e eeuw volgens de christelijke jaartelling.

</doc>
<doc id="32499" url="https://nl.wikipedia.org/wiki?curid=32499" title="Republikein">
Republikein



</doc>
<doc id="32502" url="https://nl.wikipedia.org/wiki?curid=32502" title="Gletscher">
Gletscher



</doc>
<doc id="32503" url="https://nl.wikipedia.org/wiki?curid=32503" title="Stormvloed">
Stormvloed

Een stormvloed is het natuurverschijnsel dat zeewater door aanlandige stormwinden wordt opgestuwd aan de kustlijn, waardoor de zeewaterspiegel plaatselijk hoger wordt dan normaal. Een stormvloed heeft op zichzelf niets te maken met de regelmatige waterbewegingen door de astronomische getijden, veroorzaakt door de aantrekkingskracht op het water van de maan en de zon. Wel kan een stormvloed in combinatie met het getij vloed of springvloed voor uitzonderlijk hoge waterstanden zorgen, met het risico dat waterweringen worden overstroomd of verwoest en het water achterliggend grondgebied binnenstroomt.
Er is sprake van een stormvloed als het waterpeil een bepaalde grens heeft bereikt of overschreden. De hoogte van dit grenspeil wordt bepaald door het gemiddelde van waterhoogtes bij stormvloeden in de voorgaande twee jaar. Een lage stormvloed is er gemiddeld eens in de twee jaar, een hoge, zoals bij de watersnood van 1953, eens in de 100 tot 1000 jaar.
Oorzaak van een stormvloed.
Hoge windsnelheden behorende tot een storm kunnen het zeewater uit de bovenste oppervlaktelagen aan de kustlijn opstuwen tot een hoger zeeniveau dan normaal. De lagedruk in de kern van de stormdepressie of tropische cycloon kan het effect licht versterken. Als de stormvloed de kust bereikt kan hij nog aangroeien, omdat de zee daar ondieper wordt.
De waterstand tijdens een stormvloed bestaat uit twee componenten, het astronomische getij en de verhoging van de waterstand door de wind (windopzet).
Een stormvloed kan voor uitzonderlijk hoogwater zorgen als deze het kustgebied bereikt en daar samenvalt met het astronomische getij vloed, of springvloed (de hoogste vloedstand). De (spring)vloed wordt dan verhoogd met de stormvloed. Dit was een belangrijke oorzaak van de watersnood van 1953.
De stormvloed wordt verder bepaald door de hoek van de windrichting op de kust. Wanneer de wind loodrecht op de kust staat, is de stormvloed het hoogst. Bij de watersnoodramp van 1953 werd door een noordwesterstorm vanaf IJsland, die bij Schotland draaide naar noord-noordwest, een stormveld opgebouwd van 1000 kilometer lang dat het water in de hele Noordzee over een grote breedte aan de kusten hoog opstuwde. Tegelijkertijd was het springvloed, de hoogste stand in het astronomisch getij.
Wanneer de verwachte waterstanden aan de kust erg hoog worden, kunnen de stormvloedkeringen worden gesloten zodat de veiligheid tegen overstromen beter wordt gewaarborgd.
Tropische cyclonen gaan vaak gepaard met stormvloeden, deze behouden hun energie echter meestal langer. Zo kan een orkaan die van de vijfde categorie naar de tweede categorie verzwakt is, nog lange tijd een stormvloed genereren van de vierde of vijfde categorie. Vergelijk dit met het maken van een draaikolk in een emmer water door hard te roeren: als men stopt met roeren, blijft het water nog enige tijd rondkolken.
Bij een tsunami wordt al het water van het zeeoppervlak tot de bodem in beweging wordt gezet.
Stormvloeden in Nederland.
Definitie.
Watermanagementcentrum Nederland (WMCN), voorheen de Stormvloedwaarschuwingsdienst (SVSD) spreekt van een stormvloed als bij één of meer van de peilmeetstations Vlissingen, Hoek van Holland, IJmuiden buitenhaven, Den Helder, Harlingen en Delfzijl de waterstand het grenspeil overschrijdt. Een grenspeil is een waterstand die is afgeleid uit de opgetreden waterstanden van eerdere stormvloeden. Het grenspeil verschilt per locatie en wordt gemiddeld eens per 2 jaar overschreden. Per locatie hebben het WMCN en de waterkeringbeheerders afgesproken bij welke peilen actie moet worden ondernomen. Er wordt onderscheid gemaakt tussen het:
Alarmeringen.
Als men verwacht dat het water ten minste het waarschuwingspeil gaat overschrijden, komt de crisisadviesgroep Kust en Benedenrivieren (WMCN Kust en Benedenrivieren) bijeen in de Waterkamer. Waterdeskundigen en een maritiem meteoroloog van het KNMI houden hier de situatie in de gaten. Wanneer zij een overschrijding van het waarschuwingspeil verwachten, dan stellen ze de waterkeringbeheerders daarvan ongeveer 12 uur voor de hoogste waterstand op de hoogte. De stormvloedwaarschuwingen worden ook online gepresenteerd, zodat alle belanghebbende organisaties en personen snel kunnen beschikken over de informatie.
Overheidsmaatregelen en acties.
De overheid heeft na de watersnoodramp van 1916 en die van 1953 grootschalige maatregelen genomen om het land en haar inwoners te beschermen tegen hoogwater. Zo zijn er dijken en waterkeringen gebouwd. Deze worden bewaakt door waterkeringbeheerders, zoals de waterschappen en de regionale diensten van Rijkswaterstaat. Op basis van de waarschuwingen van het WMCN kunnen de keringbeheerders adequate maatregelen nemen. Dit kunnen beperkte maatregelen zijn zoals het sluiten van coupures (dijkdoorgangen) en het dichtzetten van riolen maar ook uitgebreide maatregelen als dijkbewaking en het sluiten van de stormvloedkeringen als het alarmeringspeil dreigt te worden overschreden.
Hiertoe licht het WMCN de volgende partijen in:
Het WMCN informeert ook het publiek dat er hoogwater op komst is via (social) media, de website van Rijkswaterstaat, het Actueel Waterbericht, en radio en televisie. De waterschappen roepen op hun beurt groepen vrijwilligers en/of professionals op (de zogenaamde dijklegers) die de dijken inspecteren en eventueel maatregelen nemen. Ook worden er zo nodig crisisstaven van bestuurders geactiveerd.
Het WMCN maakt van elke stormvloed verslagen in de vorm van een Stormvloedflits (kort rapport, daags na de stormvloed gepubliceerd) of een Stormvloedverslag (lang rapport, uiterlijk 3 maanden na de stormvloed gepubliceerd). Alle Stormvloedverslagen vanaf 1948 zijn gepubliceerd op de Waterberichtgevingswebsite van Rijkswaterstaat en aldaar te downloaden.

</doc>
<doc id="32504" url="https://nl.wikipedia.org/wiki?curid=32504" title="Watersnood">
Watersnood



</doc>
<doc id="32506" url="https://nl.wikipedia.org/wiki?curid=32506" title="Minister President">
Minister President



</doc>
<doc id="32508" url="https://nl.wikipedia.org/wiki?curid=32508" title="Blokschaaf">
Blokschaaf

Een blokschaaf is een stuk handgereedschap voor houtbewerking. Een blokschaaf kan zowel van hout zijn als van metaal (meestal staal), en wordt gebruikt om houten werkstukken te schaven, dat wil zeggen glad en strak af te werken. De vakman spreekt van "opschaven". De houten schaven werden oorspronkelijk door de vakman zelf gemaakt. Voor de beitel ging hij naar de smid. In perioden van weinig werk of in de wintertijd was er vaak wel tijd voor dergelijke klussen. Bij het gereedschap dat in het Romeinse schip De Meern 1 werd aangetroffen, bevond zich een blokschaaf.
Opbouw en werking van de houten schaaf.
De basis is een blok van hout, meestal beuken. Hierin is een wigvormige opening gemaakt, die aan de onderzijde eindigt in een smalle gleuf, de bek genaamd. Aan de zijkanten van deze opening zijn extra wigvormige gleuven gemaakt voor de bevestiging van de peg (het slothout of wig). In deze opening komt de beitel te liggen met de schaafbeitel onder en de keerbeitel boven. De keerbeitel wordt met een cilinderschroef met zaaggleuf aan de schaafbeitel bevestigd. Dan worden deze vastgeklemd met de peg. Om dit alles goed aan te brengen gaat men als volgt te werk:
Voor het goed afstellen is een hamer nodig. De beitel mag zover buiten de zool uitsteken, dat er ongeveer de dikte van schrijfpapier wordt afgeschaafd. Zodra de juiste schaafdiepte is afgesteld tikt men de peg met de hamer klem in het blok. De keerbeitel zit een klein stukje hoger dan de schaafbeitel, maar niet meer dan een 1,5 mm (bij houten zoete blokschaaf).
Als de beitel bot is geworden, moet deze geslepen worden. De beitel wordt deze gelost door met een hamer een paar forse tikken op de achterkant van het blok te geven (men dient met de duim de beitel vast te houden). Hierdoor "schrikt" de peg met beitel los. Om beschadigen van het hout te voorkomen is achter op het blok vaak een stalen slagdop aangebracht.
Verder is het blok aan de voor- en achterzijde meestal zodanig gevormd, dat het goed in de hand ligt. Bij het model op de foto rechtsboven is het blok ook nog voorzien van een hoorn vooraan en een gevormd blokje aan de achterkant achter de beitel. Dit model is ook nog voorzien van een steenbeuken zool om hem extra slijtvast te maken. Dit geeft de schaaf een langere levensduur. Op de goedkopere modellen laat men de extra's, zoals hoorn, blokje en steenbeuken zool, vaak achterwege, wat niet wil zeggen dat er niet goed mee geschaafd kan worden.
Opbouw en werking van de stalen blokschaaf.
Bailey ontwikkelde de stalen blokschaaf rond 1860. In zekere zin worden deze stalen schaven nog steeds door Stanley gemaakt en verkocht, alhoewel de kenner veel moeite zal doen een originele Bailey te vinden. Voor liefhebbers van handgereedschap met een groter budget bestaan er aanzienlijk duurdere merken zoals Clifton of Lie-Nielsen die zorgvuldiger gefabriceerd zijn uit betere materialen, waarbij geprobeerd wordt de 'Bailey-kwaliteit' te evenaren of te overtreffen. 
De opbouw bij de stalen schaaf verschilt wezenlijk van die van de houten schaaf, en de werking in de praktijk eveneens. Een stalen schaaf is zwaarder dan een houten schaaf, wat zowel voordelen als nadelen heeft. Een voordeel is dat de beitel met meer energie door het hout gaat, zodat het schaven makkelijker is; een nadeel dat stalen schaven veel gevoeliger zijn voor vallen. De eigenlijke stalen schaaf bestaat uit niet veel meer dan de zool met diverse delen voor bevestiging van de overige onderdelen. 
De beitel (met keerbeitel) wordt bij metalen schaven op de plaats gehouden met een stalen dekbeitel, waaraan een klemmechanisme zit, bijvoorbeeld met een schroefdraad, in plaats van met een wig (peg). De mate van klemmen wordt bereikt met een stelschroef, die door de klem in het blok zit. 
Vooraan de schaaf zit een ronde knop in plaats van de hoorn bij het houten model en achter de beitel een anatomisch gevormd handvat. Beide zijn van hout of kunststof om warmtegeleiding vanuit de handen tegen te gaan. 
Het afstellen van de stalen schaaf kan zeer accuraat. De stalen blokschaaf is voorzien van een stelmoer voor de diepteafstelling van de beitel ten opzichte van de zool. Ook steekt er een hendeltje (de stelarm) boven de beitel uit, waarmee men deze zuiver evenwijdig aan de zool kan afstellen door deze naar behoefte naar links of rechts te bewegen. De stelschroef zorgt voor een dikkere of dunnere laag te verspanen materiaal.
Het schaven.
Schaven is iets dat gemakkelijk lijkt wanneer het door een expert gebeurd, maar dat voor een beginner lastig kan blijken. Exacte lichaamshouding van de schaver en de mate waarin het te schaven object vastligt kunnen veel verschil maken.
De schaaf houdt de schaafbeitel in een vaste hoek in een vaste afstand ten opzichte van de zool. Bij juist gebruik van een schaaf (met een scherpe beitel) snijdt de schaaf van de hoger gelegen delen van het te schaven object een laagje af. Deze techniek noemt men verspanen. Bij grof schaven (waarbij een relatief dikke laag wordt afgenomen) buigt de keerbeitel dit om tot een schaafkrul, zodat dit gemakkelijk van de schaaf valt (bij fijn schaven ontstaat vanzelf een krul).
Op deze manier kan met een vlakschaaf een object vlakker, dunner of rond gemaakt worden. Ook kan zo de hoek tussen de diverse vlakken van het object veranderd worden, bijvoorbeeld door deze haaks te maken.

</doc>
<doc id="32509" url="https://nl.wikipedia.org/wiki?curid=32509" title="Kapzaag">
Kapzaag

De kapzaag is een fijngetande korte zaag voor hout, met een evenwijdig zaagblad. De zaag wordt voornamelijk bij het afkorten gebruikt, dus zaagwerk (min of meer) haaks op de vezelrichting van het hout.
De bovenkant of "rug" van het blad van de kapzaag is verstevigd met een opgeperste stalen strip: de kap. Vandaar de naam: kapzaag. Deze geeft het zaagblad een grote stijfheid, wat van belang is om zuiver rechte zaagsneden te kunnen maken. De handgreep is vaak vrijwel gelijk aan de vorm van die van de handzaag, alleen zit hij vaak wat hoger en enigszins schuin op de zaag. Sommige kapzagen hebben een "open" handgreep, ook wel pistoolgreep genoemd. De vertanding is die van een afkortzaag.
Bij aanvang van het zagen wordt de zaag enigszins schuin op het materiaal gezet, vervolgens wordt de zaag horizontaal gehouden. Naast het afkortzaagwerk bij verbindingsprofielen zoals de pen, voor de pen-en-gatverbinding, is de kapzaag ook geschikt om latten af te korten. Dit vaak in combinatie met bankhaken of zaagplankjes. De afstand van de tanden tot aan de kap is echter bepalend voor de maximale diepte van de zaagsnede.
Ook voor het verstekzagen in de verstekbak is het een geschikt stuk gereedschap. Voor het heel fijne werk wordt de toffelzaag gebruikt.
De kapzaag is 20 tot 30 centimeter lang. De vertanding: 11 tot 20 tanden per inch, of duim (dat is ongeveer 4 tot 8 tanden per centimeter). Het blad is van staal, de handgreep van hout of kunststof.

</doc>
<doc id="32510" url="https://nl.wikipedia.org/wiki?curid=32510" title="Toffelzaag">
Toffelzaag

De toffel- of rugzaag is een kleine handzaag die gebruikt wordt voor het "fijne" werk bij houtbewerking, zoals voor het op maat maken van schilderijlijsten.
De toffelzaag is eigenlijk een kleine kapzaag, met versterkte rug en fijne afkorttanden. De tanden zijn 'licht' gezet, opdat er een zeer smalle zaagsnede mee kan worden gemaakt. Het handvat is veelal uitgevoerd in de vorm van een beitelhecht. Deze zaag dient voornamelijk voor het haaks of in verstek afkorten van dunne latten en lijstwerk, vaak in combinatie met een verstekbak, daarnaast ook voor fineerwerk en triplex.
De toffelzaag heeft een lengte van 100 tot 250 millimeter. Het zaagblad is van staal en het handvat van hout of kunststof.
De toffelzaag heeft 18 tot 30 tanden per inch (dat is ongeveer 7 tot 12 tanden per 10 millimeter).

</doc>
<doc id="32511" url="https://nl.wikipedia.org/wiki?curid=32511" title="Johann Wolfgang von Goethe">
Johann Wolfgang von Goethe

Johann Wolfgang (von) Goethe (spreek uit als: ) (Frankfurt am Main, 28 augustus 1749 – Weimar, 22 maart 1832) was een Duits wetenschapper, toneelschrijver, romanschrijver, filosoof, dichter, natuuronderzoeker en staatsman. Goethe was de schrijver van onder meer "Faust", "Die Leiden des jungen Werthers" en "Zur Farbenlehre". In 1782 werd hij in de adelstand verheven en mocht hij het voorvoegsel "von" in zijn familienaam gebruiken. Goethe geldt als een van de belangrijkste schrijvers, dichters en denkers van Duitsland.
Biografie.
Vroege leven (1749-1775).
Goethe werd geboren in Frankfurt am Main als zoon van Johann Caspar Goethe en Catharina Elisabeth Textor die beide uit gegoede en geleerde families kwamen die in hoog aanzien stonden. Zijn vader was gepromoveerd in de rechten en hield de titel Raad van de keizer. Hij zag persoonlijk toe op de vroege ontwikkeling van zijn zoon en dochter, ze kregen uitgebreid onderwijs aan huis. Als 16-jarige begon hij een studie "Jurisprudenz" aan de universiteit van Leipzig die hij in Straatsburg afmaakte. Vanaf 1771 werkte hij in Frankfurt bij het advocatenkantoor van zijn vader, aanvankelijk bij het "Schoffengericht," de lekenrechtbank. Nadat hij de eed had afgelegd als advocaat en als burger van Frankfurt, was hij gekwalificeerd voor representatieve hoge publieke functies. Op advies van zijn vader liep hij in 1772 enkele maanden stage bij het Reichskammergericht in Wetzlar, het hoogste gerechtshof van het Duitse Rijk, maar hij verveelde zich daar en ergerde zich er aan dat er al geruime tijd veel meer zaken binnenkwamen dan er werden afgehandeld.
Eind 1771 is zijn toneelstuk "Götz von Berlichingen" af dat wordt beschreven als een typerend stuk voor de Sturm und Drang beweging. In 1772 begint Goethe's literaire loopbaan met een aanstelling als recensent van een literair tijdschrift.
Te Wetzlar leerde hij via zijn vriend Johann Christian Kestner diens verloofde Charlotte Buff kennen. Met hen ontstond een driehoeksverhouding. Johann en de jonge Wolfgang waren zeer op elkaar gesteld en de drie troffen elkaar bijna dagelijks.
Goethe in Weimar.
Uiteindelijk vormde de onmogelijkheid van een liefdesrelatie met Lotte voor Goethe een zodanige geestelijke last, dat hij Wetzlar de rug toekeerde en op uitnodiging van Karel August, hertog van Saksen-Weimar-Eisenach, in 1775 naar Weimar verhuisde, waar hij de rest van zijn leven - afgezien van enkele jaren in Italië - bleef wonen. Op 26e jarige leeftijd werd hij door de hertog gevraagd deel uit te maken van het Hof van het hertogdom Saksen-Weimar-Eisenach, deze functie behield hij voor de rest van zijn leven. In dienst van de hertog werd hij belast met talloze bestuurlijke taken, uiteindelijk ook als minister. Hiertoe behoorden het beheer van de financiën, de weg- en mijnbouw, het krijgswezen en later ook de leiding van het Hoftheater. Goethe probeerde de schuldenlast af te bouwen en het bestuurlijk apparaat te reorganiseren, het mijnwezen en wegennet uit te bouwen, maar ondervond daarbij veel tegenstand. Goethe droeg bij tot de aanleg en inrichting van Weimars botanische tuin en tot verbouwingen aan het hertogelijk paleis, beide werden in 1998 erkend als UNESCO-Werelderfgoed.
De breuk met Charlotte en Johann en andere emotioneel ingrijpende gebeurtenissen verwerkte Goethe literair in zijn sentimentele en goeddeels fictieve brievenroman "Die Leiden des jungen Werthers," dat hij in vier weken schreef en in begin 1774 het licht zag. Deze roman werd in korte tijd in hoge oplages in heel Europa verkocht en maakte Goethe ook buiten Duitsland beroemd. Het werk wordt gezien als het belangrijkste werk van de stroming Sturm und Drang binnen de Duitse literatuur, een beweging die overigens niet moet worden verward met de latere Romantiek.
Verder voltooide Goethe in Weimar zijn autobiografische prozawerk "Aus meinem Leben", "Dichtung und Wahrheit" en zijn meesterwerk "Faust (deel twee)" (1831).
Verblijf in Italië (1786-1788).
In september 1786 vertrok Goethe vanuit Karlsbad, waar hij een kuur volgde, in het geheim naar Italië om de werkdruk te ontlopen die hem ervan weerhield creatief te zijn. Wellicht ook om zijn innige relatie met hofdame Charlotte von Stein iets te laten bekoelen. De hertog van Weimar was niet op de hoogte van dit reisplan en zoals blijkt uit Goethes briefwisseling maakte hij zich soms zorgen dat hij zijn betrekking aan het hof van de hertog kon verliezen. Goethe was in heel Europa beroemd als auteur van "Werther" en reisde daarom incognito onder de naam Johann Philipp Möller, om ongedwongen te kunnen reizen. Hij voelde zich na de reis als herboren en voltooide belangrijke werken als "Iphigenie auf Tauris" (1787), "Egmont" (1788) en "Torquato Tasso" (1790).
In die tijd was het maken van een lange reis door Europa door de gegoede klassen en intellectuelen om kennis te maken met andere culturen, bouwwijzen en manieren van denken en werken populair, de zogenaamde grand tour. Goethe reisde naar Verona, Venetië, Pompeï en de eilanden Capri en Sicilië, hij zocht er naar overblijfselen van de klassieke oudheid en was niet zo zeer geïnteresseerd in de renaissance. Tijdens zijn eerste verblijf in Florence bleef hij slechts 3 uren en in Rome verveelde hij zich naar eigen zeggen in de Sixtijnse kapel. Schilderijen van Giotto bekeek hij niet en de grote barokarchitect Bernini, wiens werk overal in Rome te zien was, vermeldt hij slechts één keer in zijn dagboek. De politieke situatie in Italië liet hem onverschillig. Na een verblijf van enkele maanden in Rome reisde Goethe door naar Napels, waar hij de Vesuvius bestudeerde en Pompeï bezocht.
Goethe overwoog schilder te worden, maar stapte later van dat plan af. Zijn observaties en studie van de Italiaanse kleurenrijkdom mondden uit in zijn kleurenleer, die aanmerkelijk afweek van die van Isaac Newton. In april 1787 meende Goethe in Italië de oerplant gevonden te hebben, niet als organisme dat in de natuur terug te vinden was, maar als een abstract wetenschappelijk model. Dit concept leidde Goethe af van de systematiek die Carl Linnaeus had ontwikkeld om het plantenrijk in te delen. In zijn latere leven werd Goethe echter kritisch over zijn eigen oerplantconcept.
In mei 1788 werd hij door de hertog teruggeroepen naar Weimar, omdat deze steun nodig had bij militaire aangelegenheden. Over zijn reis naar Italië schreef hij tussen 1813 en 1817 de "Italiaanse reis".
Vriendschappen en werk in Weimar (1788-1832).
Goethe onderzocht mogelijkheden om de met water volgelopen zilvermijn Ilmenau in Weimar te heropenen zodat met de inkomsten daaruit schulden konden worden afgebouwd. Daartoe vergezelde hij hertog Karel August van Saksen-Weimar in 1790 bij een bezoek aan de zoutmijnen in Wielczka bij Krakau en deed zelf onderzoek in andere mijnen. In 1784 werd een nieuwe schacht feestelijk geopend maar de kosten van winning van koper en zilver bleken in wanverhouding te staan tot de opbrengsten, wat na enkele decennia tot sluiting voerde. Eind 1792, begeleidde Goethe als minister aan het Hof van Saksen-Weimar, de hertog bij het toezicht op de Slag bij Valmy, een drie maanden durende veldslag die deel uitmaakte van de Eerste Coalitieoorlog gevoerd door een bondgenootschap van Europese staten en revolutionair Frankrijk. Zo observeerde hij ook het beleg van Mainz (1793) dat hij beschreef in een fictief dagboek.
De jaren na 1794 werden gekenmerkt door een hechte vriendschap met Friedrich Schiller, die voortduurde tot Schillers dood in 1805. Zij zagen elkaar als geestelijke gelijken, waarvoor zij de term "Homogenialität" ("homogenialiteit") bedachten. Onderwerp van gezamenlijke studie waren onder andere de gebeurtenissen rond de Franse Revolutie en de esthetica in de kunst. Uit deze samenwerking ontwikkelde zich een stijl die wordt aangeduid met de term "Weimarer Klassik".
Goethe was bevriend met vele bekende mensen, onder meer de antropoloog Johann Blumenbach, en wetenschapper en staatsman Wilhelm von Humboldt.
In oktober 1806 trouwde Goethe met Christiane Vulpius, nadat hij lange tijd met haar had samengewoond. Hij was haar dankbaar omdat ze, door haar beheerst optreden, hem uit levensgevaar gered had, toen Franse soldaten zijn huis in Weimar plunderden na de Slag bij Jena. Uit deze relatie werden vijf kinderen geboren, van wie alleen August von Goethe (1789-1830) langer leefde dan enkele dagen. In 1808, ontmoette hij te Erfurt de Franse keizer Napoleon Bonaparte, die hem de onderscheiding toekende van het Légion d'honneur.
Vanaf 1794 wijdde Goethe zijn leven hoofdzakelijk aan de literatuur en het afnemen van audiënties in zijn huis te Weimar. In de laatste jaren van zijn leven tekende zijn secretaris Johann Peter Eckermann gesprekken met Goethe op in het beroemd geworden boek "Gespräche mit Goethe in den letzten Jahren seines Lebens". Na een leven van buitengewone productiviteit overleed hij op de leeftijd van 82 jaar in Weimar.
Nadat zijn laatste kleinzoon was overleden, vielen zijn werken door erfopvolging in eigendom toe aan Sophie van Oranje-Nassau, de groothertogin van Saksen-Weimar-Eisenach. Zij richtte het Goethe-Schiller-Archiv op.
Belangrijkste werken.
Literatuur.
De belangrijkste werken die Goethe heeft gemaakt voor hij naar Weimar ging, waren zijn tragedie "Götz von Berlichingen" (1773), dit werk betekende zijn doorbraak als schrijver, en de roman "Die Leiden des jungen Werthers", die in heel Europa enorm populair werd gedurende de 'Sturm und Drang'-periode. Tijdens zijn jaren in Weimar, voordat hij Schiller ontmoette, begon hij met het schrijven van "Wilhelm Meister".
Toneel.
Naast een van zijn meest belangrijke werken "Faust," schreef Goethe de toneelstukken "Iphigenie", "Egmont", "Torquato Tasso", en "Reineke Fuchs". In de periode van zijn vriendschap met Schiller werkte Goethe aan de voortzetting van "Wilhelm Meister", de mooie idylle "Hermann und Dorothea" en "Romeinse Elegieën". In de laatste periode, na Schillers dood in 1805, kwam "Faust tot stand", "Die Wahlverwandtschaften", de autobiografie "Dichtung und Wahrheit", "Italiaanse Reis", veel wetenschappelijk werk, circa 16000 brieven en een serie verhandelingen over Duitse kunst.
Al in 1772 begon Goethe aan een toneelstuk onder de titel "Mahomet," als repliek op François-Marie Arouets (alias Voltaire) "Le fanatisme ou Mahomet le Prophète", waarvan echter slechts fragmenten zijn overgeleverd. Het bekendste fragment is het gedicht "Mahomets Gesang". In 1799 maakte Goethe een becommentarieerde vertaling van Voltaires drama.
Poëzie.
Een in het Duits vertaalde verzameling (Farsi: "diwan", ديوان) Perzische gedichten van de soefi-dichter Hafez (ca. 1320 in Shiraz - ca. 1390) inspireerde Goethe tot het schrijven van zijn "West-östlicher Diwan", waarvan "Erschaffen und Beleben" van 21 juni 1814 het eerste gedicht was.
De Oostenrijkse componist Franz Schubert bewonderde Goethe zeer. Hij zette een groot aantal gedichten van Goethe, waaronder "Gretchen am Spinnrade" en "Erlkönig", op muziek, maar ondervond van Goethe onverschilligheid.
Wetenschappelijk onderzoek en receptie als wetenschapper.
In het kader van zijn pogingen om de mijnen in het Thüringer Woud opnieuw leven in te blazen, verhevigde Goethes interesse en zijn onderzoek van geologie en mineralogie en de natuurwetenschappen in het algemeen. Een voorbeeld is dat hij onderzoek deed naar plantenbiologie en optica. Het mineraal goethiet is vanwege zijn wetenschappelijke bijdragen naar hem vernoemd. Bij de bestudering van menselijke schedels ontdekte hij het tussenkaaksbeen, een bij de mens vergroeid stuk bot dat voordien alleen bij dieren was aangetroffen. Met deze ontdekking inspireerde hij later onder anderen Charles Darwin. Toch is Goethes verdienste voor de natuurwetenschappen niet zozeer het onderwerp van zijn onderzoekingen dan wel de hierbij gevolgde methode.
Goethe's wetenschappelijke werk werd erkend en serieus genomen door zijn hedendaagse collega's; hij had contact met gerespecteerde onderzoekers zoals Alexander von Humboldt, met wie hij in de jaren 1790 anatomische en galvanische experimenten ondernam, de chemicus Johann Wolfgang Döbereiner en de arts Christoph Wilhelm Hufeland, die van 1783 tot 1793 zijn huisarts was. Zijn geschriften, vooral de kleurentheorie, werden vanaf het begin controversieel besproken in de vakliteratuur; Naarmate de natuurwetenschappen zich ontwikkelden, werden de theorieën van Goethe grotendeels als achterhaald beschouwd. Het beleefde een tijdelijke renaissance vanaf 1859, het jaar waarin Charles Darwins werk On the Origin of Species werd gepubliceerd. Goethe's veronderstelling dat de levende wereld voortdurend verandert en dat organische vormen terug te voeren zijn op een gemeenschappelijke oorspronkelijke vorm, leidde ertoe dat hij werd beschouwd als een pionier op het gebied van evolutietheorieën.
Volgens de Duitse natuurkundige Carl Friedrich von Weizsäcker is Goethe er niet in geslaagd “de natuurwetenschap om te zetten in een beter begrip van haar eigen aard […]. Wij natuurkundigen vandaag de dag zijn [...] studenten van Newton en niet van Goethe. Maar we weten dat deze wetenschap geen absolute waarheid is, maar een specifieke methodologische procedure. ”
De Weimar Classic Foundation organiseerde van 28 augustus 2019 tot 16 februari 2020 de speciale tentoonstelling Adventures of Reason: Goethe and the Natural Sciences around 1800, waarvoor een catalogusbundel verscheen.

</doc>
<doc id="32518" url="https://nl.wikipedia.org/wiki?curid=32518" title="Goethe">
Goethe



</doc>
<doc id="32519" url="https://nl.wikipedia.org/wiki?curid=32519" title="Centerpons">
Centerpons

Een centerpons of puntslag is een stalen pen met een harde, stomp spitse punt. De punt is meestal onder een hoek van 60° of 90° geslepen.
De centerpons wordt gebruikt om een putje te maken in metaal of kunststof. De punt van de centerpons wordt hierbij geplaatst in het middelpunt van het te boren gat. Door er vervolgens een tik met een hamer op te geven ontstaat een putje, waarin de punt van de boor kan worden geplaatst. Op deze manier kan men nauwkeurig gaten boren zonder dat de boor "wegloopt" van de afgetekende plaats. De centerpons wordt ook gebruikt om aftekencenters te plaatsen op afgetekende lijnen (met de kraspen) waardoor deze beter zichtbaar zijn. Ook wanneer er met de steekpasser een cirkel of boog moet worden afgeschreven plaatst men in het middelpunt een center, zodat de punt van de passer dan niet kan wegglijden.
Een centerpons lijkt enigszins op een drevel of op een doorslag en wordt er dan ook wel mee verward. Een drevel heeft echter een holle punt en een doorslag een vlakke punt, terwijl de centerpons een spitse punt heeft.
Er bestaan ook "automatische centerponsen". Het gebruik van een hamer is daarbij niet nodig. Door deze centerpons op het werkstuk te plaatsen en in te drukken zal een veermechanisme worden gespannen dat bij voldoende druk plotseling doorslaat. Hierdoor zal de center worden geslagen. De bediening geschiedt met één hand, de slagkracht is meestal traploos instelbaar.
Door de brandweer worden speciale (automatische) centerponsen gebruikt om bij ongevallen ramen van voertuigen gecontroleerd te breken. Dit type is meestal voorzien van een trekveer, bij gebruik zal de punt met grote kracht tegen het glas slaan. Omdat er geen hamer nodig is wordt het glas op een beter beheersbare manier gebroken.

</doc>
<doc id="32520" url="https://nl.wikipedia.org/wiki?curid=32520" title="Batman (Turkije)">
Batman (Turkije)



</doc>
<doc id="32522" url="https://nl.wikipedia.org/wiki?curid=32522" title="Isabella van Portugal (1503-1539)">
Isabella van Portugal (1503-1539)

Isabella van Portugal (Lissabon, 24 oktober 1503 — Toledo, 1 mei 1539) was de dochter van Emanuel I van Portugal. In 1526 trouwde zij in Sevilla met keizer Karel V, koning van Spanje. Zij kregen twee zonen en drie dochters, waarvan er twee jong overleden; Isabella stierf in het kraambed van haar doodgeboren zesde kind.
Isabella stond bekend om haar schoonheid en was een bekwame regentes tijdens Karels veelvuldige afwezigheid wegens verplichtingen elders in zijn uitgestrekte rijk. Karel en Isabella waren zeer op elkaar gesteld, wat onder koninklijke echtelieden niet zo veel voorkwam; Isabella's dood heeft Karel diep getroffen. Ten tijde van haar dood was hij, zoals zo vaak, op reis. Hij kleedde zich voor de rest van zijn leven in het zwart en hertrouwde niet. Hij verwekte in 1547 nog wel een tweede onwettig kind, Juan van Oostenrijk. In 1522, voor zijn huwelijk met Isabella, had hij al een onwettige dochter verwekt, Margaretha van Parma. Heel waarschijnlijk heeft Isabella ook tijdens haar huwelijk vele minnaressen moeten tolereren.
De verbintenis van Isabella met de Spaanse koning heeft voor haar vaderland grote gevolgen gehad. Haar zoon Filips II had via haar zekere rechten op de Portugese troon. In 1580 ontstond er een opvolgingscrisis in Portugal, waarop Filips zijn recht deed gelden. Omdat Portugal helemaal niet verenigd wilde worden met Spanje, zette Filips zijn aanspraak kracht bij door zijn vertrouwde houwdegen, de oude Hertog van Alva, op te laten marcheren naar Lissabon. De personele unie van Spanje en Portugal zou zestig jaar duren.

</doc>
<doc id="32523" url="https://nl.wikipedia.org/wiki?curid=32523" title="Olympus Mons">
Olympus Mons

Olympus Mons is een uitgedoofde vulkaan op Mars. Het is de grootste bekende vulkaan in het zonnestelsel, en steekt ongeveer 25 km boven de omliggende vlakte uit. Hij heeft een basisdiameter van 624 km en is omringd door een steile rotswand van 6 km hoog. Behalve hoog is Olympus Mons ook vooral breed, namelijk zo'n 550 kilometer.
Ontstaan.
Men vermoedt dat Olympus Mons op eenzelfde manier gevormd is als Hawaï. Het is een schildvulkaan, waarbij materiaal zeer diep uit de planeet aan het oppervlak komt en zo land vormt. Dat de vulkanen zo groot zijn geworden en niet weggezonken zijn betekent dat Mars toentertijd al genoeg afgekoeld was om een lithosfeer te hebben die een dergelijk grote massa kan dragen. De grootste vulkaan op aarde is de Mauna Kea in Hawaï, vanaf de zeebodem 10 kilometer hoog en 250 kilometer breed. In vergelijking met de rest van het Marsoppervlak is Olympus Mons erg jong, pas zo'n 165 miljoen jaar. Dit komt overeen met de ouderdom van Shergottiet-meteorieten die van Mars afkomstig zijn.
Caldera.
De top van de vulkaan wordt gevormd door een 85 bij 60 kilometer brede caldera. Deze bestaat uit 6 overlappende putkraters, en is in het laagste punt 3 kilometer diep. De vulkaan wordt omringd door een gebied dat bekendstaat als de Olympus Mons-aureool (Latijn voor lichtcirkel). Het bestaat uit gigantische ruggen en blokken welke tot wel 1000 kilometer van de voet uitstrijken. Dit landschap toont tekenen van een dynamische Marskorst en gletsjeractiviteit. Over dit type terrein zijn nog vele vragen onbeantwoord.
Observaties.
De vulkaan werd al vanop Aarde waargenomen door telescopen in de 19e eeuw. De vulkaan werd aanvankelijk "Nix Olympica" ("Olympische sneeuw") genoemd. De Amerikaanse ruimtesonde Mariner 9, in een baan om Mars, nam in 1972 foto's van de vulkaan.
Andere vulkanen.
Mars kent nog meer zéér grote vulkanen. De meeste bevinden zich in de Tharsisrug, zoals Olympus Mons, maar ook in Elysium Planitia.

</doc>
<doc id="32525" url="https://nl.wikipedia.org/wiki?curid=32525" title="Doorloper">
Doorloper



</doc>
<doc id="32529" url="https://nl.wikipedia.org/wiki?curid=32529" title="Randstadrail">
Randstadrail



</doc>
<doc id="32530" url="https://nl.wikipedia.org/wiki?curid=32530" title="Isabella van Asturië">
Isabella van Asturië

Isabella van Portugal (of Isabella van Asturië) (Dueñas, 2 oktober 1470 — Zaragoza, 23 augustus 1498) was de oudste dochter van Isabella I van Castilië en Ferdinand II van Aragon.
Zij huwde met de Portugese troonopvolger Alfons (1475-1491). Aan het Portugese hof introduceerde ze de geloofsijver van haar Spaanse ouders, "De Katholieke Koningen". De verdrijving van de Joden uit Portugal in 1497 wordt door historici aan haar invloed toegeschreven.
Nadat Alfonso bij een paardrijongeluk omkwam, huwde zij in 1497 met de nieuwe troonopvolger Emanuel, de broer van Alfonso's moeder, Eleonora van Viseu.&lt;br&gt;
Isabella stierf in het kraambed bij de geboorte van haar zoon Miguel da Paz (1498-1500). Gedurende zijn leven was haar zoon de wettelijke troonopvolger van Portugal en Castilië. Het kind werd echter slechts twee jaar oud.
Haar weduwnaar Emanuel hertrouwde in 1500 met haar jongere zuster, Maria van Aragón.

</doc>
<doc id="32533" url="https://nl.wikipedia.org/wiki?curid=32533" title="Anzegem">
Anzegem

Anzegem is een plaats en gemeente in het zuiden van de Belgische provincie West-Vlaanderen. De gemeente telt ruim 15.000 inwoners, die Anzegemnaars worden genoemd. Anzegem is een relatief landelijke gemeente in het heuvelland tussen de rivieren de Leie en de Schelde.
De bijnaam van Anzegem is de "Gapersgemeente" en de inwoners worden ook wel "Gapers" genoemd.
Kernen.
Naast Anzegem zelf bestaat de fusiegemeente nog uit de deelgemeenten Gijzelbrechtegem, Ingooigem, Kaster, Tiegem en Vichte.
Gijzelbrechtegem was de eerste gemeente die bij Anzegem gevoegd werd in 1971. Ingooigem, Kaster, Tiegem en Vichte volgden op 1 januari 1977, tijdens de grootste Belgische fusiegolf.
Op het grondgebied van Anzegem ligt ook nog het gehucht Heirweg (VII), iets ten noordwesten van de dorpskern van Anzegem. Heirweg was nooit een zelfstandige gemeente, maar heeft wel een eigen kerk en school.
Naast het echte dorpscentrum van Anzegem is net ten zuidoosten hiervan ook een kern gegroeid rond het station Anzegem. Anzegem is een naam van Germaanse oorsprong. (Ansoldingehem)
De gemeente Anzegem grenst aan de volgende dorpen en gemeenten:
Geschiedenis.
In 1917 werden sporen van een neolithische nederzetting aangetroffen. De Romeinse heerweg van Tongeren naar Kassel liep door dit gebied. Er werden ook Romeinse munten aangetroffen.
Anzegem werd voor het eerst vermeld in 960, als "Ansoldingehem" en is ouder dan Brussel. Het gebied werd toen aan de Sint-Pietersabdij te Gent geschonken. Op het gebied van Anzegem lagen tal van heerlijkheden. De dorpsheerlijkheid behoorde aan de Sint-Pietersabdij, maar de heerlijkheid "Hemsrode" besloeg een groter deel van Anzegem. De heren van Hemsrode bewoonden een kasteel dat in 1660 nog werd herbouwd maar in 1940 werd verwoest.
Anzegem had te lijden van de godsdiensttwisten en in de jaren 1640-1644 van Franse troepen. Ook de Negenjarige Oorlog leidde tot plunderingen door Franse en Engelse legers.
In 1834 werd het klooster van de "Zusters van Sint-Vincentius a Paulo" opgericht. Zij gaven onderwijs aan meisjes en verzorgden bejaarden. In 1868 kwamen de spoorlijnen naar Oudenaarde, Kortrijk en Ingelmunster gereed. In 1950 werden de spoorlijnen opgebroken.
Op 31 oktober 1918 werd Anzegem bevrijd. Bij de daaraan voorafgaande gevechten en bij Duitse gasaanvallen kwamen 200 burgers om het leven.
Tussen beide wereldoorlogen vestigden zich enkele textielbedrijven in Anzegem.
De gemeente werd rond 23 mei 1940 bezet door het Duitse leger en bevrijd op 6 september 1944.
Natuur en landschap.
De hoogte van Anzegem varieert van 21-55 meter. In het golvende landschap liggen een groot aantal beken. Op het grondgebied ligt de "Tjammelsvijver" op de "Tjammelsbeek", die de Tjammelsmolen aandreef.
Tradities en cultuur.
Anzegem telt twee ereburgers: componist en dirigent Herman Roelstraete (sinds 1981) en schrijver Stijn Streuvels (sinds 2017).
In "Gapersgemeente" Anzegem worden traditioneel de "Gapersfeesten" en de "Gapersstoet" georganiseerd. Tijdens de feesten eind juni wordt het "Gaperke" verkozen, de jeugdige ambassadeur van Anzegem. De verkiezing werd 25 keer georganiseerd tot 2009 en keerde na een onderbreking van acht jaar in 2017 terug. Tot op heden is Emiel De Smet het jongste gaperke in de geschiedenis, met een leeftijd van 12 jaar ten tijde van zijn verkiezing. In juni 2020 werd voor het eerst in 20 jaar opnieuw een stoet georganiseerd. De nieuwe frequentie van de Gapersstoet is eens om de vier jaar. Tijdens de Gapersfeesten krijgt het bronzen beeld 'Het Gaperke', een werk van Jef Claerhout op het plein aan de Kerkstraat, een geel hemdje en een rode salopette aan. Eenzelfde kostuum krijgt ook het meisje of de jongen die tot Gaperke werd verkozen.
Anzegem bezit drie reuzen. De oudste is Ansold. Zijn naam verwijst naar het historische Anzegem (Ansoldinghem). De reus werd geboren in 1967 samen met de eerste Gapersstoet. Later volgde een vrouw voor Ansold, met de naam "Vikatine". Die naam verwees naar de fusie van de deelgemeentes Vichte, Kaster, Tiegem en Ingooigem in 1977. De reuzen traden feestelijk in het huwelijk door toedoen van de toenmalige pastoor en burgemeester. Een aantal jaar later werd algauw een reuzenkindje geboren, "Grisolde". Ze werd genoemd naar de laatste deelgemeente die erbij kwam: Gijzelbrechtegem ofwel Grijsloke in het plaatselijke dialect. De reuzen zijn echter danig in verval en restauratie is dringend nodig.
Een andere traditie zijn de "pirobakken", die in de wintermaanden georganiseerd worden. Piro's (ambachtelijke worstenbroodjes) zijn erkend als streekproduct.
Sport.
Anzegem ligt vlak bij de Vlaamse Ardennen, waardoor vaak grote wielerwedstrijden over het grondgebied passeren. Groot Anzegem telt twee hellingen die vaak opgenomen worden in de parcoursen (de Holstraat in Anzegem en de Tiegemberg in deelgemeente Tiegem). Daarnaast is de Varentstraat in deelgemeente Kaster een bekende kasseistrook.
Op het domein van Kasteel Hemsrode vindt elk jaar in september het crosscountry-onderdeel van de "Internationale Military Waregem/Anzegem" (een eventing-wedstrijd) plaats.
De lokale voetbalclub SV Anzegem komt uit in het nationaal voetbal (3de amateur) en speelt zijn thuiswedstrijden in het stadion "De 3 Kaven" in Anzegem.
In 2020 lag de finish van het BK wielrennen voor heren elite met contract in Anzegem. Dries De Bondt kroonde zich tot winnaar van de driekleur.
De gemeente heeft samen met Deerlijk een zwembad, Aquandé in deelgemeente Vichte, geopend in 2020 en in beheer bij FARYS.
Demografie.
Demografische ontwikkeling van de fusiegemeente.
Onderstaande grafiek toont de demografische ontwikkeling van de fusiegemeente, inclusief deelgemeenten, zoals ontstaan bij de fusie van 1 januari 1977.
Politiek.
Gemeentebestuur.
Het huidige gemeentebestuur (2019-2024) is samengesteld uit leden van Samen Eén, Inzet en N-VA. De burgemeester is Gino Devogelaere (Samen Eén). Het schepencollege bestaat uit Louis Degroote (Samen Eén) (vanaf december 2021, als opvolger van Johan Delrue), Yannick Ducatteeuw (Inzet), Pauline Van Marcke (Samen Eén, vanaf 2023 als opvolger van Anja Desmet), Christophe Vandererven (Samen Eén) en Davy Demets (Inzet) (vanaf juni 2019, als opvolger van Jeremie Vaneeckhout die Vlaams Parlementslid werd). De voorzitter van de gemeenteraad is Koen Tack (N-VA).
Van 2013 tot 2018 was het gemeentebestuur samengesteld uit leden van Samen Eén, N-VA en het kartel CD&amp;V-Groen-OK (onafhankelijke kandidaten). De coalitie had slechts een zeer krappe meerderheid. Bij de gemeenteraadsverkiezingen van 2012 werd de toenmalige bestuurspartij Eendracht van burgemeester Victor Gerniers namelijk naar de oppositie verwezen, hoewel ze 11 van de 23 zetels haalde. Alle andere partijen (samen 12 zetels) besloten toen samen een coalitie te vormen.
De eerste jaren van de legislatuur was Claude Van Marcke (Samen Eén) burgemeester. Hij overleed echter onverwachts op 20 september 2017. De eerste vier maanden na het overlijden nam Rik Colman zijn taken over als waarnemend burgemeester. Op 19 januari 2018 legde Gino Devogelaere de eed af als nieuwe burgemeester. Het schepencollege bestond verder uit Rik Colman (CD&amp;V), Willy Demeulemeester (Samen Eén) (vanaf januari 2018, als opvolger van Gino Devogelaere die burgemeester werd), Koen Tack (N-VA) (vanaf mei 2017, als opvolger van Noël Veys), Jeremie Vaneeckhout (Groen), Johan Delrue (OK) en OCMW-voorzitter Jolanta Steverlynck-Kokoszko (CD&amp;V) (vanaf december 2016, als opvolger van Mia Tack-Defoirdt).
Van 2006 tot 2012 was het gemeentebestuur samengesteld uit leden van Eendracht, RED (Recht en Democratie) en Samen Eén. Burgemeester was Victor Gerniers van de partij Eendracht. Hij was burgemeester sinds 1998. Hij werd bijgestaan door eerste schepen Godfried Van de Meulebroeke (Eendracht), tweede schepen Greet Coucke (Eendracht), derde schepen Claude Van Marcke (Samen Eén), vierde schepen Maurice Vanmarcke (RED) en vijfde schepen Prudent Lanneau (Eendracht).
De toenmalige burgemeester en eerste schepen waren beiden reeds personen op leeftijd. Burgemeester Victor Gerniers (Kortrijk, 11 juni 1938) was op het einde van zijn mandaat 74 jaar. Eerste schepen Godfried Van de Meulebroeke (Tiegem, 7 juni 1929 - Tiegem, 8 december 2015) was 83 jaar. Hij zat reeds meer dan 50 jaar onafgebroken in de gemeentepolitiek. Eind 2012 nam hij afscheid van de politiek.
13 oktober 2024 verkozen de Anzegemnaars hun nieuwe burgemeester. De jongste burgemeester van Vlaanderen, Pauline Van Marcke. Dochter van Claude Van Marcke, die de partij "samen één" oprichtte.
Burgemeesters.
Een overzicht van de burgemeesters van Anzegem:
(*) aanhechting Gijzelbrechtchem
(**) aanhechting Ingooigem, Kaster, Tiegem en Vichte
Resultaten gemeenteraadsverkiezingen sinds 1976.
&lt;br&gt;
Nabijgelegen kernen.
Gijzelbrechtegem, Tiegem, Ingooigem, Heirweg, Wortegem

</doc>
<doc id="32534" url="https://nl.wikipedia.org/wiki?curid=32534" title="Ardooie">
Ardooie

Ardooie is een plaats en gemeente in de Belgische provincie West-Vlaanderen. Het dorp ligt 7 kilometer ten noordoosten van de stad Roeselare. De gemeente telt ruim 9.000 inwoners, Ardooienaars genoemd.
Geschiedenis.
Einde 19e eeuw werden door baron "Gillès de Pélichy" een aantal voorwerpen uit het neolithicum aangetroffen.
De plaats is in 847 vermeld als Hardoga: "in territorio Menap quod nunc Mempiscum appellant Rollare, Hardoga, Cokenlare ..." (Recueil des actes de Charles II le Chauve, roi de France, uitg. Ferdinand Lot, 1943, nr. 92), later (H)ardoye genoemd. Er zou toen al een kerkje zijn geweest.
Tijdens het feodale tijdperk waren er diverse heerlijkheden in het gebied, de belangrijkste heerlijkheid was oorspronkelijk in handen van de familie "Van Ardoye". Einde 13e eeuw kwam zij door huwelijk in handen van de familie "Van Lichtervelde". Vanaf 1431 tot in de 17e eeuw "Van Claerhout", vanaf 1620 "De Bryarde", "De Thiennes", "De Houchin" vanaf ongeveer 1740 en "De Jonghe d'Ardoye" vanaf 1773.
In 1572 had de kerk te lijden van beeldenstormers, maar deze werden verjaagd. In 1578 werd Ardooie dan weer belaagd door de Malcontenten, wat leidde tot gedwongen inkwartiering, plunderingen en vlucht van een deel der bevolking.
In 1624 werd een passie-ommegang opgericht in het dorp, waarvan nog één statie bewaard bleef, de kruiswegstatie.
In de 18e eeuw was de linnenweverij een belangrijke broodwinning voor enkele honderden wevers. Ook in de 19e eeuw waren er veel thuiswevers. Omstreeks 1840 stortte deze nijverheid in, maar in 1880 werd in het gehucht Tasse een industriële weverij opgericht, van de familie "De Bal". Vanaf 1880 werd overgeschakeld van graan en vlas naar veeteelt, aardappelen en cichorei.
Begin 20e eeuw ontstonden meerdere industriële bedrijven: schoenfabrieken, een pettenfabriek, weverij en vlasverwerkend bedrijf, een maalderij, brouwerijen, een zuivelfabriek en een metaalbedrijf.
Tijdens de Eerste Wereldoorlog, vooral in 1918, werd het dorp zwaar getroffen. Onder meer de kerk werd door de terugtrekkende Duitsers opgeblazen.
Tweede Wereldoorlog.
Op 26 mei 1940 bombardeerden de Duitsers de Sint-Martinuskerk waarna ze in vlammen opging. De gemeente werd op 27 mei 1940 bezet door het Duitse leger en bevrijd op 8 september 1944 door de 1e Poolse Pantserdivisie. In de speciale "Nacht und Nebel-"concentratiekampen werd minstens één weerstander uit de gemeente ter dood gebracht door onthoofding. De slachtoffers worden herdacht op het Ardooise Oorlogsmonument.
Naoorlogse tijd.
Van 1950-1970 vond opnieuw een omschakeling plaats. Cichorei en tabak verdwenen. Intensieve veehouderij en vooral tuinbouw kwamen ervoor in de plaats. Er ontstonden ook industriële verwerkers van tuinbouwproducten.
In 1977 fuseerde Ardooie met Koolskamp tot de fusiegemeente Ardooie.
Kernen.
Naast Ardooie ligt de deelgemeente Koolskamp. Op het grondgebied ligt nog een dorp en een gehucht. Het dorp Tasse (III) (De Tassche) ligt een tweetal kilometer ten westen van het dorpscentrum, op de grens met de stad Roeselare. Het sluit meer aan op de stedelijke invloedssfeer van Roeselare dan op het dorpscentrum van Ardooie. In het oosten ligt een klein deel van het dorp Sneppe (IV) (beter gekend als 't Veld). Dit dorp ligt grotendeels in de buurgemeente Meulebeke. Een deel van de bebouwing ligt in Ardooie. Een derde, en meestal vergeten kern is De Kortekeer. Dit ligt op de verbindingsweg tussen Koolskamp en Beveren. Ondanks dat het grondgebied Ardooie is, is er geen rechtstreekse verbindingsweg met het centrum van Ardooie.
Ardooie grenst aan volgende dorpen en gemeenten:
Natuur en landschap.
Ardooie ligt op een uitloper van het Plateau van Tielt, in Zandlemig Vlaanderen, op een hoogte van ongeveer 25 meter. De hoogte varieert van 16 tot 40 meter. Het hoogste punt is de "Doornberg". De "Roobeek" stroomt langs en door de kom van Ardooie. Deze stroomt in zuidelijke richting en mondt uit in de Mandel. Er liggen een aantal woeste gronden ("velden") op het grondgebied van Ardooie. Een deel hiervan werd in de 19e eeuw beplant met naaldhout. Daarvan is het provinciaal domein 't Veld nog een overblijfsel.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Economie.
Ardooie is een industrieel dorp, waar een aantal grote diepvriesgroentebedrijven, o.a. Ardo (vestigingen in Ardooie en Koolskamp), Dicogel-Begro, D'Arta en Homifreez gevestigd zijn.
Ook Planquette (kalfsvlees), Bobrush (borstels en toebehoren), OVA (industriële voertuigen), Sioen Industries (veiligheids- en regenkledij), Debruyne (Vlas), Metafox (meubelen), Louage en Wisselinck (ROB schuifdeurbeslag en conveyors), Voeders Callewaert (dierenvoeders), Afschrift (industriële elektriciteit en automatisering) en Calsa en Demargro (groothandel verse groenten en fruit) hebben er hun hoofdzetel.
Het dorp won in 2002 en 2005 de prijs voor de beste zakengemeente van België van het tijdschrift Trends.
Politiek.
Politieke geschiedenis.
Karlos Callens overleed eind 2023. Het burgemeesterschap werd overgedragen aan tweede schepen Veronique Buyck binnen groep 82.
Legislatuur 2025-2030.
Bij de verkiezingen van 13 oktober 2024 voor de legislatuur 2025-2030 voegde onafhankelijk raadslid Chantal Vande Vyvere zich bij de partij STROOM en werd hiervan de lijsttrekker. De partij wist een sterke lijst van 21 kandidaten voor te leggen aan de kiezer. 
Het vernieuwde Samenplus trok met een onvolledige lijst van 19 kandidaten naar de kiezer, met opnieuw Kimara Goethals als lijsttrekker. Bij de vorige 2 legislaturen behaalden ze in de eerste legislatuur 6 zetels en in de 2de legislatuur 4 zetels. Toen nog met het voormalige CD&amp;V erbij.
Groep 82 legde voor deze verkiezingen ook een volledige sterke lijst met 21 kandidaten voor. Veronique Buyck die na het overlijden van Karlos Callens werd aangeduid als burgemeester binnen groep 82 trok de lijst terug.
Vlaams belang trok met 11 kandidaten naar de kiezer, Vincent Vanhecke werd lijsttrekker. Hij zette bij de Vlaamse verkiezingen van juni 2024 een uitstekende score neer.
Uitslag verkiezingen 13 oktober 2024.
Groep 82 wist 16 van de 21 zetels binnen te halen. Veronique Buyck was het stemmenkanon, met meer dan 2500 voorkeurstemmen. 
DE nieuwe partijstroom haalde 3 van de 21 zetels binnen, onder leiding van lijsttrekker/voormalig schepen van groep 82 van de vyvere Chantal, die echter een pak stemmen verloor in vergelijking met de vorige legislatuur. Chantal gooide de handdoek in de ring, en besliste om haar mandaat niet op te nemen.
Vlaams belang behaalde bij zijn eerste opkomst deze verkiezingen 1 zetel van de 21. 
Samenplus werd de grote verliezer van de verkiezingen en verloor 3 zetels, hielden slechts 1 zetel over voor de komende legislatuur. Goethals Kimara was de enige verkozen van de partij. Veerle Dejaeghere die 2 legislaturen zetelde voor samenplus geraakte deze keer niet verkozen, en moest noodgedwongen de gemeenteraad verlaten. 
Resultaten gemeenteraadsverkiezingen sinds 1976.
&lt;br&gt;
Cultuur.
Zowel Ardooie, als de deelgemeente Koolskamp hebben hun eigen Muziekmaatschappij die ook dezelfde naam dragen. In Ardooie is dit de Kon. Muziekmaatschappij St. Cecilia Ardooie. In Koolskamp is dit de Kon. Muziekmaatschappij St. Cecilia Koolskamp, gesticht in 1946.
Veldroute.
Ardooie heeft ook een eigen fietsroute, namelijk de veldroute die start op het marktplein en loopt door de typische vlakke en uitgestrekte West-Vlaamse velden. Langs de route ligt onder andere de Rysselendemolen, het 18e-eeuws kasteel en Koolskamp. De route heeft een lengte van 36 kilometer en loopt bijna volledig in Ardooie.
Bekende (ex-)inwoners.
In november 2008 heeft de gemeente ook een eigen Star Walk laten aanleggen voor de ereburgers. Momenteel liggen er vijf sterren, namelijk die van Filip Vanhaecke, Laura Lynn, Veerle Dejaeghere, Marc Degryse en Mathias Sercu.
Nabijgelegen kernen.
Pittem, Koolskamp, Kachtem, Emelgem, Tasse

</doc>
<doc id="32535" url="https://nl.wikipedia.org/wiki?curid=32535" title="Beernem">
Beernem

Beernem is een gemeente in de groene rand rond Brugge (15 km ervandaan) in de Belgische provincie West-Vlaanderen. De gemeente telt ruim 16.000 inwoners, die Beernemnaars worden genoemd. Beernem is bekend van het Psychiatrisch Centrum Sint-Amandus, haar verenigingsleven, de gesloten jeugdinstelling De Zande Beernem waar meisjes tussen 12 en 18 jaar die misdrijven gepleegd hebben worden geplaatst door de jeugdrechter. Beernem bevindt zich op een knooppunt van verbindingswegen, wat ideaal is voor pendelaars.
Geschiedenis.
Beernem wordt al vermeld in een akte van 847: 'in territorio Menap quod nunc Mempiscum appellant ... Coloscampum, Wenghinas, Berneham ...' (Recueil des actes de Charles II le Chauve, roi de France, red. Ferdinand Lot, 1943, nr. 92). De naam "Berneham" komt van het Germaanse "birnu" (beer of modderige plaats in de vorm van een beer) en "hamma" (een landtong die uitspringt in moerassig terrein). Het was duizenden jaren lang een desolate streek van bossen, heide en moeras. Feodaal was Beernem afhankelijk van het Vrije van Brugge en bestond uit een lappendeken van heerlijkheden. De bewoning lag toen hoofdzakelijk ten noorden van het huidige kanaal. Zuidelijk lag het onvruchtbare en woeste heidegebied het Bulskampveld dat zich toen uitstrekte van Torhout tot Bellem.
Op het eind van de 18e eeuw werd dit onvruchtbare gebied ontgonnen. De rust en de natuur in de ontgonnen gebieden trokken de aandacht van rijke edellieden. Hun kastelen liggen nu nog verscholen in het groen.
In 1852 werd een begin gemaakt met de Hervormingsschool, die zou uitgroeien tot het Psychiatrisch Centrum Sint-Amandus.
Tussen 1915 en 1944 vonden in de streek de zogenaamde moorden van Beernem plaats die al dan niet verband hielden met elkaar en voor de nodige beroering hebben gezorgd.
Tweede Wereldoorlog.
De gemeente werd rond 23 mei 1940 bezet door het Duitse leger en bevrijd op 12 september 1944. Op 6 september 1944 werden drie weerstanders doodgeschoten door de SS. Volgens het oorlogsmonument aan het gemeentehuis lieten 20 mensen het leven als gevolg van oorlogshandelingen.
Kernen.
In 1977 werd besloten tot een gemeentelijke fusie tussen Beernem, Oedelem en Sint-Joris-ten-Distel. De gemeente bestaat naast Beernem zelf nog uit de deelgemeenten Oedelem en Sint-Joris (ook wel Sint-Joris-ten-Distel genoemd). Beernem zelf is de grootste deelgemeente, maar Oedelem telt slechts een grote 1000 inwoners minder. Op het grondgebied van Oedelem ligt nog een klein afzonderlijk gehucht en parochie, Oostveld (IV) genaamd. Het centrum van Beernem bestaat uit de oude dorpskern ten noorden van het kanaal Gent-Brugge, een nieuwer gedeelte ten zuiden van dit kanaal nabij de snelweg A10/E40 en een woonkern genaamd Vliegende Paard.
De gemeente Beernem grenst aan de volgende dorpen en gemeenten:
Natuur en landschap.
Beernem ligt in Zandig Vlaanderen op een hoogte van ongeveer 11 meter. Het Kanaal Gent-Brugge ligt ten zuiden van de dorpskom. Men vindt ten zuiden van dit kanaal nog een wijk: "Heilige Maria, Moeder Gods", en daar ligt ook het psychiatrisch ziekenhuis en het bosrijke Bulskampveld met het Provinciaal Domein en enkele kasteelparken. Ten westen van Beernem, aan de noordoever van het kanaal, ligt het natuurgebied Gevaerts-Noord.
Andere natuurgebieden zijn: De Vaanders, Miseriebocht en Heideveld-Bornebeek. In De Vaanders bevindt zich het landschapspark Bulskampveld.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
College van burgemeester en schepenen.
2019-2024.
Burgemeester is Jos Sypré (CD&amp;V). Hij leidt een coalitie bestaande uit CD&amp;V, Vooruit en GROEN. Samen hebben ze 16 op 25 zetels.
2013-2018.
Burgemeester was Johan De Rycke. Hij leidde een coalitie bestaande uit CD&amp;V en N-VA. Samen hadden zij 16 op 25 zetels. Naar aanleiding van de verkiezingen van 2012 heerste een woelige tijd in het Beernemse politieke landschap. Patricia Waerniers scheurde zich af van CD&amp;V en ruilde CD&amp;V om voor BRON. Ze behaalde vanop de 24ste plaats de meeste voorkeurstemmen, voor Johan De Rycke en Gijs Degrande. Echter werd ze geen burgemeester door de coalitievorming tussen CD&amp;V en N-VA. Zo verloor CD&amp;V ook de absolute meerderheid.
Sport en vrije tijd.
Beernem heeft 3 sportparken, een zwembad, een atletiekpiste, 4 voetbalparken, 2 tennisclubs en sinds 2019 een cyclocrossparcours. Beernem heeft 48 sportverenigingen. Beernem is in 2021 de bouw van het nieuwe zwembad in sportpark Drogenbrood gestart. Door de ligging van Beernem aan het Kanaal Gent-Brugge is het ook mogelijk om watersporten uit te oefenen. Zo worden tal van evenementen georganiseerd op het kanaal zoals de 'Kallemoeie Triatlon', kanaalzwemmen in de zomer en het EK Wakeboard van 2023.
Sportpark Drogenbrood.
Sportpark Drogenbrood huisvest sporthal Drogenbrood, atletiekpiste Tom Compernolle, een cyclocrossparcours en enkele voetbalvelden. In 2021 startte de werken aan het nieuwe zwembad. Er komt een 25 meter-bad met acht banen, een baby- en peuterbad en een instructiebad met een verstelbare bodem voor duikers.
Sportpark Den Akker.
Sportpark Den Akker huisvest sporthal Den Akker, een overdekte multifunctionele zaal, 3 boltra's, 10 petanqueterreinen, 4 voetbalvelden, een omnisportveld, zeven tennisvelden, een skatepark en een openlucht basketbalterrein. In 2022 werd er een 3×3-basketbalveld aangelegd, naast het vernieuwde skatepark.
Sportpark Barge.
Sportpark De Barge huisvest een wandelpark, een sportterrein, een sportzaal, 3 tennisterreinen en een rugbyplein.
De Gouden Beren.
Jaarlijks reikt het gemeentebestuur de sporttrofeeën ‘De Gouden Beren’ uit in O.C. De Kleine Beer. Er zijn vijf categorieën, namelijk sportvrouw, sportman, clubprestaties, Beernems Sport-award en het Gouden Beertje.
Cultuur, erfgoed en onderwijs.
Cultuur.
Sinds 2005 heeft de gemeente het ontmoetingscentrum O.C. De Kleine Beer. Deze heeft een foyer, een polyvalente zaal en een theaterzaal met 250 zitplaatsen. Beernem heeft ook twee bibliotheken. In Beernem ligt de hoofdbibliotheek en in Oedelem is er een kleine afdeling in het Schepenhuys.
Beernem heeft 2 harmonieën en een theatergezelschap.
Het kunstatelier Perignem was jarenlang de referentie van de keramische kunst in België. Het atelier werd opgetrokken in 1948 door Rogier Vandeweghe.
Erfgoed.
Lattenklieven.
Sint-Joris stond bekend voor de ambacht lattenklieven. Het lattenklieven werd in de jaren '80 van de 19de eeuw een grote nijverheid door de komst van houtbedrijf Lemahieu en de perfecte ligging van Sint-Joris. De vraag naar de latten daalde sterk na de Tweede Wereldoorlog, door de komst van gipsplaten. In 1994 werd het kunstwerk 'De Lattenkliever' geplaatst ter ere van deze ambacht. Dit kunstwerk werd gemaakt door Jean-Claud Vanhaecke en staat in de Lattenklieverstraat.
Het Sint-Jorisbeeld.
Het beeld is een gepolychromeerd en komt uit de 15de eeuw. Het beeldje stelt de heilige Sint-Joris, op zijn paard, die met zijn lans de draak doodt. In 2001 werd het beeld gestolen uit de Sint-Joriskerk. Het beeld werd teruggevonden in Parijs, waar het te koop werd aangeboden voor 4 miljoen frank. In 2002 werd het beeld, na restauratiewerken, terug in de kerk geplaatst.
Funerair Erfgoed.
In 2010 werd het voorstel, van schepen van begraafbeleid Patricia Waerniers, om de begraafplaatsen om te vormen tot begraafparken goedgekeurd. Het aanwezige 'funerair erfgoed' werd gebruikt als hefboom tot de opwaardering van de verschillende begraafplaatsen. Bij enkele graven werden bordjes geplaatst waar extra informatie en een referentie opstaan naar een brochure. Zo kan er meer informatie gevonden worden over de graven.
Onderwijs.
Beernem heeft 7 lagere scholen, met een breed aanbod van gemeenschapsonderwijs, Katholiek onderwijs en gemeente scholen. Er is ook een landbouwschool 'LTI' en een middenschool 'Sint-Lutgart'.
Vervoer en verkeer.
Autosnelweg.
Beernem heeft verschillende verkeersassen. De autosnelweg E40 loopt door de gemeente, en heeft er een afrit: hier werd op 7 april 1937 immers begonnen aan de allereerste 11 km autosnelweg van België, die Brussel met Oostende moest verbinden, en in Europees verband Londen met Istanboel.
Treinverkeer.
Parallel loopt de spoorweg Brussel-Oostende (50A), hierop ligt het NMBS-station Beernem. Dit station heeft momenteel 2 perrons. Tussen Gent en Brugge legt Infrabel een derde en een vierde spoor aan om de capaciteit van deze lijn te vergroten hierdoor is het stationsgebouw in 2017 afgebroken. Momenteel zijn er werken bezig waarbij een nieuwe stationsomgeving wordt aangelegd. Hierdoor zal het station 4 perrons hebben en zal het station toegankelijker zijn.
Kanaal.
Beernem wordt in twee gesplitst door het Kanaal Gent-Brugge. Beernem heeft hier een jachthaven. De hoofdzetel van Group Depre ligt langs het kanaal. Een bekend beeld in Beernem is de keersluis. Deze keersluis is ontworpen door Hans Vandeweghe en is opgenomen als bouwkundig erfgoed in 2009. De sluis moet overstromingen in Brugge voorkomen. De realisatie kreeg de staalbouwprijs in het jaar 2000.
Jeugd.
Beernem heeft 9 jeugdverenigingen. In de dorpskern van Beernem bevindt zich jeugdhuis 'The Nooddle'.
Nabijgelegen kernen.
Sint-Joris, Knesselare, Oostveld, Oedelem, Erkegem, Hertsberge, Wingene
Trivia.
Amandus van Maastricht is de patroonheilige van Beernem.

</doc>
<doc id="32536" url="https://nl.wikipedia.org/wiki?curid=32536" title="Bredene">
Bredene

Bredene is een plaats en gemeente in de Belgische provincie West-Vlaanderen. Bredene is een badplaats aan de Belgische Kust, en telt ruim 18.000 inwoners, die Bredenaars worden genoemd. In de volksmond spreekt men van "Brènienge".
Bredene is populair bij kampeerders met meer dan 30 campings op zijn grondgebied en haalt zijn inkomsten dan ook vooral uit het toerisme. Bredene is sinds 30 juni 2001 de enige Belgische badstad met een naaktstrand. De gemeente heeft geen zeedijk, maar een ononderbroken duinenrij, wat haar uniek maakt aan de Belgische kust.
Etymologie.
Etymologisch gaat de naam van de gemeente terug op "breeden-ee" dat samengesteld is uit een verbogen vorm van "breed" en het zelfstandig naamwoord "ee" zoals men vroeger "water" of een "waterloop" noemde. De Noordede of "Nordee" in de volksmond is dat brede water, deels een bedding van een oude kreek die vanaf de Blankenbergse Vaart in Zuienkerke naar het westen vloeit en thans uitmondt in de Oostendse spuikom bij Bredene-Sas.
Kernen.
Bredene heeft geen deelgemeenten maar bestaat uit drie kernen:
Deze drie kernen zijn niet duidelijk afgelijnd maar bevatten aparte parochies. De bebouwing vormt bijna één doorlopende verstedelijkte kern, die bovendien aansluit met de haven van Oostende en de Vuurtorenwijk in Oostende. Langs de kust loopt in het oosten van de gemeente de bebouwing van de woonwijk Vosseslag in De Haan door op grondgebied Bredene. Tussen deze wijk en Bredene-Duinen wordt de ruimte door campings ingenomen.
Bredene verloor aan zijn westelijke zijde gebied aan Oostende in verschillende fasen omwille van de uitbreiding van de haven van Oostende. De in 1807 vastgelegde grens tussen Oostende en Bredene is de zwarte lijn op de afbeelding hieronder. Bij een laat­ste ge­meen­tegrenswijziging in 1970 werd de Prins Al­bertlaan (Sas-Slijkens) en het gebied tussen het kanaal Oostende-Gent en de Brug­se­steen­weg/Plas­sendale­steen­weg over­ge­heveld.
De gemeente Bredene grenst aan volgende dorpen en gemeenten:
Den boerentram.
In 1886 ging de tweede stoomtramlijn bij de kust rijden van Oostende via De Haan naar Blankenberge. Deze reed via Sas-Slijkens en Bredene-Dorp. In 1909 volgde electrificatie van deze meest enkelsporige lijn. Deze zou tot 1955 dienst doen. De Buurtspoorwegstraat en Tramlaan herinneren er nog aan. 
In 1905 werd de nieuwe lijn Oostende-Bredene(Duinen)-De Haan geopend. Deze was van meet af aan dubbelsporig, en werd later elektrisch. Dit is nu de moderne Kusttramlijn.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Natuur en landschap.
Bredene ligt aan de Noordzeekust en ligt ingeklemd tussen de vissershaven van Oostende en een uitgestrekt gebied van campings. Naast een duinenrij voor de kust is er een strand. In het oosten vindt men het natuurgebied D'Heye, bestaande uit oude duinen. Tussen de campings ligt het park en recreatieterrein Grasduinen.
Politiek.
Burgemeesters.
2013-2018.
Burgemeester is Steve Vandenberghe (sp.a). Hij leidt een coalitie bestaande uit sp.a en CD&amp;V.
2019-2024.
Bij de verkiezingen van 14 oktober 2018 haalde sp.a de absolute meerderheid met 50,2 %. Sp.a besloot echter toch een coalitie te vormen met CD&amp;V. Deze coalitie heeft een meerderheid van 17 op 25 zetels.
Bekende inwoners.
Woonachtig.
Bekende personen die woonachtig zijn of waren in Bredene of een andere significante band met de gemeente hebben:
Nabijgelegen kernen.
Oostende, De Haan, Klemskerke, Oudenburg

</doc>
<doc id="32537" url="https://nl.wikipedia.org/wiki?curid=32537" title="Damme (België)">
Damme (België)

Damme is een stad in de Belgische provincie West-Vlaanderen. Het stadje op 5 km van Brugge is een toeristische trekpleister met veel oude gebouwen die refereren aan de middeleeuwse bloeitijd, toen Damme de voorhaven was van Brugge en Gent. Damme zelf telt zo'n 500 inwoners; deelgemeenten inbegrepen telt Damme ruim 11.000 inwoners, die Dammenaars worden genoemd.
De stad profileert zich sinds een aantal jaren als boekenstad.
Etymologie.
Damme werd gesticht in 1180 en toen voor het eerst ook schriftelijk vermeld als "Hendam". In 1217 werd dat "Hondsdam". Vermoedelijk kwam het voorvoegsel af van Honte, een modderige zeearm. In de 14e eeuw ontwikkelde zich dan de legende dat er, alvorens de stad te kunnen stichten, eerst een duivelse hond moest worden verjaagd.
Geschiedenis.
Ontstaan.
Damme dankt haar naam en bestaan aan de afdamming van het Zwin. Nu ligt dat getijdengebied op 20 km van Damme, maar door de storm van 1134 kwam de zeegeul bijna tot in Brugge. Aan het Zwin ontstond een voorloper van Damme, de haven van Letterswerve (toltarief Diederik van Elzas circa 1160). Kort nadien lieten Brugge en graaf Filips van de Elzas het Zwin afdammen waar de getijdengeul onbevaarbaar werd voor de grotere schepen. Op de dam werden de goederen overgeladen op binnenschepen, die af en aan voeren naar Brugge via het Reiekanaal. Achter de dam ontstond een nieuwe woonkern. "Die van ten Damme" werden het eerst vernoemd in 1180; kort voordien kregen ze stadsrechten. Damme was een van de havensteden die door de Vlaamse graven Diederik van de Elzas en Filips van de Elzas ter bevordering van het economische leven langs de Noordzeekust gesticht werden. Andere zijn Grevelingen, Mardijk, Duinkerke, Nieuwpoort en Biervliet.
De Gouden Eeuw van Damme.
In de 13de eeuw kende Damme een grote bloei. Daarvan getuigen de grote kerk in Scheldegothiek en het Sint-Janshospitaal, waar de talrijke arme vreemdelingen kort werden opgevangen. In 1269 werd Damme ook de voorhaven van Gent door het graven van de Lieve. Het is geen toeval dat een nieuwsgierig man als Jacob van Maerlant zich in 1270 in de bedrijvige havenstad vestigde. Hij schreef er o.m. "De naturen bloeme", de "Rijmbijbel" en "Spiegel historeal".
Op 13 mei 1213 vond hier de Slag bij Damme plaats. Damme werd die dag in de as gelegd, maar zou al snel herrijzen. Eind 13de eeuw kende Damme haar grootste bloei en omvang. Nadat in 1297 Damme werd ingenomen door troepen van Filips de Schone, koning van Frankrijk en heroverd door Robrecht III, graaf van Vlaanderen, werd de eerste omwalling met zeven stadspoorten aangelegd.
De verzanding van het Zwin.
Door de inpoldering van de overstromingsvlakte op de rechteroever van het Zwin kon de zee bij storm de diepe geul minder uitschuren en verzande de vaargeul. Tevergeefs bestreed Damme de verzanding door een spoelpolder aan te leggen: de Zeuge. Naarmate het Zwin verzandde verplaatste de overslag van zeeschepen op kleine binnenvaartschepen zich naar Sluis en verhuisden vele havenarbeiders. Toen Filips de Stoute ca. 1400 een tweede stadsversterking liet aanleggen, was deze dan ook één derde kleiner dan de eerste.
In juli 1385 veroverde Frans Ackerman de stad, maar werd zes weken lang belegerd door het leger van de Franse koning Karel VI. De beloofde Engelse hulp kwam er niet, en Ackerman moest op zijn eentje het beleg doorbreken.
In de 15de eeuw was er een zekere relance, niet in het minst omdat Damme de stapel op wijn en haring bezat. Met een belasting op de haring werd de bouw van een nieuw stadhuis gefinancierd. Daar voltrok zich in 1468 het huwelijk tussen Karel de Stoute en Margaretha van York . Ook het voorname huis "De Grote Sterre" dateert van die tijd.
In 1446 werd het "Nazarethklooster" gesticht, een augustijnenklooster dat ondergeschikt was aan de Abdij van Zoetendale te Donk. Het begijnhof uit de 13de eeuw werd omgevormd tot klooster.
In de 16de eeuw was Damme geworden tot een vervallen stadje. De bevolking was afgenomen van ongeveer 1150 zielen tot 80 gezinnen, waarvan er 25 armlastig waren. De twee toenmalige kerken (Onze-Lieve-Vrouwekerk en Sint-Catharinakerk) werden in 1572 door de geuzen geplunderd, waarbij de Sint-Catharinakerk zelfs geheel verwoest werd.
Tijdens het Twaalfjarig Bestand (1609-1621) werd Damme tot een vestingstad uitgebouwd als Spaansgezinde tegenhanger van de vesting Sluis die in Staatse handen was. Het was een belangrijke verdedigingsplaats met garnizoen tot de 19e eeuw. De vesting had een typisch stervormig grondplan gevormd door zeven bastions. Deze derde omwalling was nogmaals een derde kleiner dan de vorige. Hierdoor verdween het noordelijk deel van het stadje en was er in slechts twee stadspoorten voorzien: de Onze-Lieve-Vrouwepoort en de Sint-Antoniuspoort.
De Spaanse Successieoorlog (1702-1713) noopte tot verdere uitbouw van de versterkingen: Het Verbrand Fort en het Fort van Damme werden aangelegd. In 1709 werd de vesting veroverd door Marlborough. Na 1713 werd het belang van de vesting minder en in 1715 werden de vestingwerken, in gevolge het Barrièretraktaat, deels geslecht. Tot 1760 bleef de vesting nog enigszins in gebruik. Het verlies van de functie van vestingstad deed het verval verder toenemen. Veel middeleeuwse gebouwen werden gesloopt, bruggen stortten in en van 1782-1786 werd een deel van de vestingwerken openbaar verkocht.
Vanaf 1808 werd op initiatief van Napoleon de Damse Vaart gegraven. Het kanaal moest Brugge verbinden met Breskens aan de Westerschelde om de Noord-Franse havens met Antwerpen te verbinden. Het tracé liep door het noordelijk deel van de stad, maar de werken werden pas in 1819, onder Hollands bewind uitgevoerd. Met het vrijkomende zand werden de Reie, de Lieve en wat er over was van het Zwin gedempt.
In de tweede helft van de 19e eeuw en vooral in de 20e eeuw kwam het toerisme op als bestaansbron. Tussen de Wereldoorlogen kwamen er enige overnachtingsmogelijkheden. Op 2 oktober 1944 werd Damme bevrijd van de bezetter na de Tweede Wereldoorlog. Daarna ontwikkelde het toerisme zich verder, wat zich onder meer uitte in diverse horecagelegenheden, een bootverbinding met Brugge, restauratie van oude panden en dergelijke.
Wapenschild.
Het wapenschild van Damme is keel, een faas van zilver, geladen met een springende hond van sabel. De vlag en het wapenschild van de stad vinden hun oorsprong in een legende. Damme heette vroeger Hondsdamme, dat eigenlijk van "honte" komt. Honte is een oud woord voor een modderig gebied aan een monding. Aan de verbastering tot "hond" werd achteraf een legende gehangen. De duivel zelf zou in de gedaante van een hond in Damme heel wat schrik aangejaagd hebben bij de bewoners. Na drie dagen vol gehuil ontstond er een storm die een bres in de dijk veroorzaakte. De dijkbouwers joegen op de hond, maakten hem af en stopten de bres dicht met het duivelse dier. De duivel en het oprukkende water waren verslagen, Damme was gered.
Kernen.
De gemeente telt naast Damme-centrum nog de deelgemeentes Hoeke, Lapscheure, Moerkerke, Oostkerke, Sijsele en het dorp Vivenkapelle dat in 1977 door Sint-Kruis werd afgestaan. Verder is er nog de kern Den Hoorn (Sint-Rita) in Moerkerke.
De gemeente Damme grenst aan de volgende dorpen en (deel)gemeenten:
Natuur en landschap.
Damme is gelegen in het West-Vlaamse poldergebied op een hoogte van ongeveer 2,5 meter. Van belang is de Damse Vaart, met in het westen De Siphon, waar de parallel verlopende Schipdonkkanaal en Leopoldkanaal de Damse Vaart kruisen. Dan zijn er de Stadswallen van Damme en de natuurgebieden Romboutswerve en Verbrand Fort.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Structuur.
De burgemeester van Damme van 2001 tot 1 mei 2014 was Dirk Bisschop. Na diens overlijden bij een auto-ongeval werd hij opgevolgd door partijgenoot en eerste schepen Joachim Coens.
2013-2018.
CD&amp;V heeft de absolute meerderheid met 17 op 21 zetels.
2019-2024.
CD&amp;V heeft de absolute meerderheid met 16 op 21 zetels.

</doc>
<doc id="32538" url="https://nl.wikipedia.org/wiki?curid=32538" title="De Haan">
De Haan

De Haan (Frans: "Le Coq") is een plaats en gemeente in de provincie West-Vlaanderen, gelegen aan de Belgische kust. De gemeente telt ruim 12.000 inwoners (waarvan ongeveer 5.200 inwoners in de badplaats De Haan-Centrum, ongeveer 3.800 in de badplaats Wenduine en de rest in Klemskerke, Vosseslag, Harendijke en Vlissegem). Toerisme vormt een belangrijke bron van inkomsten in deze gemeente. 
De Heilige Monica ("Sainte-Monique") is de beschermheilige van De Haan. Het waren vooral de Augustijnen en Augustinessen die de verering van deze Berberse heilige en moeder van Augustinus van Hippo ondersteunden. 
In tegenstelling tot de andere badplaatsen aan de Belgische kust is hoogbouw van meer dan vijf verdiepingen in De Haan-Centrum (plaatselijk beter bekend als de Concessie) verboden. De "concessie" is opgenomen in de lijst van de 50 mooiste dorpen van Vlaanderen.
Geschiedenis.
De Haan heeft zijn bloei te danken aan de tramlijn, die tegenwoordig de Kusttram heet. Vanaf 1886 kwam de stoomtramlijn Oostende-Blankenberge er, via Bredene-Dorp en daarmee werd De Haan voor het eerst bereikbaar. Deze enkelsporige lijn werd later elektrisch en bestond tot 1955. In 1905 kwam de huidige dubbelsporige tramlijn via Bredene-Bad tot stand, die later elektrisch werd.
Kernen.
De Haan bestaat uit de deelgemeenten Klemskerke, Vlissegem en Wenduine. De dorpskern van Wenduine ligt zoals de concessie eveneens aan de kust. De oude landelijke dorpskernen van Klemskerke en Vlissegem liggen enkele kilometers landinwaarts. Het recentere centrum van de gemeente, De Haan-Centrum (IV), is geen aparte deelgemeente, maar ligt langs de kustlijn op het grondgebied van Klemskerke en Vlissegem en telt ruim 5100 inwoners. Op het grondgebied van Klemskerke ligt nog het gehucht Vosseslag (V) (d'Heye), waarvan de bebouwing verder loopt tot in Bredene. In het oosten van Wenduine ligt de kleine woonkern Harendijke (VI), die grenst aan de bebouwing rond buurgemeente Blankenberge.
De gemeente De Haan grenst aan de volgende dorpen en gemeenten:
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Structuur.
Sinds het ontstaan van de gemeente in 1977 heeft de De Haan een gemeentebestuur en burgemeester.
Resultaten gemeenteraadsverkiezingen sinds 1976.
&lt;br&gt;
Toerisme.
De Haan is niet echt een gemeente die mikt op de eendagstoeristen. Heel wat toeristen hebben er een eigendom. Daarnaast ligt in de gemeente het groot vakantiepark "Park De Haan" van Center Parcs, met subtropisch zwembad en vele andere faciliteiten.
Belangrijkste evenementen zijn: de zeewijding in Wenduine op pinkstermaandag, de ag van de toerist, de Reuzefeesten, de Vosseslagfeesten, Trammelant en de West-Vlaamse Senioren-Kust-Dag.
Om Engelse toeristen te trekken liet koning Leopold II begin 20ste eeuw de Koninklijke Golf Club Oostende aanleggen.
De Haan is per Kusttram bereikbaar vanaf station Oostende, Blankenberge en Knokke, maar ook vanuit alle andere badplaatsen; en met bus 31 vanaf Brugge; altijd via Wenduine. Dit is de voormalige buslijn 790. Vanuit Oostende is De Haan via Bredene-Dorp en Klemskerke 2x per dag ook bereikbaar met buslijn 46, maar die komt niet in het centrum en niet bij de Kusttram. Voorheen was dit lijn 766.
Bezienswaardigheden.
Het tramstation is hét "uithangbord" en een van de belangrijkste monumenten. Tevens is het het enige oude Belgische tramstation waar nog een reguliere tram komt.

</doc>
<doc id="32540" url="https://nl.wikipedia.org/wiki?curid=32540" title="Deerlijk">
Deerlijk

Deerlijk is een plaats en gemeente in de Belgische provincie West-Vlaanderen. Ze telt ruim 12.000 inwoners.
De gemeente wordt doorkruist door de spoorweg Denderleeuw-Kortrijk, de autosnelweg E17 (traject Gent-Kortrijk) en de gewestweg N36. Twee grote beken lopen door de gemeente: de Gaverbeek en de Slijpbeek.
Toponymie.
Over de verklaring van de naam "Deerlijk" zijn de naamkundigen het niet eens. Volgens de meest gezaghebbende onder hen, Maurits Gysseling, is de naam Deerlijk een Gallo-Romeinse nederzettingsnaam, namelijk "Thrasiliacas", afgeleid van de Germaanse persoonsnaam "Thrasilo", gecombineerd met het Latijnse achtervoegsel "-iacas". Deerlijk zou dan betekenen "nederzetting toebehorend aan Thrasilo". De oudste schrijfwijzen die men in de documenten aantreft, zijn "Derlike" (1070) en "Tresleca" (1111). Later, in de 17de, de 18de en de 19de eeuw treft men ook zeer frequent de benaming D'Eerlyck aan in zowel krantenartikels en pamfletten als in officiële teksten zoals verslagen van de rechtbank (de vierschaar).
Geschiedenis.
Vroegste sporen van bewoning.
De oudste sporen van menselijke nederzettingen werden aangetroffen in het waterrijke gebied van de Gavervlakte. Zowel in Deerlijk als in Harelbeke zijn stenen werktuigen gevonden van jager-verzamelaars uit het laat-paleolithicum, meer bepaald uit de zogenaamde Tjongercultuur (ca. 7000 v.Chr.). Verschillende vondsten, zoals een fragment van een gepolijste bijl en pijlpunten, wijzen ook op menselijke bewoning tijdens het neolithicum (ca. 3000-2000 v.Chr.). Voorlopig ontbreken op Deerlijks grondgebied sporen uit de bronstijd en de ijzertijd, alhoewel er vermoedelijk ook in die tijd bewoning was. De vele vondsten in de omliggende gemeenten wijzen in die richting.
Romeinse nederzetting.
In het centrum van Deerlijk, tussen de kerk en de kapel ter Ruste, heeft er een Gallo-Romeinse nederzetting bestaan (2de-3de eeuw). Opgravingen op de terreinen van de Rijksbasisschool (1974), aan de Sint-Columbakerk (1977), aan het rustoord (1978) en op de terreinen van de voormalige ververij Ovelacq (1997) leverden voldoende bewijsmateriaal, zoals dakpannen, aardewerk en fragmenten van handmaalstenen en vuurbokken. Een schat van ca. 45 munten, in 1848 gevonden in de wijk Belgiek, kan wijzen op het bestaan van een laat-Romeinse of Merovingische nederzetting (4de eeuw). Door de invallen van Germaanse stammen zijn vondsten uit deze periode in België vrij zeldzaam.
Middeleeuwen: het ontstaan van Deerlijk.
Twee grote bossen, gescheiden door de Gavermoerassen, bedekten Deerlijk. In het noorden, vanaf de Hoog-en Waregemstraat over Beveren-Leie en Desselgem, lag het dichte Methela- of Medelewoud en ten zuiden van de Gavermoerassen het kleinere Feretwoud. In de 10e eeuw schonk Arnulf de Grote, graaf van Vlaanderen, aan de Gentse Sint-Pietersabdij grote gebieden uit zijn domein, waaronder het Medelewoud. De abdij liet dat woud in de volgende eeuwen systematisch ontginnen en in cultuur brengen. Dat gaf ontstaan aan heel wat omwalde hoeven, van waaruit de ontginning doeltreffend werd georganiseerd. Vermelden we de nu nog bestaande hoeven het Goed Scaecx te Bruyelstraete (Desselgemstraat 141) en het Goed ten Bruyele (Desselgemstraat 44). Op de zandrug tussen het Medelewoud en de Gavers liep de aloude weg van Kortrijk naar Waregem, dat is de huidige Kortrijkse Heerweg en de Hoog- en Waregemstraat. Op de hoger gelegen droge kouters rond deze weg is ten laatste in de 10e eeuw de nederzetting "Derlike" ontstaan. Deze kleine en op zichzelf niet zo belangrijke heerlijkheid had echter de kerk op haar grondgebied, zodat ze uitgroeide tot dorpsheerlijkheid en parochie.
In 1119 was voor het eerst in geschriften sprake van een kerk. Het ging toen wellicht om een houten bedehuisje. In de tweede helft van de 12de eeuw werd het gebouw vervangen door een romaanse driebeukige kruiskerk, vervaardigd uit Doornikse blauwsteen.
Ancien régime.
Tot op het einde van het ancien régime was Deerlijk in handen van diverse heren of families, zoals de families de Costere, de Lamotte en de Cassina. Jan – een telg van de familie de Costere – liet vermoedelijk rond 1535 een retabel maken. Het kunstwerk kwam in de Sint-Columbakapel die voor het eerst vermeld werd in 1440. 
Tijdens de Tachtigjarige Oorlog (1568-1648) kreeg Deerlijk het zwaar te verduren. Rondtrekkende troepen eisten voorraden op en brachten vernielingen aan. Als gevolg hiervan liep het inwonersaantal sterk terug en zaailanden werden amper bewerkt. Door het Twaalfjarig Bestand vanaf 1609 werd de gemeente weer opgebouwd. Waarschijnlijk werd bij deze gelegenheid de kerk verkleind tot een tweebeukige kerk.
In 1641 stichtte men de kapelanie van Onze-Lieve-Vrouw ter Ruste (kapel ter Ruste) en in 1666 die van de Pladijshoek (kapel ter ere van Onze-Lieve-Vrouw Onbevlekt Ontvangen, indertijd omschreven als de ‘’Capelle te Keyselberge’’).
De Negenjarige Oorlog (1688-1697) bracht weer rampspoed. Opnieuw verwoestten rondtrekkende en muitende troepen oogsten en hoeven.
Gedurende het Oostenrijkse bewind (1715-1792/94) kende Deerlijk een periode van herstel en relatieve welvaart. De bloei van de vlasnijverheid leidde tot de oprichting van diverse spin- en leerscholen. In 1739 telde de gemeente bijna 200 thuiswevers. Er werd vooral grof linnen geproduceerd. De verhoogde welvaart resulteerde onder meer in een verhoogde bouwactiviteit: in 1755 kwam er een pastorie in de Pontstraat en tussen 1774 en 1776 werd de huidige classicistische Sint-Columbakerk opgetrokken onder leiding van de vermaarde architect Laurent-Benoît Dewez. Bij deze werken werd de ernaast gelegen Sint-Columbakapel afgebroken en het retabel overgebracht naar de nieuwe kerk.
In 1731 werd langs de Harelbekestraat herberg “De Croone” geopend, het latere gemeentehuis. Door de verbreding van de straat in 1893 werd het gebouw afgebroken en verscheen er een nieuw in de plaats.
De herberg Het Damberd kwam er in 1790 en was het geboortehuis van dichter en schrijver René De Clercq.
Pieter Jan Renier, dichter en befaamd om zijn kostschool, werd in Deerlijk geboren in 1795.
Nieuwste Tijd.
Door de Franse Revolutie en de Franse bezetting van onze gewesten (1794-1815) werden de adellijke titels en feodale rechten afgeschaft. De bestuurlijke bevoegdheden gingen over naar een college van burgemeester en schepenen. Eugène De Vlaminck, voorheen nog baljuw en meier, was de eerste burgemeester van Deerlijk.
Kasselrijen en heerlijkheden verdwenen eveneens. Kerken en kapellen werden gesloten of kregen een gewijzigde bestemming. De Sint-Columbakerk, de kapel ter Ruste en de kapel op de Pladijshoek (heden Sint-Lodewijk) gingen dicht. Na het Concordaat van 1801 werden de kerk en de kapel op de Pladijshoek opnieuw geopend. De kapel ter Ruste bleef dicht. In 1804 werd deze laatste ingericht als paardenstalling (voor militair gebruik) en in 1819 kwam er een spinschool.
Door afnemende afzetmarkten en goedkoper machinaal geweven textiel uit Engeland kende de linnennijverheid tijdens de Nederlandse periode (1815-1830) een grote neergang. Tussen 1840 en 1850 kwam deze crisis tot een hoogtepunt. Daarenboven werd de gemeente getroffen door een hongersnood door mislukte aardappel- en graanoogsten. Tot overmaat van ramp kwam hier nog een tyfusepidemie bovenop (in 1847 was in de kapel ter Ruste een hospitaal voor tyfuslijders). Door het oprichten van leerscholen probeerde de overheid de economie te stimuleren. In 1848 openden industriëlen het eerste leerwerkhuis voor wevers in de kapel ter Ruste. De leerlingen kregen les in de modernste weeftechnieken en het mechanisch garen werd er geïntroduceerd. Eens “afgestudeerd” werkten de wevers thuis als loonarbeiders voor een onderaannemer en op bestelling, een nieuwe methode. Door het succes werd in 1853 in de Harelbekestraat nog een leerwerkschool geopend. Ferdinand – vader van de industrieel en politicus Astère Vercruysse de Solart – schonk hiervoor een stuk grond.
Aangetrokken door de goedkope arbeidskrachten streek in 1851 de familie Ovelacq neer in Deerlijk. Deze industriëlen afkomstig uit Roubaix richtten in 1854 een ververij op in de Harelbekestraat. Het geverfde wolgaren ging naar de huisarbeiders die het sponnen en weefden. In 1875 bouwde de familie een mechanische weverij die werk bood aan 300 wevers. Desondanks bleef de huisnijverheid tot de Eerste Wereldoorlog een belangrijk economisch gegeven binnen Deerlijk.
Priester-schrijver Hugo Verriest zag in 1840 het levenslicht in de Hoogstraat.
Grote infrastructuurwerken ontsloten vanaf de tweede helft van de negentiende eeuw het landelijke Deerlijk. In 1847 was de gemeente al via een steenweg verbonden met het station van Harelbeke en in 1856 volgde de Vichtesteenweg als onderdeel van de weg Harelbeke-Kerkhove. De Pladijs- en Stationsstraat kwamen er in 1872, waarmee ook Sint-Lodewijk verbonden werd met het centrum van Deerlijk.
In 1869 kreeg de parochie Sint-Lodewijk haar eigen kerk. Net als de ’Capelle te Keyselberge’ (zie hoger) was het gebouw toegewijd aan Onze-Lieve-Vrouw Onbevlekt Ontvangen. De oude kapel werd in 1885 met de grond gelijk gemaakt.
Vanaf 1868 doorkruiste de spoorlijn van Kortrijk naar Oudenaarde het dorp. In 1892 kwam er een station. Dit werd in 1984 gesloten. Rond de spoorlijn en het station vormde er zich een nieuw gehucht: de Statiewijk.
In 1884 werd de bouwvallige kapel ter Ruste gerestaureerd en opnieuw opengesteld voor de eredienst en bedevaarten. Ter gelegenheid van de heropening dichtte Guido Gezelle een Marialied.
De molenaarsfamilie Declercq bouwde in 1888 een stenen stellingmolen, later genaamd “Ter Geest en Te Zande”. Het is de enige van een groot aantal molens die in de gemeente bewaard is gebleven.
In 1890 liet Astère Vercruysse de Solart de boerderij ’t Goed ter Plancken verbouwen tot een kasteel, later het Gaverkasteel genoemd.
De tramlijn Kortrijk-Vichte deed vanaf 1912 Deerlijk aan. Tot 1933 was dit met stoomtrams, daarna met elektrische stellen. Het station van de tram was in het begin van de Vichtesteenweg. De lijn werd afgeschaft in 1957.
Nog in 1912 werd in de Harelbekestraat de firma A. Vandendriessche Electrotechniek gesticht. Vanaf 1944 zou dit bedrijf het gekende gietijzeren wafelijzer gaan produceren. Overigens kwam er in dezelfde periode elektrische stroom in de gemeente.
In de eerste maanden van de Eerste Wereldoorlog waren op Deerlijks grondgebied enkele ernstige schermutselingen tussen Belgische militairen, rijkswachters en Duitse verkenners. Op 17 oktober 1914 namen de Duitsers Deerlijk dan in. Het was het begin van een vier jaar durende bezetting, met ingekwartierde militairen en allerlei geboden en verboden. Opeisingen van goederen en personen kwamen alsmaar frequenter voor. In oktober 1916 werden enkele honderden mannelijke inwoners gedwongen tot arbeid in de streek van Charleville en Sedan, de ziviel- of civielarbeiders (ZAB). Op de foto staan een aantal van hen: 186 Gerard Vangheluwe, 185 Julien Soen, 199 Theofiel Malfait, 82 Medard Vercruysse, 54 Joseph Devogelaere, 507 Alois Bijttebier en Maurice Hye.
De gemeente werd bevrijd op 20 oktober 1918 door Schotse en Ierse troepen. Artilleriebeschietingen richtten in deze laatste fase van de oorlog zware schade aan aan gebouwen en infrastructuur. Onder meer de kerk van Sint-Lodewijk werd getroffen door geschut.
Door oorlogshandelingen stierven op zijn minst 78 Deerlijknaars: twintig soldaten, twee zivielarbeiders en 56 burgers. Hun namen staan op het oorlogsmonument aan de Sint-Columbakerk in het centrum. De namen van de personen uit Sint-Lodewijk worden nog eens herhaald op het plaatselijke oorlogsmonument, aan de achterzijde.
In 1921 werd er in de Hoogstraat – net ten oosten van de locatie waar het latere gemeentekerkhof zou komen – een Duitse militaire begraafplaats aangelegd. De begraafplaats verdween in 1930 toen de laatste gesneuvelden (samen met enkele lotgenoten begraven op het kerkhof van Sint-Lodewijk) overgebracht werden naar andere Duitse militaire begraafplaatsen in de streek.
Uit een nijverheidstelling van 1937 bleek dat Deerlijk een belangrijke textielgemeente was geworden. Elf katoenweverijen, twee fluweelweverijen en zes linnenweverijen waren er te vinden. Diverse mechanische weverijen verschenen langs de belangrijkste wegen en bestaande bedrijven werden uitgebreid. Zo breidde in die periode de ververij Ovelacq uit door de aankoop en integratie van de naastgelegen weverij van de familie Spincemaille (waarvan Jules een telg was). Een andere belangrijke speler in de gemeente was op dat moment de weverij-ververij J. Vanneste-Verwee aan de Oudenaardse Heerweg. Doorheen de jaren werd ook deze fabriek stelselmatig uitgebreid, inclusief een hoge gemetselde schoorsteen met daarop de verticaal geschilderde witte letters ‘VNV’.
Heel bedrijvig in Deerlijk was ook de familie Deknudt: al voor de Eerste Wereldoorlog had Aloïs Deknudt er een bekende fotostudio. In 1923 richtte deze familie een fotokaderfabriek op; in 1946 volgden een spiegel- en in 1956 een lusterfabriek.
Tijdens de Tweede Wereldoorlog vielen Duitse troepen Deerlijk binnen op 23 mei 1940. Dit gebeurde na gevechten met Engelse troepen. Artilleriebeschietingen brachten zoals in de vorige oorlog zware schade toe aan gebouwen en infrastructuur. Landbouwbedrijven hadden te maken met vertrappelde gewassen en omgekomen vee. Na een grimmige Duitse bezetting van bijna vier jaar en vier maanden bevrijdden de Engelsen Deerlijk op 8 september 1944. Wederom brachten artilleriebeschietingen ernstige schade toe aan huizen en bedrijven.
Achttien Deerlijkenaars lieten het leven tijdens deze oorlog: vijf soldaten, vier gedeporteerden en negen burgers. Ook zij staan op het oorlogsmonument aan de kerk in het centrum. De personen afkomstig van Sint-Lodewijk staan nog eens apart vermeld op het oorlogsmonument aan de plaatselijke kerk, op de voorzijde.
Op de begraafplaats van Deerlijk-centrum liggen vier Engelse gesneuvelden, gevallen tijdens de bevrijding van Deerlijk in september 1944.
Hedendaagse Tijd.
Na de Tweede Wereldoorlog werden heel wat straten in de gemeente voorzien van een duurzaam wegdek in beton (in de volksmond macadam) of asfalt en/of verbreed. De meeste kasseien werden uitgebroken of verdwenen onder een asfaltlaag.
In 1948 startte Gerard Bekaert langs de Stationsstraat een meubelmakerij die vanaf 1955 zou uitgroeien tot het huidige Meubelen Gaverzicht.
Door het stijgende bevolkingscijfer kwam er nood aan woongelegenheden. Op de wijk Molenhoek langs de Waregemstraat bouwde de sociale huisvestingsmaatschappij Mijn Huis uit Harelbeke in 1951 een rij van 52 woningen, bestaande uit acht zeswoonsten en één vierwoonst. Dezelfde maatschappij zou in 1970-1973 ook tekenen voor de Vogelwijk (126 woningen) en de Koningswijk (een honderdtal sociale en zo’n vijftig privé-woningen) in het noorden van de gemeente (zie ook bij hoofdstuk ‘Wonen’).
In 1956 kocht de gemeente de tuinen van het Gaverkasteel aan, samen met wat aangrenzende gronden. Het jaar daarop ontstond het ontspanningsoord “Het Gaverkasteel” (nu “Gaverdomein”) met onder meer speelpleinen en tennisvelden en in 1971 een sporthal. Een zwembad (genaamd Gaverbad) volgde in 1973.
Rond 1960 ontstond op de Molenhoek een nieuwe parochie, toegewijd aan Sint-Anna. De geestelijkheid wenste voor elke wijkgemeenschap een bidplaats en zo verscheen er in 1963 een kerk. Het werd een moderne zaalkerk, ontworpen door de Brugse architect Christ Vastesaeger.
In 1965 verdiende ongeveer de helft van de bevolking van Deerlijk en Sint-Lodewijk rechtstreeks of onrechtstreeks zijn brood in de textielnijverheid. Een grote naam in die dagen was de textielfirma Nuyttens Theo &amp; Omer, met onder meer een afdeling in de Harelbekestraat. Die gebouwen werden door de jaren uitgebreid tot aan de De Cassinastraat. Het belang van de familie Nuyttens voor de plaatselijke economie weerspiegelde zich in het toekennen van een straatnaam – de Theo Nuyttenslaan – waar zich een andere afdeling van het bedrijf bevond.
Tientallen thuiswevers waren in die dagen actief in Deerlijk, vaak reeds van generatie op generatie. Naast of achter vele huizen was er een bedrijfsgebouwtje of een schuur te vinden met één of meerdere weefgetouwen.
Door de toename van de industrie en de huizenbouw in de jaren 1950-1960 verdween heel wat landbouwgrond. Op dat moment ging ook de vlasbewerking door een dal. Nogal wat landbouwers schakelden over naar de tuinbouw, groenteteelt en veeteelt.
Met de opening van de Bloemenwijk verschenen in 1969 de eerste appartementen in het centrum (zie ook bij hoofdstuk ‘Wonen’). In de gangen onder in deze gebouwen kwam een shopping center dat daarna niet echt van de grond zou komen. Enkele handelszaken boekten wel succes, waaronder een supermarkt en een reisbureau.
Voor een betere toegang tot het geheel en het creëren van parkeerplaatsen (het huidige Neunkirchenplein) werden in de Hoogstraat de huizen van voormalig burgemeester Hector Isebaert en gewezen notaris Georges Masselus afgebroken. Ook in de flankerende Tulpenlaan kwamen parkeerplaatsen. Rond de appartementsblokken zijn nu nog grote bomen te zien; deze zijn restanten van de tuinen van de afgebroken huizen in de Hoogstraat.
Met de komst in 1969-1970 van de E3- (later E17-)autosnelweg zou het uitzicht van Deerlijk radicaal veranderen. Het stratenpatroon en uitzicht van de gemeente werden sterk gewijzigd: verscheidene straten eindigden voortaan aan de snelweg of werden buiten gebruik gesteld.
Er kwamen bruggen over de snelweg in de Breestraat, de Vichtesteenweg en de Pontstraat. Van deze straten werd tevens het tracé deels verlegd.
Het traject van de Stationsstraat werd niet verlegd, maar over deze weg kwam een brug. Het bedrijf Gaverzicht kwam naast de snelweg te liggen. Diverse boerderijen en huizen moesten wijken voor de snelweg.
In 1972-1973 verrees er naast de E3 een eerste grote industriezone tussen de Breestraat en Nieuwenhove (Waregem), in 1982 uitgebreid tot de industriezone Deerlijk-Waregem. Ze besloeg een oppervlakte van 45 hectare, waarvan 22 hectare op Deerlijks grondgebied. Textielbedrijven namen hier een belangrijke plaats in, maar ook de eerder genoemde ververij Ovelacq en het fotokaderbedrijf Deknudt (Frames) vonden er een nieuwe locatie. Een ander bekend bedrijf was Jumatt, een van de allereerste sleutel-op-de-deur bouwbedrijven in België. Later vestigde zich er het chemiebedrijf Boucquillon, het huidige Brenntag.
Voor de bediening van de nieuwe bedrijvenzone was de Nijverheidslaan aangelegd. Deze vond aansluiting op de Breestraat. Voor een betere ontsluiting van de industriezone en de Belgiek was laatstgenoemde straat in de voorgaande jaren verlegd en verlengd tot op de Molenhoek. De Bliekheerstraat – een zijstraat van het oude tracé van de Breestraat – verdween onder het industriepark en het talud voor de E3-brug. Momenteel is het bedrijventerrein ongeveer 70 ha groot en telt zo’n 70 bedrijven, vooral in de verwerkende industrie en de groothandel.
Door de zandwinning voor de snelweg ontwikkelde zich in de Gavermeersen een groot meer, thans het provinciedomein De Gavers. Om het centrum van de gemeente te ontlasten van doorgaand verkeer (via de N36e) legde men in 1982-1984 de ringweg N36 aan. Ook hiervoor werden diverse huizen en boerderijen afgebroken.
In 1984 verhuisde het Kortrijkse bedrijf BST (Belgian Sewing Thread) naar de gebouwen van J. Vanneste-Verwee in de Oudenaardse Heerweg. In 2009 legde deze firma de boeken neer. BST was op dat moment de laatste onafhankelijke naaigarenfabrikant uit de Benelux. In 2014 ging een deel van de gebouwen tegen de grond om plaats te maken voor de nieuwe KMO-zone Brandemolen. Daarbij bleef de landschapsbepalende hoge schoorsteen behouden. Het park - 2,5 hectare groot – omvatte 21 units. De nieuwe straat in het park heet toepasselijk Vanneste-Verweestraat.
In 1989 richtte men met Ter Donkt een nieuw industriegebied in, gelegen tussen de N36, Pontstraat, E17 en Stationsstraat. De naam verwijst naar een historisch belangrijke hoeve die afgebroken werd bij de aanleg van het industriepark. Vanaf de jaren 2010 werd naast dit park Ter Donkt II gerealiseerd, gesitueerd tussen de N36, Pontstraat, E17 en Vichtesteenweg. Het ontwerp van dit bedrijventerrein was in handen van tuin- en landschapsarchitect Paul Deroose.
De toename van vooral het zware verkeer naar en van de industriezone Deerlijk-Waregem maakte een herinrichting van het kruispunt Belgiek op de N36 noodzakelijk. De uitvoering van de werken vond plaats in 1991. Het complexe kruispunt – zes wegen komen er samen – bleef echter een knelpunt. Eens te meer drong een reorganisatie zich op. Er werd onder meer gedacht aan de aanleg van een rotonde of zelfs een ontsluitingsweg ten noorden van de E17, maar deze opties werden om diverse redenen verworpen. 
Een finale beslissing bleef evenwel uit. Alleen werden in functie van de heraanleg van het kruispunt langs de Vichtesteenweg een aantal gebouwen neergehaald. 
Uiteindelijk zouden de werkzaamheden in 2021 kunnen aanvatten. Hierbij blijft het bestaande kruispunt behouden, maar de Oude Vichtestraat sluit niet langer aan op de N36. De aansluitende bocht in de Breestraat wordt verbreed en tussen deze straat en de N36 komt een bypass. In augustus 2023 startte men ten slotte de wegenwerken op; terzelfdertijd werd voor de verbreding van het kruispunt nog een oud, leegstaand pand afgebroken.
Tegen 2000 was bijna alle industrie weggetrokken uit het centrum van Deerlijk. In 1981 verdween de weverij Busschaert (in de toenmalige gebouwen van de weverij Defraeye (zie ook Leon Defraeye)) in de Harelbekestraat onder de slopershamer en werd vervangen door woningen. Een deel van het bedrijf bleef staan en werd verwerkt in een speelgoedwinkel. Intussen is ook dit deel afgebroken. In 1989 verliet de firma Ovelacq definitief haar gebouwen: dit gebeurde in fasen en nam meer dan vijftien jaar in beslag. De weverij in de Hoogstraat werd deels gesloopt en verbouwd tot sportcentrum. De ververij – met karakteristieke hoge stenen schoorsteen – in de Harelbeke- en Ververijstraat ging in 1996 tegen de vlakte en op het vrijgekomen terrein kwam een appartement. De straatnaam ‘Ververijstraat’ herinnert nog aan dit verleden. Opvallend was dan weer dat de lokale kledingwinkels Fragine en ’t Kapelleke Fashion een serieuze schaalvergroting uitvoerden en op een andere plaats in het centrum van Deerlijk megawinkels neerpootten, respectievelijk in 2001 en 2019.
In 2005 werd een nieuw gemeentehuis in gebruik genomen. Het kwam in de plaats van het vorige gemeentehuis, dat te gedateerd was.
Aan het Neunkirchenplein opende een nieuwe bibliotheek. De oude stek in het Ontmoetingscentrum d’Iefte was te klein geworden.
Door de toename van appartementen en winkels kwam er een gebrek aan parkeerplaatsen in het centrum. In 2007 maakte daarvoor in de Ververijstraat een oud fabriekspand plaats voor een parking. Daarmee werd ook de achterzijde van het aanpalende gemeentehuis ontsloten.
Bij de Sint-Annakerk trad betonrot op. Renovatie bleek te duur en het gebouw werd in 2018 gesloopt.
Nog in 2018 begonnen de infrastructuurwerken voor een nieuwe KMO-zone van 4,5 hectare aan de Vichtesteenweg, De Spijker genaamd. Er werd ruimte gecreëerd voor tien tot vijftien kleine tot middelgrote ondernemingen.
In 2019 verdwenen de vroegere bedrijfsgebouwen van de firma Nuyttens in de Harelbekestraat. De achterliggende gebouwen – die grenzen aan de De Cassinastraat – bleven staan of werden al dan niet grondig verbouwd. Hierin huizen een afdeling van de spiegelfabriek Decora en de evenementenhal Uzien, beiden in handen van de familie Deknudt. Het is de bedoeling het gebied te saneren; samen met aangrenzende gronden maakt het al jaren deel uit van een ruimtelijk uitvoeringsplan (RUP), besteld door de gemeente bij Intercommunale Leiedal. Ook voor een nieuwe bestemming van de gronden rond het kruispunt de Barakke (kruising van de Harelbeke- en de Hoogstraat en de Kortrijkse Heerweg) is al jaren een studie aan de gang.
Op 30 november 2019 verliet de brandweer van Deerlijk (nu deel van Hulpverleningszone Fluvia) haar oude kazerne in de Hoogstraat en nam samen met het korps van Anzegem haar intrek in een nagelnieuwe kazerne langs de Vichtesteenweg (op de Belgiek). Toen de beslissing in 2013 viel, was het de eerste keer in België dat twee gemeenten beslisten om een gemeenschappelijke brandweerkazerne te bouwen. De oude brandweerkazerne zal binnen een aantal jaar het veld ruimen. Wellicht wordt nadien voorzien in een uitbreiding van het gemeentepark.
In maart 2021 kregen de krachtlijnen van het ontwerp van de omvorming van de oude brandweersite vorm. Uit zes ontwerpen werd gekozen voor de realisatie van een stadshal en een centrumpark. Er zal voorzien worden in een groene verbinding tussen de Rodenbachstraat en de Cdt. Ameyestraat. Daarnaast komt er een verharde doorsteek tussen het Neunkirchenplein en het gemeentehuis. Centraal wordt een groene ruimte of centrumpark aangelegd. In het aanpalende oude politiekantoor in de Hoogstraat komt er een horeca-uitbating met een open terras naar het park toe. Het verouderde sociale woningblok op het aangrenzende Leon Defraeyeplein wordt gesloopt en krijgt een nieuwe invulling. Via een bewonerspanel konden ook geselecteerde bewoners van de gemeente meewerken aan de concrete invulling van het project.
De herinrichting van de oude brandweersite tot een groen park maakt een belangrijk deel uit van het 'meerjarenplan 2020-2025' van de gemeente. Nog van belang hierin zijn de nieuwbouw en renovatie van de gemeentescholen De Kim en De Beuk langs de Sint-Amandusstraat. In het najaar van 2021 wordt aangevangen met deze werken, waarbij onder meer de conciërgewoning tussen de twee scholen wordt afgebroken en vervangen door nieuwe klaslokalen. Daarnaast is er de opwaardering van het Gaverdomein, met de renovatie van het Gaverkasteel. Ook de herwaardering van de dorpskernen van de Belgiek, de Molenhoek en Sint-Lodewijk vormt een wezenlijk element van het meerjarenplan.
In juli 2021 volgde de afbraak van de voormalige weverij Francar, gelegen op de hoek van de Waregemstraat met de Sint-Rochusstraat en de Hazewindstraat. Het was een van de laatst overgebleven oude en grote industriële sites in het centrum van de gemeente. Er komt een wooncomplex in de plaats met 31 appartementen en 17 woningen.
Einde november 2021 maakte het gemeentebestuur een actualisatie bekend van het meerjarenplan 2020-2025. Hierin staat dat het Leon Defraeyeplein al in 2022 omgevormd wordt tot een groen centrumpark. Dat daarvoor de oude brandweerkazerne en de naastgelegen 38 sociale woningen tegen de vlakte gaan, was al bekend. Nieuw is dat aan de rand van het park een bibliotheek en het vrijetijdspunt komen in één gebouw. 
Ter compensatie van de huizen die verdwijnen op het Leon Defraeyeplein wordt de bouw gepland van nieuwe sociale woningen op de hoek van de N36 (ring) en de Stationsstraat, vlakbij het gemeentedepot. 
Oorspronkelijk zou het Ontmoetingscentrum d’Iefte aan het Neunkirchenplein gerenoveerd worden, maar het daarvoor voorziene budget bleek niet voldoende. Het gemeentebestuur besliste om een nieuwe theaterzaal met foyer te bouwen op hetzelfde plein, maar op een andere locatie. De nabijgelegen bibliotheek wordt verlaten en er komt een nieuw gebouw aan het Leon Defraeyeplein. 
Het oude Blokkerfiliaal naast het gemeentehuis – afgelopen zomer aangekocht door de gemeente – zal benut worden om er de sociale dienst (OCMW) en de dienst financiën te huisvesten.
Wapenschild.
Het wapenschild van de adellijke familie de Costere, die van de 15e eeuw tot 1628 de heerlijkheid Deerlijk in handen had, werd in 1937 gekozen als gemeenteschild. Dit wapenschild bestaat uit een keper en tien blokjes van keel (rood), vier onderaan en twee keer drie bovenaan, op een zilveren achtergrond.
Per Koninklijk Besluit van 29 juli 1937 werd het erkend als gemeentewapen.
Ligging en kernen.
Deerlijk ligt op de grens van de Vlaamse Zandleemstreek, tussen de steden Harelbeke en Waregem in het arrondissement Kortrijk. De gemeente heeft geen deelgemeente. Bij de grote fusiegolf van 1 januari 1977 is Deerlijk zelfstandig gebleven. In het zuiden ligt wel het grote gehucht Sint-Lodewijk.
Het centrum van de gemeente situeert zich ten noorden van de Gaverbeek, Sint-Lodewijk ligt ten zuiden. Het centrum heeft een drietal kleinere gehuchten aan de rand, namelijk de Statiewijk in het westen, de Molenhoek in het oosten en zuidelijk hiervan de Belgiek.
De gemeente Deerlijk grenst aan de volgende dorpen en gemeenten:
Landschap en natuur.
Landschap.
Het landschap van Deerlijk is licht golvend; de hoogte varieert van ongeveer 14 meter in de Gavervlakte tot bijna 50 meter in het zuiden, in Sint-Lodewijk. Het grootste gedeelte van het grondgebied bevindt zich tussen de hoogtelijnen van 15 en 20 meter.
Waterlopen.
Direct ten zuiden van de bebouwing in het centrum ligt de vallei van de Gaverbeek, waarin moeraskalk te vinden is. De voornaamste waterlopen in de gemeente zijn de Gaverbeek, de Slijpbeek, de Kasselrijbeek en de Biesgrachtbeek. Daarnaast doorsnijden nog de Alfortbeek, de Veemeersbeek en de Wijmelbeek het gebied.
Natuurgebieden.
In en nabij Deerlijk vindt men de volgende natuurgebieden:
Wonen.
Woonwijken.
Kenmerkend voor de gemeente is de aanwezigheid van een groot aantal sociale - en villawijken, zoals de "Vogelwijk", de "Koningswijk", de "Bloemenwijk", de "Gaverwijk" in het centrum en de "Oliebergwijk" in Sint-Lodewijk. Kort na de Tweede Wereldoorlog was begonnen met een eerste bouwproject en doorheen de daaropvolgende jaren werd het woonareaal enorm uitgebreid. 
Tot op vandaag worden nog woonwijken gerealiseerd, vooral in het centrum van de gemeente. Recent verwezenlijkt zijn bijv. de wijken "Bistierland" (deels op Deerlijks, deels op Harelbeeks grondgebied ten westen van de Ring), "De Heerlijkheid" (verkaveling Beek- en Weverijstraat), een uitbreiding van de "Vogelwijk" ten noorden en het woonproject "Sneppe" ten westen van de Driesknoklaan. Een nieuwe verkaveling is gerealiseerd ten zuiden van de De Cassinastraat, van een andere ten zuiden van de Tapuitstraat (op de Statiewijk) zijn de wegeniswerken afgerond. In Sint-Lodewijk is er het woonproject "Jagershof" in de Oude Pastoriestraat.
Appartementsbouw.
Zoals in veel andere gemeenten heeft men de voorbije twintig jaar enorm ingezet op appartementsbouw in Deerlijk, vooral in het centrum. Nogal wat oudere gebouwen gingen hiervoor tegen de vlakte of open ruimte werd ingepalmd. Daarmee is de gemeente op relatief korte tijd grondig van aanblik veranderd.
Parochies.
Tot over enkele jaren telde Deerlijk drie parochies: Sint-Columba, Onze-Lieve-Vrouw-Onbevlekt Ontvangen (Sint-Lodewijk) en Sint-Anna (Molenhoek). Door het dalende aantal kerkgangers schafte het bisdom Brugge in 2014 de Sint-Annaparochie af. De Sint-Annakerk werd aan de eredienst onttrokken en in 2018 afgebroken.
Demografische ontwikkeling.
Het oudst gekende bevolkingscijfer dateert van 1469. Toen telde Deerlijk 715 inwoners en 159 huizen. In 1815: 4435 inwoners en 817 huizen.
Politiek.
Geschiedenis.
Lijst van burgemeesters van Deerlijk (1888-heden).
De huidige burgemeester is Claude Croes, van de partij CD&amp;V. Hij is al sinds 2004 burgemeester van de gemeente Deerlijk.
Legislatuur 2013-2018.
De lijsttrekker van de CD&amp;V was opnieuw burgemeester Claude Croes. Andere lijsttrekkers waren Filip Terryn (N-VA), Tundie D'hont (sp.a), Bert Schelfhout (Open Vld), Tony Courtens (Vlaams Belang) en Luk Schelfhout (eenmanspartij Durf!).
De CD&amp;V verloor fors, en de oppositie kon in totaal 10 van de 21 zetels voor zich winnen. Lijsttrekker Claude Croes kon burgemeester blijven met een nipte volstrekte meerderheid.
Legislatuur 2019-2024.
Burgemeester Claude Croes, Bert Schelfhout en Luk Schelfhout werden opnieuw lijsttrekker, respectievelijk van CD&amp;V, Open Vld en Durf!. Tundie D'hont kwam met de onafhankelijk progressieve lijst Deerlijk² op als lijsttrekker. Dirk Demeurie werd de lijsttrekker van de N-VA.
CD&amp;V verloor haar absolute meerderheid, maar kon in zee gaan met Open Vld. Daardoor bleef Claude Croes de burgemeester. Open Vld kon 3 schepenen in de wacht slepen, CD&amp;V heeft 2 schepenen. N-VA en Deerlijk² belandden in de oppositie.
Legislatuur 2025-2030.
Burgemeester Claude Croes, Bert Schelfhout en Luk Schelfhout werden opnieuw lijsttrekker, respectievelijk van CD&amp;V, Team Deerlijk en Durf Deerlijk. Filip Terryn werd opnieuw lijsttrekker van N-VA. In 2024 kwamen de partijen Vooruit en Vlaams Belang ook op met als lijsttrekkers Jan Colpaert en Maxim Vanpanteghem.
CD&amp;V herwon haar absolute meerderheid, maar burgemeester Claude Croes werd in de voorkeurstemmen geklopt door schepen Louis Vanderbeken. De 28-jarige Vanderbeken had dus het initiatiefrecht en werd burgemeester. Claude Croes bleef zetelen in de gemeenteraad. Team Deerlijk won een zetel, N-VA verloor er twee, Vlaams Belang won er twee en Vooruit en Durf Deerlijk konden geen zetel bemachtigen.
Resultaten gemeenteraadsverkiezingen sinds 1976.
&lt;br&gt;
Cultuur.
In het centrum van de gemeente kan men cultuur beleven in het Ontmoetingscentrum d'Iefte, gelegen in de Hoogstraat. Voor kleine evenementen en vergaderingen kunnen verenigingen ook het Koetsiershuis in dezelfde straat en het Schoolhuis in de Sint-Amandusstraat benutten. De gehuchten Molenhoek, Statiewijk en Sint-Lodewijk hebben daarnaast hun afzonderlijke buurthuizen, met uitzondering van de Belgiek.
Sport.
Voetbalclub KVC Deerlijk Sport is aangesloten bij de KBVB. De club heeft vijf seizoenen in de nationale reeksen gespeeld.
De kerstcorrida in Deerlijk is een van de grootste stratenlopen van het land. De wedstrijd is onderverdeeld in een aantal jongerenlopen en massalopen van 5 en 15 km.
Sedert 1984 wordt dit evenement jaarlijks georganiseerd ten voordele van de Kim en de Sam, scholen voor Buitengewoon Lager Onderwijs te Deerlijk. De eerste editie is met zo’n 1400 deelnemers een succes. Sindsdien is het aantal lopers verdubbeld. De wedstrijd lokt al van bij het begin toppers aan uit de nationale loopwereld; zo wint in 1985 Alex Hagelsteens de 15 km in een recordtijd van 44’50”, dat is aan minder dan 3’00” per km. Einde jaren 1990 treedt de toen 80-jarige Mieltje Pauwels aan bij de 15 km, waarbij hij gevolgd wordt door tv-maker Paul Jambers.
Zwembad.
Het zwembad Gaverbad werd bij het Gaverkasteel gebouwd in 1973. Het werd gesloten in mei 2011 wegens aantasting door betonrot en in 2013 afgebroken.
De gemeente Deerlijk heeft daarna samen met buurgemeente Anzegem een zwembad gebouwd in Vichte, Het is geopend in 2020, in beheer bij FARYS en kreeg de naam Aquandé, een samentrekking van Aqua, Anzegem en Deerlijk.
Onderwijs.
Structuur.
Deerlijk heeft kleuterscholen en lagere scholen. De drie verschillende netten zijn in de gemeente vertegenwoordigd: katholiek onderwijs, gemeenschapsonderwijs en gemeentelijk onderwijs: Basisschool de Driesprong, De Berk, De Beuk, De Kim, Sancta Maria (Sam), Vrije Basisschool Belgiek, Vrije Basisschool Sint-Lodewijk.
Geschiedenis.
Vanaf de 18e eeuw werd in Deerlijk lesgegeven in een aantal particuliere scholen, met telkens één onderwijzer. Die hield er meestal nog een nevenactiviteit op na: koster, herbergier, winkelier, landman… Een pionier uit die tijd was landbouwer-kerkmeester Joseph Courtens. Hij was in 1737 begonnen met een schooltje dat al gauw succes kende. Het zou later de basis vormen voor de befaamde kostschool van Pieter Jan Renier.
Door de wet op het lager onderwijs van 1842 werden in Deerlijk vijf scholen aangenomen en enkele nieuwe scholen gesticht. In 1851 kwam er een gemengde gemeenteschool in de Schoolstraat. In 1855 reeds werd zij gesplitst in een jongens- en een meisjesschool. Vanaf 1876 stonden de Zusters van Sint-Vincentius à Paulo (met moederklooster in Gits) in voor het onderwijs aan de meisjes. De Zusters vestigden hun school in de Nieuwstraat. Door de schoolstrijd richtten zij in 1879 een vrije school op naast de bestaande gemeentelijke school. Later werd de gemeentelijke school geïntegreerd in de vrije.
De jongensschool verhuisde in 1855 naar de Harelbekestraat, waar al de leerwerkschool voor wevers was gevestigd. In 1879 werd er een vrije jongensschool opgericht, die in 1888 samensmolt met de gemeentelijke jongensschool. Deze school verhuisde in 1936 naar een nieuw gebouw aan de Paardeweg, de huidige Sint-Amandusstraat. Rond 1950 werd de school uitgebreid; er werd onder meer een verdieping bijgebouwd. Vanaf einde 2021 wordt de school (nu met als naam De Beuk) samen met de naastgelegen school De Kim grondig gerenoveerd en komt er nieuwbouw.
In 1963 werd een Rijksbasisschool geopend op de Dries.
Bekende (oud-)bewoners.
In bovenstaande lijst staan enkel levende of overleden personen die in Deerlijk wonen of gewoond hebben en die voornamelijk buiten de gemeentegrenzen en voor langere tijd bekend geworden zijn in hun vakgebied. De (meeste) burgemeesters waren of zijn enkel lokaal bekend en worden vermeld in een aparte lijst.
Deerlijks drie groten.
René De Clercq, Pieter Jan Renier en Hugo Verriest maken deel uit van de zgn. ‘Deerlijks drie groten’, dit zijn de drie beroemdste personen van deze gemeente.
Ereburgers van Deerlijk.
Dirk Baert, Yves Benoit, Hector Deprez, Niels Destadsbader, Stijn Devolder en Luuk Gruwez zijn de zes ereburgers van Deerlijk.
Toekennen van straatnamen.
Verscheidene (oud-)bewoners van de gemeente kregen een straat naar hen vernoemd: Edmond Ameye, René De Clercq, Leon Defraeye, Hector Deprez, Pieter Jan Renier, Claire Vanhonnacker, Astère Vercruysse de Solart, Edmond Verhamme en de familie Verriest in haar geheel (zie de betreffende lemma's voor meer informatie). Dat gold bij uitbreiding ook voor:
Het betrof telkens notabelen of kunstenaars. Een grote uitzondering was Rietje Amerlinck (1850-1941). Hoewel van zeer bescheiden afkomst – hij leefde wat marginaal in een krotwoning – viel ook hij die eer te beurt. Met het toekennen van de Amerlinckweg wilde het gemeentebestuur deze geliefde dorpsfiguur in herinnering houden.
Een aparte categorie vormt de naamgeving van enkele straten in een nieuwe verkaveling op de Statiewijk, ten zuiden van de Tapuitstraat. Ongetwijfeld geïnspireerd door de campagne “Meer vrouw op straat” koos de gemeenteraad van Deerlijk op 28 januari 2021 uit een reeks voorstellen met vrouwennamen. Naast zangeres Claire Vanhonnacker (zie aldaar) werden uiteindelijk onderstaande namen weerhouden en toegekend aan de vier zijstraten van het project:
Dialect.
Opmerkelijk is dat het dialect van de gemeente de laatste decennia aanzienlijk gewijzigd is. Oorspronkelijk was het erg Oost-Vlaams getint, maar recentelijk is het veel West-Vlaamser geworden. Volgens docente Nederlandse taalkunde en sociolinguïstiek Reinhild Vandekerckhove van de Universiteit Antwerpen ligt dit onder meer aan de economische "boom" in Kortrijk, waardoor het dialect van deze stad, dat overwegend West-Vlaams is, het taalgebruik van het nabije Deerlijk beïnvloedt. Het dialect van Deerlijknaren werd vaak gestigmatiseerd in de omgang met Kortrijkzanen, zodat deze eersten hun taalgebruik meer West-Vlaams gingen kleuren.
Kermis.
Sinds jaar en dag worden in Deerlijk tijdens vier opeenvolgende weekends wijkfeesten georganiseerd in respectievelijk het Centrum, de Statiewijk, de Belgiek en de Molenhoek. Deze weekends vallen in de tweede helft van september en de eerste helft van oktober. Telkens staat er een kermis, met verspreid over het weekend muziekoptredens, koffiebals en ander amusement. Op de Belgiek en de Molenhoek worden als afsluiter van het kermisweekend paardenkoersen gehouden. Bovendien worden op de Statiewijk (voor onbepaalde duur), de Belgiek (om de acht jaar) en de Molenhoek (om de zes jaar) wijkburgemeestersverkiezingen gehouden.
Volgens schepen van feestelijkheden Louis Vanderbeken is de opeenvolging van vier wijkfeesten in een gemeente uniek in Vlaanderen en is Deerlijk een echte feestgemeente.
Verbroedering.
Deerlijk is verbroederd met de Duitse gemeente Neunkirchen am Brand, gelegen in Beieren 12 km ten oosten van Erlangen en 20 km noordwaarts van Neurenberg. In 1981 vonden de eerste contacten plaats, geofficialiseerd in 1983. In 1984 werd een "Partnerschaftsverein" in Neunkirchen en een "Verbroederingskomitee" in Deerlijk opgericht. Tot op de dag van vandaag vinden nog regelmatig contacten plaats en zijn er vele bezoeken van de gemeentebesturen en verenigingen beiderzijds.
Nabijgelegen kernen.
Harelbeke, Vichte, Molenhoek, Statiewijk, Beveren-Leie

</doc>
<doc id="32541" url="https://nl.wikipedia.org/wiki?curid=32541" title="Dentergem">
Dentergem

Dentergem is een plaats en gemeente in de Belgische provincie West-Vlaanderen. De gemeente telt ruim 8000 inwoners.
Kernen.
De gemeente bestaat naast Dentergem zelf nog uit de deelgemeenten Markegem, Oeselgem en Wakken. Deze drie dorpen liggen tegen elkaar, ten zuiden van Dentergem, tussen de Mandel en de Leie.
De gemeente Dentergem grenst aan de volgende dorpen en gemeenten:
Etymologie.
De naam van het dorp, voor het eerst vermeld in 1035, is een samentrekking van een persoonsnaam en de -heim (woonplaats) uitgang en heeft een Germaanse oorsprong.
Geschiedenis.
Op het grondgebied van Dentergem werden omstreeks 1900 de overblijfselen van twee paaldorpen aangetroffen. Het oudste dorp werd al vanaf het neolithicum bewoond en tot in de late bronstijd vond er bewoning plaats. In het tweede dorp kwamen in de vroege middeleeuwen een aantal Frankische immigranten te wonen. Vermoedelijk vestigde zich omstreeks de tiende eeuw een heer in Dentergem. Naast de heerlijkheid Dentergem lagen op het grondgebied nog een aantal, soms zeer kleine, heerlijkheden. In 1322 werd het bestaan van een kerk gemeld, in 1353 was voor het eerst sprake van een zelfstandige parochie. Vanaf de 14e eeuw kent Dentergem, naast de landbouw, ook huisnijverheid zoals de linnenweverij. De heerlijkheid was oorspronkelijk waarschijnlijk in handen van de Sint-Pietersabdij te Gent. Later, tot 1535, de familie "van der Zype", vervolgens "van Lichtervelde" en "de Gruutere", vanaf 1578 aan "Lachals" en vanaf 1698 aan "de Kerckhove de Denterghem".
De omgeving van Dentergem had te maken met de legering van Franse troepen in 1581, en hetzelfde gebeurde eind 17e eeuw, nu door anti-Franse troepen, tijdens de Negenjarige Oorlog. Tijdens de 18e eeuw keerden betrekkelijke rust en welvaart terug. Vanaf 1789 waren de "Zusters van Onze-Lieve-Vrouw van 7 weeën" actief in het onderwijs. In 1861 stichtten zij een klooster. In 1888-1889 werd onder meer de Meulebekesteenweg aangelegd, die een betere verbinding met Meulebeke mogelijk maakte. In 1892 kwam er een weverij (Abbeloos) en in 1896 een grote brouwerij (Desplenter).
In 1977 fuseerde Dentergem met Markegem, Wakken en Oeselgem tot een fusiegemeente met zetel in Dentergem.
Bierbrouwerij.
Brouwerij Riva, in 1896 opgericht als Brouwerij Desplenter, was brouwer van onder meer Dentergems Witbier. De brouwerij nam in 1990 Brouwerij Liefmans over en werd zelf in 2005 omgedoopt tot "Liefmans Breweries." Eind 2007 ging ze failliet. Brouwerij Duvel-Moortgat nam wel de merken en de brouwerij in Oudenaarde over, maar niet de brouwerij in Dentergem, die werd gesloten.
Natuur en landschap.
Dentergem ligt in Zandlemig Vlaanderen en wel aan de rand van het Plateau van Tielt. De hoogte bedraagt 12 tot 28 meter. De belangrijkste waterloop is de Oude Mandelbeek, feitelijk een oude loop van de Leie. Een belangrijke beek is de "Spiebeek" die uitmondt in de Oude Mandel. Natuurgebieden zijn de Meikensbossen en de Gavermeersen. Het Grote Routepad 128 (Vlaanderenroute) doet sinds einde 2007 de Meikensbossen aan.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Burgemeesters.
Burgemeesters van Dentergem waren:
Trivia.
Dentergemnaren worden ook weleens "papeters" genoemd, wat symbool staat voor levensgenieters. Om dit te symboliseren werd er in 2007 een bronzen beeld "De papeters" onthuld.
Nabijgelegen kernen.
Aarsele, De Ginste, Markegem, Oeselgem, Olsene, Gottem, Wontergem

</doc>
<doc id="32542" url="https://nl.wikipedia.org/wiki?curid=32542" title="Gistel">
Gistel

Gistel is een plaats en stad in de Belgische provincie West-Vlaanderen. Dit polderstadje telt ongeveer 12.000 inwoners die als bijnaam "Hovelingen" hebben.
Belangrijk evenement is de jaarlijkse St.-Godelieveprocessie, rond de heilige Godelieve van Gistel. Het ter hare ere opgerichte slotklooster, Abdij Ten Putte, is een van de bekendste West-Vlaamse bedevaartsoorden.
Gistel is ook bekend door zijn Flandriens: voormalig wielrenner Johan Museeuw, winnaar van onder andere de Ronde van Vlaanderen en Parijs-Roubaix, en Sylvère Maes, winnaar van onder andere de Ronde van Frankrijk in 1936 en 1939.
Geschiedenis.
In de naam Gistel ligt de ontwikkelingsgeschiedenis van het landschap en het contact tussen de polder- en zandstreek besloten. Gistel zou van het Germaanse ‘geest’ en ‘lo’ komen, wat betekent: open bos op hogere zandgrond, nabij moerassen. Gistel ligt dan ook op een oude zandheuvelrug met zowel in het noorden (richting zee) als in het zuiden (meer land inwaarts) lager gelegen gebieden.
Dat Gistel reeds vermeld zou staan in de 9e-eeuwse aantekeningen van de Noormannen staat ter discussie. Officieel neemt men aan dat de eerste documenten die Gistel vermelden uit de 10e eeuw zijn. Volgens deze documenten zou Gistel in deze periode een gunstige ligging hebben aan de zee (zie ook Walraversijde).
In de middeleeuwen was Gistel (ook wel een Gestella/Gistella of Ghistelle/Ghistelles/Ghestelle genoemd) een graaflijke heerlijkheid, Gistel-Ambacht van het geslacht Gistel. De groei van Gistel moet te danken zijn aan de bevaarbaarheid van een kreek, waardoor deze vooruitgeschoven plek langs de toenmalige grillige kustlijn, een strategische positie verwierf in de verdediging tegen de Noormannen. Zolang de kreek bevaarbaar bleef ontwikkelde Gistel zich tot een haven- en handelsnederzetting. In de 12e eeuw kende de stad al een versterkte vesting. In de 13e eeuw verwierf Gistel de stadsrechten.
Na ruim 400 jaar van grote bloei kreeg Gistel in 1488 een zware klap ingevolge de vernieling en plundering van de stad door de troepen van Maximiliaan van Oostenrijk tijdens de opstand van Vlaanderen tegen hem.
Op de oudst bekende kaart van Gistel (Jacob van Deventer, ca. 1570) zien we een stadsgracht die de stad omsluit met 6 toegangswegen. In het centrum bevindt zich het kasteel, de kerk, een motte en een tiental straatjes.
Halfweg de 16e eeuw kwam de baronie en bijhorende domeinen in handen van de Italiaanse familie Affaitati, kooplieden en bankiers die zich in Antwerpen hadden gevestigd. De Geuzenplunderingen in het Brugse Vrije en het daarop volgende beleg van Oostende zorgden ervoor dat de regio Gistel ontvolkte. Doordat de familie Affaititi op gespannen voet leefde met de lokale clerus zijn het vooral de aartshertogen Albrecht en Isabella die de heropbouw stimuleren tijdens het Twaalfjarig Bestand. Pas na de Tachtigjarige Oorlog investeerde de familie fors in Gistel en werd het een waar bedevaartsoord rond de heilige Godelieve.
Met de aanleg van de steenweg Oostende-Wijnendale (18e eeuw) en de spoorweg Oostende-Torhout, spoorlijn 62 (19e eeuw), kreeg Gistel nieuwe economische impulsen en kende de stad een groei rond de genoemde verkeersknooppunten. Bijvoorbeeld Alfred Ronse stichtte werkhuizen voor onder andere molenbouw. De realisatie van E40 (A18) verhoogde de bereikbaarheid van Gistel in belangrijke mate. Met een eigen industrieterrein en bruisend handelscentrum werd voorkomen dat Gistel een slaapstad zou worden van Oostende.
Kernen.
Naast de stedelijk hoofdgemeente Gistel zijn ook de landelijke dorpen Moere, Snaaskerke en Zevekote deelgemeenten van Gistel. Moere en Zevekote waren voor 1971 zelfstandige gemeenten terwijl Snaaskerke in 1977 bij Gistel werd gevoegd.
De gemeente Gistel grenst aan de volgende dorpen:
   
       
       
       
       
       
       
Gistel, deelgemeenten en buurgemeenten. De gele gebieden zijn bebouwde kernen.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bezienswaardigheden.
St.-Godelieveprocessie.
Het stadje Gistel is zonder twijfel de bakermat van de Godelieveverering in Vlaanderen en Noord-Frankrijk. Hoogtepunt in de verering is de St.-Godelieveprocessie. Deze gaat uit door het dorpscentrum op de eerste zondag na 6 juli.
Abdij Ten Putte.
Op het einde van de elfde eeuw werd op de plaats van de dood van Godelieve van Gistel een vrouwenklooster gesticht. De abdij is een van de meest bezochte West-Vlaamse bedevaartsoorden. Thans wonen er broeders en zusters van de congregatie "Moeder van Vrede".
Sint-Godelievemuseum.
Het Sint-Godelievemuseum is gelegen binnen de muren van abdij Ten Putte.
Oostmolen.
Aan de oostelijke rand van het stadscentrum bevindt zich de site van de Oostmolen, een typische Vlaamse staakmolen.
Molen "De Meerlaan".
Molen "De Meerlaan" is een kleine staakmolen op een hoge ronde bakstenen voet met zwichtstelling.
Deze molen werd in 1933 gebouwd en is in zoverre uniek in België (en Europa) omdat het de oudste nog bestaande windmolen is voor elektriciteitsopwekking waar de installatie nog van bestaat.
Onze-Lieve-Vrouwekerk.
Het stadspark wordt beheerst door de 78 meter hoge, neogotische Onze-Lieve-Vrouwekerk.
In 1488 brandde de gotische kerk van Gistel uit als gevolg van de Vlaamse Opstand tegen Maximiliaan. Twaalf jaar later werd gestart met de bouw van een nieuwe in laatgotische stijl. Deze kerk werd in 1853 gesloopt opdat ze te bouwvallig was. Enkel de toren bleef behouden en werd geïntegreerd in een neogotische kerk. Eind 19e eeuw was ook de torenspits te bouwvallig en moest deze ook gesloopt worden. Pas in de jaren 70 werd er een nieuwe gebouwd gebaseerd op plannen van begin 20ste eeuw. De toren wordt ook weleens 'gouden toren’ genoemd.
De rechterbeuk is volledig gewijd aan de heilige Godelieve. Men vindt er onder andere een praalgraf, een barokke Godelievealtaar, reliekschrijnen en een regenput.
De linkerbeuk is gewijd aan Onze-Lieve-Vrouw met een barok altaar, brandglasramen, een houtgesculpteerde preekstoel van 1730 en enkele grootse schilderijen.
Wandel- en fietspaden.
Gistel wordt doorkruist door het internationaal fietspad langs het Kanaal Plassendale - Nieuwpoort en het provinciaal fietspad langs de oude spoorwegbedding "de groene 62". Daarnaast zijn er ook nog tientallen fietsroutes uitgestippeld.
Windmolenpark.
Het windmolenpark te Gistel is gelegen langs de A18/E40 ten oosten van de afrit Gistel en omvat zes molens. Reeds in 2001 is men begonnen met een vergunningsaanvraag, maar de realisatie heeft wat op zich laten wachten doordat de luchthaven van Oostende (Belgocontrol, dat instaat voor veiligheid in het luchtruim) verzoek tot schorsing had ingediend bij de Raad van State.
De eerste twee windturbines en de laatste twee is een project van GISLOM, een samenwerking tussen Arcopar cvba, Aspiravi nv en Hefboom cvba. Elke molen heeft een nominaal vermogen van 2.300 kW. De geraamde productie is ongeveer gelijk aan elektriciteitsverbruik van ongeveer 5.000 gezinnen (16.000.000 kWh per jaar). Hiermee wordt jaarlijks een CO2-besparing van 12.160 ton gerealiseerd. De turbines hebben een ashoogte van 85 meter en wieken met een lengte van 35 meter. Die wieken steken op hun hoogste punt 120 meter boven de grond uit. De gezamenlijke investeringskost bedraagt circa 9.500.000 euro. De eerste molen verscheen in maart 2007. Sinds half april 2007 prijken deze vier molens boven de poldervlakte en rijzen zelfs boven de stadskern uit.
De vierde molen wordt uitgebaat door BeauVent/Ecopower en de derde door Electrawinds.
Britanniahoeve.
"Britanniahoeve", modelhoeve naar Engels voorbeeld gebouwd in 1855 naar ontwerp van de Franse architect H. Horeau, door aannemer Alderwereldt en op initiatief van agronoom Pieter Bortier. Hij zou gronden van de "Kloosterhoeve" (cf. Abdij Ten Putte) afscheiden om er een modelhoeve naar Engels model op te richten. Hij realiseerde een uitgekiend systeem gericht op veeteelt en graanproductie: stallingen met gierkelders in een U-vorm rondom het erf, verbonden via voederwagonnetjes op rails. Een bietenstokerij en silo's ten westen bij de hoeve aansluitend zorgde voor organische meststoffen. Een echte schuur ontbrak op het erf... de schoven werden op wagonnetjes bewaard en vertrokken zo rechtstreeks naar de dorsmachine, aangedreven door een stoommachine. Er waren tevens paardenstallen, een voederkeuken, een museum met landbouwkundige bibliotheek enz.
Natuur en landschap.
Gistel ligt op de grens van de West-Vlaamse polderstreek en Zandig Vlaanderen op een hoogte van 4 tot 8 meter. Ten zuiden van Gistel is nog een strook polderland te vinden, ook wel de "Golf van Gistel" genaamd, waarin Moere is gelegen. Ten zuiden van Gistel ligt het "Grootgeleed".
Politiek.
Burgemeesters.
2019.
Burgemeester vanaf begin januari 2019 is Gauthier Defreyne (Open Vld) die half oktober 2018 verkozen werd. Hij leidt dan een coalitie bestaande uit sp.a en N-VA. Samen vormen ze een meerderheid met 14 op 23 zetels.
Resultaten gemeenteraadsverkiezingen sinds 1976.
&lt;br&gt;
&lt;br&gt;
Nabijgelegen kernen.
Zevekote, Snaaskerke, Westkerke, Moere

</doc>
<doc id="32543" url="https://nl.wikipedia.org/wiki?curid=32543" title="Harelbeke">
Harelbeke

Harelbeke is een stad in het zuiden van de Belgische provincie West-Vlaanderen. Het is gelegen nabij Kortrijk en omvat de dorpen van Bavikhove en Hulste, beide gelegen aan de noordelijke kant van de Leie. De stad telt ruim 30.000 inwoners en is daarmee de achtste grootste van West-Vlaanderen.
Harelbeke is ontstaan op een droge zandrug aan de rechteroever van de Leie, waaraan het volgens sommige bronnen zijn naam te danken heeft (harula = zandrug). De stad kent een lang en bewogen geschiedenis dat in de laat-Romeinse tijd bewoond werd.
Harelbeke is bekend als geboortestad van toondichter Peter Benoit, naar wie in Harelbeke een muziekacademie is opgericht. Het is ook de thuis van harmonieorkest Vooruit.
Harelbeke is tevens de start- en aankomstplaats van de E3 Harelbeke, de jaarlijkse wielerklassieker die deel uitmaakt van de UCI World Tour. 
Geografie.
Harelbeke bevindt zich in het verstedelijkte en geïndustrialiseerde arrondissement Kortrijk in het zuiden van West-Vlaanderen. Wat de gemeentegrenzen betreft, wordt Harelbeke begrensd door twee steden in de onmiddellijke omgeving: de stad Kortrijk in het westen en de stad Waregem in het oosten. Andere buurgemeenten zijn: Ingelmunster, Kuurne, Lendelede, Oostrozebeke, Wielsbeke, Deerlijk en Zwevegem. Ongeveer de helft van het grondgebied maakt deel uit van het regionaalstedelijk gebied van Kortrijk, dat omlijnd wordt door de ringlaan N36, de snelweg E17 en het kanaal Bossuit-Kortrijk.
Kernen.
De stad Harelbeke telt drie deelgemeenten. Naast Harelbeke zelf zijn dit nog Bavikhove en Hulste.
Harelbeke ligt grotendeels op de rechteroever van de Leie. Het grondgebied is grotendeels verstedelijkt en bijna volledig volgebouwd. Het sluit door bebouwing langs de rivier en de steenweg Kortrijk-Gent aan op de stedelijke kern van Kortrijk. Er was vroeger een landschap van drassige beekdalen en zandruggen maar dat uitzicht is helemaal verdwenen. In het zuiden van Harelbeke ligt aan het Kanaal Bossuit-Kortrijk het gehucht Stasegem (IV), dat van de andere stadsdelen is gescheiden door het nijverheidsgebied Harelbeke-Zuid en het natuurgebied De Gavers.
De deelgemeenten Bavikhove en Hulste liggen meer naar het noorden, aan de overkant van de Leie. Bavikhove heeft een status als landbouw- en nijverheidsdorp, terwijl het dorp Hulste door zijn verdere afstand van de stad het landelijke karakter wist te behouden.
Harelbeke grenst aan volgende dorpen en gemeenten:
Geologie.
Harelbeke is gelegen in Laag-België aan de Leievallei. Het kent een matig vlak golvend landschap. Het laagste punt situeert zich aan de rivier Leie en ligt op 10 meter, terwijl het hoogste punt, in Hoog-Wallegem, zich 35 meter boven de zeespiegel bevindt.
Harelbeke behoort tot Zandlemig Vlaanderen. Op meerdere plaatsen, zoals aan de Gavers, de Zavelputten en Spijkerland werd aan zandwinning gedaan.
Waterlopen.
Harelbeke wordt in het stadscentrum door de rivier Leie gekruist. Verder heeft de laagvlakte ook kleine beekjes, met in het zuiden de Gaverbeek. Het betreffende dal is een fossiele waterloop van de Leie. Veel beken zijn overkluisd en vaak ook rechtgetrokken. Dit komt vooral door de verstedelijking van het gebied, de aanleg van autowegen en dergelijke. Het kanaal Kortrijk-Bossuit, gegraven in de 19e eeuw als gevolg van de industrialisatie, loopt in het zuiden.
Geschiedenis.
Prehistorie.
De eerste sporen van menselijke bewoning worden aangetroffen in de warmere periode op het einde van de laatste ijstijd (±14.000-13.000 jaar geleden). Na de ijstijd ontwikkelde het landschap zich zoals we het vandaag kennen. De Leie en de Gaverbeek vormden hun valleien met een afwisselend landschap van kleine zanderige heuvels. Het moerassige Gavergebied was een uiterst geschikte plaats voor jager-verzamelaars die het herhaaldelijk bewoonden. In 1977 werd een kleine nederzetting uit de steentijd aangetroffen met meer dan 2.000 artefacten uit de Federmessercultuur (ca. 12.000-11.000 v. C.). De vondst is opvallend door de grote omvang uit een relatief primitieve periode (vroege steentijd).
In de late steentijd werden vondsten toegeschreven aan de Michelsbergcultuur (4.400-3.500 v. C.) Daarnaast hebben archeologen een lang ijzeren zwaard, een karpertongzwaard (77,6 cm lang) uit de ijzertijd, ontdekt bij de bouw van de Kuurnebrug in 1936.
Romeinse tijd (57 v. C. - 410 n. C.).
Met de Romeinen kwam een uitgebouwd handelsnetwerk en regionaal wegennet tot stand waarbij de rivieren een belangrijke rol speelden. In Harelbeke waren er aan de gronden aan de Leie en aan de Gavers twee middelgrote nederzettingskernen die in de tweede en de derde eeuw n. C. uitgroeiden tot belangrijke en welvarende nederzettingen. Een middelgroot Romeins dorp of vicus was gelegen aan de Gaverbeek in de Collegewijk. Het was een site met verschillende gebouwen, waterputten, nijverheid, veeteelt, landbouw en handel. Een heiligdom bevond zich bij de Gaverbeek waar beeldjes van de Gallo-Romeinse godendom aanbeden werden. Deze nederzetting werd door zware invallen omstreeks 274/5 verwoest en verlaten.
Later verplaatste de Romeinse nederzettingskern zich naar het Marktplein aan de Leie dat bleef bestaan en verder uitgroeide. Uit deze periode werden in de omgeving van de markt resten van muren en twee muntschatten, waaronder één uit de vierde eeuw, ontdekt. Ook stonden tot het eind van de 12e eeuw op de plaats van de Sint-Salvatorkerk eeuwenlang Romeinse ruïnes overeind.
Middeleeuwen (410-1500).
De vroege vermelding van Harelbeke in historische bronnen bewijst dat het een belangrijke plaats was tijdens het begin van de middeleeuwen. De aanwezigheid van een grafelijk verblijf, de ligging aan de Leie, een markt en textielproductie werkten het ontstaan en de groei van het stadscentrum in de hand.
De stad komt aan bod in verhalen en overleveringen die meestal eeuwenoud zijn. De meest bekende sage is de legende van de forestiers, die aan de grondslag van Vlaanderen en Harelbeke zouden liggen. Volgens het verhaal zou Liederik van Harelbeke in 792 de eerste forestiersgraaf van Vlaanderen zijn.
In 879 vernietigden de Noormannen vroegmiddeleeuws Harelbeke. In 998 werd het opnieuw in puin gelegd tijdens de Kortrijkse Opstand. Omstreeks 1040 zou het Sint-Salvatorkapittel zijn opgericht. In 1153 kreeg Harelbeke stadsrechten en een stadhuis. In 1264 kreeg de stad van Margareta van Constantinopel de rechten om elke zaterdag markt te houden. Volgens een keure uit 1265 hadden de inwoners van Harelbeke net als andere grote Vlaamse steden bepaalde voorrechten, en waren poorters, burgers van de stad die over uitgebreide rechten beschikten.
In 1341 werd een hospitaal gesticht. In 1394 werd een deel van Harelbeke verwoest door brand. Ook het schepenhuis werd verwoest, maar werd in 1408 weer volledig hersteld. Doordat Harelbeke grafelijk bezit was had het te lijden onder Gentse opstandelingen, die het grafelijk gezag bestreden.
In 1413 werd voor het eerst melding gemaakt van een klooster van augustinessen. Gedurende de 14e en 15e eeuw bloeide de lakenindustrie, wat regelmatig leidde tot schermutselingen met Kortrijk aangaande de lakenhandel. In 1477 werd Harelbeke geplaagd door plunderende Franse troepen en in 1570 waren er beeldenstormers die vernielingen aanrichtten.
Vroegmoderne tijd (1500-1815).
In een verhaal daterend uit de 16e eeuw, is er sprake van een heiligdom aan de rand van de Gavers. Door frequente oorlogen raakte Harelbeke er moeilijk bovenop, want in 1555 stond Keizer Karel een vermindering van belastingen toe wegens de geleden oorlogsschade. Vijfenzestig jaar later, rond 1620, stond de overheid opnieuw belastingverlaging toe.
In het begin van de 17e eeuw startte de school van de zusters van het hospitaal met het leren 'lesen, scrijven, spinnen najien' van hoofdzakelijk arme kinderen.
Vanaf 1716 werd de steenweg van Gent op Kortrijk aangelegd, die dwars door Harelbeke voerde. In 1720 moesten daartoe enkele huizen in het centrum worden afgebroken. Op 23 juni 1791 vond de slag van Harelbeke plaats.
Moderne tijd (1815-1945).
In 1839 kwam er een spoorwegverbinding op de lijn van Gent naar Kortrijk. In 1863 opende een tweede spoorwegstation, nabij het gehucht Stasegem. Vanaf de tweede helft van de 19e eeuw tot in de 20e eeuw woonden veel arbeiders en metselaars in Harelbeke, vooral in de wijken 't Ooste en 't Eiland. Ze gingen per trein naar Brussel en andere steden om er een hele week te werken.
In 1866 stierven 72 mensen aan de cholera.
Toen tijdens de schoolstrijd de liberalen aan de macht kwamen, werd in 1879 de school van de hospitaalzusters gedwongen tot sluiting, zogezegd wegens het ontbreken van onderwijsbevoegdheid. De zusters moesten in 1882 hun klooster zelfs verlaten.
Gedurende de 19e en 20e eeuw bloeit de lakenindustrie weer op, ditmaal door de industrialisatie, en blijft tot vandaag belangrijk in de Belgische textielindustrie. Veel industrie vestigde zich in Stasegem toen in 1859-1861 het Kanaal Kortrijk-Bossuit tot stand kwam. In 1907 werd de textielfabriek "Abeille" gesticht, in 1927 de "Kortrijkse Katoenspinnerij" en in 1928 de "Kortrijkse Fluweelweverij". Verder waren er steenfabrieken. Van 1920-1940 waren er in Harelbeke diverse vlasbedrijven zoals roterijen, zwingelfabrieken en handelaars in vlasproducten.
Tijdens de Eerste Wereldoorlog wordt tijdens de Slag aan de Leie in oktober 1918 gevochten tussen enerzijds terugtrekkende Duitse troepen en anderzijds Newfoundlandse en Schotse troepen. Het Newfoundland Memorial herinnert aan de oversteek van de Canadese troepen.
Tijdens de Tweede Wereldoorlog werd in mei 1940 door het Belgische 25ste linieregiment in Harelbeke een laatste poging gedaan om het Duitse leger de oversteek over de Leie te verhinderen. Om strategische redenen blies het Belgische leger de sluistoren alsook de beiaardtoren naast de Sint-Salvatorkerk op. Zo'n 40 Belgische soldaten kwamen om tijdens de slag.
Recente geschiedenis (1945-nu).
Na de Tweede Wereldoorlog werd het woongebied en ook het industriegebied stevig uitgebreid. De uitbouw van de welvaart ging gepaard met suburbanisatie. De toenemende behoefte aan woningen was in eerste instantie het gevolg van de babyboom, maar ook de stijgende gezinsverdunning deed de vraag naar nieuwe woningen toenemen. Het huis-met-tuin werd het woonideaal en kwam in het bereik van steeds bredere lagen van de bevolking. In Harelbeke werden binnen een korte periode van 25 jaar de grote woonwijken Collegewijk, Arendswijk en Bloemenwijk uitgebouwd.
In de jaren 1950 raakt de vlasnijverheid in het slop na een crisis, dus maakten bedrijven in de sector een overstap naar de textiel-, hout- en metaalnijverheid. In 1958 had de stad ongeveer 60 bedrijven en het was in die tijd een ontwikkelend nijverheids- en handelscentrum. In de volgende twee decennia groeide dit aan tot 333 bedrijven in 1975: een vervijfvoudiging die vooral ontstond door nieuwe industriezones. Lokale bedrijven als Lano, Vyncke en Masureel groeiden uit tot multinationale bedrijven. Twee vooraanstaande industriëlen en bedrijfsleiders van Lano, Gerard-Joseph Lanneau en Pierre Lano bekleedden het ambt van burgemeester in deze eeuw.
In 1971 werd de autosnelweg E17 in gebruik genomen. Voor de aanleg werd zand uit de Gavermeersen gegraven zodat een groot meer gevormd werd. Hierdoor bleef binnen het geïndustrialiseerde dichtbevolkte gebied een grote groene long behouden. De Gavers werden in 1974 geconverteerd tot een provinciaal natuur- en recreatiedomein. Met ongeveer 800.000 bezoekers per jaar is het tegenwoordig het drukste natuurdomein van West-Vlaanderen.
Bestaande straten en wegen werden steeds vernieuwd en verbeterd. In de jaren '70 en '80 werden de rivieren verbreed en werden de sporen geëlektrificeerd. Het is ook tijdens deze periode dat de N43 werd verbreed door een vraag naar snellere mobiliteit van gemotoriseerd verkeer. Hiervoor werd een groot deel van het historisch stadscentrum afgebroken. In 1973 werden het stadhuis en het Marktplein gesloopt door de Wet-De Taeye. De N43 werd hierdoor een brede en drukke verkeersweg.
In 1974 werd het Kanaalbos aangelegd.
In 1977 fuseerde Harelbeke met Bavikhove en Hulste. Na de nationale fusiegolf werd in 1985 bij Koninklijk Besluit de stadstitel bevestigd. Harelbeke verkreeg al in 1153 stadsrechten maar in de Franse tijd werd dit voorrecht voor veel steden afgeschaft.
In 2002 werd met een vierde brug over de Leie de N36 doorgetrokken naar Bavikhove en Hulste. Omstreeks 2008 werd ook de N391 naar Zwevegem doorgetrokken met een bijkomende brug over het Kanaal. In het tweede decennium van de 21e eeuw vonden er ingrijpende werken plaats aan de Leie waarbij in het kader van de Seine-Scheldeverbinding de sluis, de stuw en de omgeving van de rivier in het centrum werden herontwikkeld. In 2020 kwam er ook een beweegbare voetgangers- en fietsersbrug naar het Moleneiland. Op dit eiland zijn de grafelijke watermolens (de westelijke Banmolens en de oostelijke Bloemmolens), een vispassage en een voormalig hefportiek, dat heden als uitkijkplatform dienst doet, bijzondere blikvangers.
Op 18 september 2021 werd tijdens de Harelbeekse Feesten de vernieuwde Markt feestelijk geopend.
Parochies.
Naast de Sint-Salvatorparochie in Harelbeke-Centrum, telt de stad nog een aantal wijken die hun eigen parochie hebben. Ten zuiden van het stadscentrum liggen de Arendswijk met parochie Onze-Lieve-Vrouw Koningin en de wijk Eiland met parochie Sint-Jozef. Richting Kortrijk ligt de Zandberg met parochie Sint-Rita. In het uiterste zuiden van Harelbeke is er nog de parochie Sint-Augustinus. De twee deelgemeenten Bavikhove en Hulste kennen respectievelijk de parochies Sint-Amandus en Sint-Petrus.
Economie.
De Gentsebaan, de plaatselijke naam voor de steenweg van Kortrijk naar Gent, biedt ruimte voor veel baanwinkels en handelszaken. Harelbeke heeft twee reguliere markten, elke donderdag op het Marktplein en de Vrijdomkaai en elke maandag op het dorpsplein in Bavikhove.
Natuur.
Harelbeke kent drie natuurgebieden:
Demografie.
Demografische ontwikkeling na de fusie.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Sport.
Jaarlijks vindt de wielerwedstrijd E3 Harelbeke plaats, een van de Vlaamse voorjaarsklassiekers. Harelbeke was één keer etappeplaats in de wielerkoers Ronde van Frankrijk (1974).
Sinds begin jaren 30 speelde in Harelbeke voetbalclub KRC Harelbeke, dat halverwege de jaren 90 eerste klasse bereikte. Begin 21ste eeuw zakte de club weer en ging enige tijd later door financiële problemen in vereffening. Men ging samenwerken met KSV Ingelmunster, dat in Harelbeke ging spelen en enige tijd later de naam SWI Harelbeke aannam. Enkele jaren later gingen de twee clubs opnieuw hun eigen weg en werd de naam van de Harelbeekse club SW Harelbeke. De naam van de club is nu weer omgevormd naar KRC Harelbeke.
Muziek.
Er zijn diverse harmonieorkesten en fanfares die concerten organiseren. De nagedachtenis van toondichter Peter Benoit wordt in ere gehouden door een bronzen standbeeld (1951) in het Stadspark en het Peter Benoit Huis houdt een grote collectie bij van zijn werk.
Nabijgelegen kernen.
Kuurne, Kortrijk, Deerlijk, Beveren-Leie, Zwevegem

</doc>
<doc id="32544" url="https://nl.wikipedia.org/wiki?curid=32544" title="Heuvelland (gemeente)">
Heuvelland (gemeente)

Heuvelland is een gemeente in de Belgische provincie West-Vlaanderen. De gemeente telt bijna 8000 inwoners en bestaat uit acht kleine dorpjes. Heuvelland is een dunbevolkte gemeente in het plattelandsgebied tussen de kleinstedelijke kernen Ieper en Poperinge en het stedelijk gebied Kortrijk-Rijsel langs de E17.
Toponymie.
De gemeente heeft haar naam te danken aan de verschillende heuvels op het grondgebied.
Geschiedenis.
De gemeente vindt haar ontstaan in de gemeentefusie van 1976 van de dorpen Dranouter, Kemmel, Loker, Nieuwkerke, Westouter, Wijtschate en Wulvergem. Tevens werd daar nog De Klijte aan toegevoegd, dat voordien tot de gemeente Reningelst had behoord.
Geografie.
Landschap.
De gemeente Heuvelland ligt in een reliëfstreek die het West-Vlaams Heuvelland wordt genoemd. De hoogste heuvel in de gemeente is de Kemmelberg (154 m); dan volgen de Vidaigneberg (136 m), de Rodeberg (129 m), de Scherpenberg (125 m) en een lager gelegen heuvel (82 m) waarop Wijtschate ligt (Helling van Wijtschate). Op de grens met Frankrijk ligt nog de Zwarteberg. Deze heuvels maken deel uit van een groter heuvellandschap dat ook het Houtland van de Franse Westhoek omvat. Vooral voor het wielertoerisme en enkele wedstrijden zijn deze heuvels van belang.
Oorspronkelijk was dit een bosrijk gebied. Vele eeuwen akkerbouw maar ook zware gevechten in de Eerste Wereldoorlog hebben het uitzicht totaal veranderd waardoor nu alleen nog de heuveltoppen met bomen zijn bedekt; vooral met eik, beuk en tamme kastanje. Er wordt een politiek van herbebossing gevoerd, waardoor de overgebleven bossen opnieuw uitgebreid en eventueel aaneengesloten worden.
Het Provinciaal Domein Kemmelberg is vrij toegankelijk dankzij een aantal wandelpaden. Bepaalde gedeelten van het bos zijn wel afgesloten voor het publiek om de begroeiing toe te laten zich te ontwikkelen. De Vlaamse Gemeenschap beheert het Hellegatbos op de Rodeberg. Het Hellegatbos is een typisch bronbos, een plaats die door de zompige, moerassige bodem, doorkruist met vele beekjes, niet werd ontgonnen en aan de natuur werd toevertrouwd. In het voorjaar kleuren de boshyacinten de flanken van de heuvels purper. Er ontstaan bronbosjes door bronwater dat boven een kleilaag aan de oppervlakte opborrelt.
Kernen.
De fusiegemeente Heuvelland bestaat uit 8 kleine landelijke dorpjes. De deelgemeenten Dranouter, Kemmel, Loker, Nieuwkerke, Westouter, Wijtschate en Wulvergem waren vroeger zelfstandig gemeenten. De Klijte was voor de gemeentelijke fusies niet zelfstandig, maar maakte deel uit van de toen nog zelfstandige gemeente Reningelst.
Kemmel, Wijtschate, Nieuwkerke en Westouter zijn de grootste kernen, met elk meer dan 1000 inwoners. Het gemeentehuis en de gemeentelijke administratie bevinden zich in Kemmel, net als het politiekantoor en het postkantoor van de gemeente. In Wijtschate bevinden zich het rustoord, de gemeentelijke sporthal en de hoofduitleenpost van de gemeentelijke bibliotheek. In Nieuwkerke ligt het gemeentelijk containerpark. De vier andere kernen zijn kleinere dorpjes met minder voorzieningen.
Naast deze dorpskernen liggen in de gemeente nog enkele kleine woongroeperingen. Zo komen op de heuvelruggen van de Rodeberg en Zwarteberg residentiële woningen voor, gemengd met horeca- en handelszaken. Ook de kern van de gemeente Mesen heeft nog een kleine uitloper in Heuvelland.
De gemeente Heuvelland grenst door haar landelijke uitgestrektheid aan een groot aantal dorpjes en gemeenten:
Demografie.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Geschiedenis.
Legislatuur 2019 - 2024.
Burgemeester is Wieland De Meyer (Gemeentebelangen). Zijn partij heeft de absolute meerderheid met 12 op 19 zetels.
Mobiliteit.
De gemeente heeft geen grote verkeersassen op haar grondgebied, maar vooral lokale wegen tussen de landelijke dorpen. Het gebied wordt hoofdzakelijk ontsloten door enkele wegen die vanuit Ieper uitwaaieren naar de kernen, met vooral de N375 van Ieper naar Belle en de N336 van Ieper naar Armentières die Heuvelland doorkruisen.
Buiten de gemeentegrenzen vormen de autosnelweg A19 in Ieper, en de gewestweg N38 tussen Poperinge en Ieper belangrijke verkeersassen voor Heuvelland, net als de Franse autosnelweg A25/E42 net over de grens.
Voor het openbaar vervoer zijn de dichtstbijzijnde Belgische stations die van Poperinge en Ieper, op de lijn Poperinge-Kortrijk. Busdiensten zorgen voor verbinding met deze steden.

</doc>
<doc id="32545" url="https://nl.wikipedia.org/wiki?curid=32545" title="Hooglede">
Hooglede

Hooglede is een plaats en gemeente in de Belgische provincie West-Vlaanderen. De gemeente telt bijna 10.000 inwoners. Hooglede ligt centraal in de provincie, vier kilometer ten noordwesten van de stad Roeselare en 20 kilometer ten noordwesten van Kortrijk. 
De plaatsnaam wordt in het West-Vlaams als "Ooglé" uitgesproken.
Geschiedenis.
Bij de archeologische opgravingen van 2016 werden in Hooglede 27 Romeinse houtskoolmeilers gevonden, wat wijst op een grootschalige productie. Hooglede werd in 847 voor het eerst vermeld, als "Ledda". In 1218 was het "Holedea" (hoge helling). Dit had betrekking op de ligging van Hooglede, op een heuvelrug. In 899 werd het patronaatsrecht van de kerk van Hooglede door Karel de Eenvoudige geschonken aan de Sint-Amandsabdij te Saint-Amand-les-Eaux. In 1745 kwam het aan de Sint-Amandsproosdij te Kortrijk. De parochies van De Geite en van Sleihage splitsten zich af in respectievelijk 1898 en 1960.
In 1794 werd in Hooglede een veldslag tussen de Fransen en de Oostenrijkers uitgevochten. Er staat een gedenksteen in de Roeselarestraat bij de "Gulden Zonne".
Er was enige industrie in Hooglede, zoals brouwerijen, steenfabrieken, een zuivel- en een textielfabriek. Na de Eerste Wereldoorlog bleef een vlasroterij en een olieslagerij. De meeste industrie, vooral in de metaal, bevindt zich tegenwoordig in Sleihage.
Tijdens de Eerste Wereldoorlog lag Hooglede in Duits etappegebied, dit is het gebied achter het IJzerfront. Het dorp raakte zwaar beschadigd, vooral tijdens het bevrijdingsoffensief.
De Duitse bezetting van Hooglede tijdens de Tweede Wereldoorlog werd beëindigd op 7 september 1944, toen het dorp bevrijd werd door Poolse soldaten.
Op 10 maart 1977 fuseerde de gemeente Hooglede met die van Gits.
Wapen en vlag.
Het gemeentewapen verwijst naar de grote bedevaarttraditie van de 17de tot begin van de 20ste eeuw naar de reliek van Sint-Quirinus, bewaard in de Sint-Amanduskerk, vandaar ook de ommegang of kruisweg aan de kerkmuren. De officiële beschrijving van het wapen luidt als volgt:
De vlag wordt beschreven als volgt:
Natuur en landschap.
Hooglede ligt op de westelijke heuvel van een heuvelrug die een uitloper is van het Plateau van Tielt. Het dorpscentrum ligt op 50 meter hoogte. De heuvelrug zet zich voort in noordoostelijke richting, naar Gits (Gitsberg) en verder.
Kernen.
De gemeente telt twee deelgemeenten. Naast Hooglede-centrum ligt ten oosten hiervan Gits. In Hooglede zelf liggen nog twee kleine gehuchten en parochies, namelijk Sleihage (III) en De Geite (IV).
Sleihage is een gehucht op een kleine twee kilometer ten zuidwesten van het dorpscentrum van Hooglede, tegen de grens met Staden en Oostnieuwkerke. De Geite, ook wel Sint-Jozef genoemd, is een dorpje dat een viertal kilometer ten noordwesten van Hooglede-centrum ligt, halverwege op de weg van Kortemark naar Staden.
Langs de Brugsesteenweg (N32) heeft zich ook een bebouwd gebied ontwikkeld. Het is een lineaire uitloper van de stedelijke kern van Roeselare, met bedrijven, kleinhandel en residentiële lintbebouwing. Langs dit lint bevindt zich onder andere ook de zorginstelling Dominiek Savio.
Enkele andere kleinere gehuchten, zoals Onledemolen, of woonlinten liggen nog verspreid over de gemeente.
De gemeente Hooglede grenst aan de volgende dorpen en gemeenten:
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Geschiedenis.
Na jaren van CVP dominantie kwam in Hooglede-Gits de groep SAMEN op de kieslijst; laatstgenoemde partij bestond oorspronkelijk uit leden van Spa-Spirit, VLD en N-VA. De 4 legislaturen van 1989 tot 2012 heeft SAMEN steeds een absolute meerderheid kunnen behalen. In 1989 behaalde Samen 12 zetels tegen 9 zetels voor de CVP. In 1995 groeide de meerderheid van Samen naar 15 zetels tegenover 6 zetels voor de CD&amp;V. Het zetelaantal van Samen viel in 2000 terug naar 12 zetels, de VLD die zich had afgescheurd van Samen behaalde 2 zetels en de CD&amp;V verhoogde haar aantal verkozenen met één naar 7 zetels. Bij de gemeenteraadsverkiezingen van 10 oktober 2006 kon SAMEN met 1 zetel zijn meerderheid behouden waarbij de CD&amp;V op 8 zetels kwam.
In 2012 werd de samenwerking binnen Samen met de Sp.a stopgezet en namen 4 partijen deel aan de verkiezingen met volgende zetelverdeling: 10 zetels NVA Plus (+10), 7 zetels CD&amp;V (−1), 2 zetels Open Vld (status quo), 2 zetels Samen Sterk (+2)
De huidige burgemeester is Frederik Demeyere (CD&amp;V). Hij leidt een coalitie bestaande uit CD&amp;V en Allen 8830. Samen vormen ze de meerderheid met 13 op 21 zetels.
Sport.
In 2007 werd in deelgemeente Gits het Wereldkampioenschap veldrijden gehouden. Erwin Vervecken kroonde er zich tot wereldkampioen. Er werd in 2005 ook een Wereldbekerwedstrijd veldrijden in Gits gehouden. Toen trok Sven Nys aan het langste eind.
In 2011 werd er tevens het Belgische Kampioenschap Wielrennen gehouden. Philippe Gilbert werd Belgisch Kampioen na een ultieme demarrage op de laatste helling van het parcours.
Voetbalclub FC Eendracht Hooglede is aangesloten bij de Belgische Voetbalbond en speelt in de provinciale reeksen. Ook deelgemeente Gits heeft een club, met name K.V.P. Gits.
Ook de beker van België biljart vindt jaarlijks plaats in cultureel centrum 'de Gulden Zonne' in Hooglede.
Ook wereldkampioene Delfine Persoon (boksen) is afkomstig uit deze gemeente.
Jeugd.
De jeugd kan zich aansluiten bij verschillende verenigingen. Onder andere de Chiro, KLJ, KAJ en de scouts zijn er actief. Een opsomming van de 6 jeugdbewegingen: Chiro 't Geetje, Chiro de Kadullen, Chiro Sint-Joris, Chiro de Pretmakers, KAJ Hooglede, KLJ Hooglede, KLJ Gits, scouts Gits. -16 jarigen kunnen zich tijdens de schoolvakanties vermaken op Speelplein Zoeber. De jeugdsite in het centrum van Hooglede wordt in de zomer van 2018 volledig vernieuwd. In het weekend kunnen jongeren iets drinken in JOC De Prik (Hooglede) en in JH De Vlinder (Gits).
Economie.
Op het vlak van economie vinden we enkele grote en middelgrote bedrijven terug in Hooglede, dit voornamelijk in de plastic-, golfkarton- en metaalindustrie.
Nabijgelegen kernen.
De Geite, Staden, Sleihage, Roeselare, Gits

</doc>
<doc id="32546" url="https://nl.wikipedia.org/wiki?curid=32546" title="Houthulst">
Houthulst

Houthulst (Uitspraak: IPA) (West-Vlaams: "Oetulst", uitgesproken als [ utœːst]) is een dorp en gemeente in de Belgische provincie West-Vlaanderen. De gemeente telt ruim 10.000 inwoners. De gemeente is vooral bekend vanwege het Vrijbos (bekend van de Bende van Bakelandt) en de ontmijningsbasis van het Belgische leger (DOVO).
Geschiedenis.
De naam van de gemeente vindt men al terug in 1096, toen als "Out-Hulst", als naam van het bos van Houthulst dat aan de graven van Vlaanderen behoorde. Het bos werd door senator Jan-Pieter Cassiers gekocht in 1838, die er na zijn huwelijk het Kasteel de Groote bouwde. De familie liet halverwege de 19de eeuw in de omgeving van het kasteel een kerkje bouwen. In 1857 werd Houthulst ook officieel een parochie.
Tijdens de Eerste Wereldoorlog werd Houthulst en het Vrijbos verwoest. Het werd een schuilplaats voor het Duitse leger, dat er grote voorraden munitie opsloeg. Na de oorlog werd geijverd voor een zelfstandig bestuur voor Houthulst. Het dorp was tot dan toe nog een deel van Klerken. In februari 1926 legde het gemeentebestuur de grens vast tussen Houthulst (toen 2792 inwoners) en Klerken (toen 1447 inwoners). Op 11 april 1928 werd Houthulst afgescheiden van Klerken.
In 1971 werd het gehucht Terrest, dat voorheen bij Zarren hoorde, en een stukje grondgebied van Staden bij Houthulst gevoegd. In 1976 kwam Houthulst weer samen met de vroegere moedergemeente Klerken. Op dat moment werden Klerken, Merkem en het gehucht Jonkershove van Woumen opgenomen in een fusiegemeente met Houthulst als centrum.
In 2005 werden hier de restanten van een V1-lanceerbasis herontdekt.
Kernen.
Houthulst bestaat naast Houthulst-centrum nog uit de dorpen Klerken, Jonkershove en Merkem. Klerken en Merkem waren vroeger zelfstandige gemeenten. Jonkershove was vroeger geen zelfstandige gemeente, maar een deel van Woumen, dat zelf nu een deelgemeente van Diksmuide is. Op de grens van Houthulst-centrum en Klerken ligt het gehucht en parochie Sint-Kristoffel (vroeger Pierkenshoek). Het is een groeiend residentieel gehucht, aansluitend op het westen van de dorpskern van Houthulst zelf.
De gemeente Houthulst grenst aan volgende dorpen en gemeenten:
Natuur en landschap.
Houthulst ligt in Zandlemig Vlaanderen, op een uitloper van de Midden-West-Vlaamse Heuvelrug op een hoogte van ongeveer 20 meter. Het hoogste punt is 30 meter, in het noordwesten van de kom. Bekend zijn de "Zanddambeek" en de "Corverbeek".
Het Vrijbos en het Eenzaamheidsbos zijn restanten van een vroeger veel uitgestrekter bosgebied.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Burgemeesters.
Burgemeesters van Klerken-Houthulst
Burgemeesters van Houthulst
Burgemeesters na de fusie
2019-2024.
Tot en met 31 augustus was Joris Hindryckx (CD&amp;V) burgemeester. Hij werd op 1 september 2023 door zijn partijgenoot Jeroen Vandromme (CD&amp;V) opgevolgd als nieuwe burgemeester. Hij leidt een coalitie bestaande uit CD&amp;V en Vooruit. Samen vormen ze de meerderheid met 15 op 21 zetels.
Omliggende kernen.
Madonna, Vijfwegen, Staden, Zarren, Woumen, Reningelst, Boezinge, Langemark, Esen

</doc>
<doc id="32547" url="https://nl.wikipedia.org/wiki?curid=32547" title="Ichtegem">
Ichtegem

Ichtegem is een plaats en gemeente in de Belgische provincie West-Vlaanderen. Ichtegem is een fusiegemeente en bestaat uit Ichtegem, Eernegem en Bekegem. De gemeente telt ruim 14.000 inwoners. Ichtegem is verbroederd met het Zwitserse Wassen.
Kernen.
Ichtegem bestaat naast Ichtegem-centrum nog uit de deelgemeenten Eernegem en Bekegem. Eernegem is een grote deelgemeente en telt meer inwoners dan de hoofdgemeente. Het gemeentehuis (administratief centrum van het gemeentebestuur) van Ichtegem bevindt zich ook in het centrum (Stationsstraat 1) van Eernegem. Bekegem is een kleiner landelijker dorp.
De dorpskern van Ichtegem zelf is lang uitgerekt langs de weg van Koekelare naar Aartrijke. Het centrum, met de markt en de kerk, ligt helemaal in het westen van deze kern, op nog geen twee kilometer van het centrum van Koekelare. Naar het oosten toe loopt de dorpskern ruim drie kilometer door langs Engelstraat en, voorbij de wijk De Engel aan de N33, de Zuidstraat. Naast deze lintbebouwing zijn nieuwere wijken of nijverheidszones pas later ontstaan.
Een tweetal kilometer ten zuiden van de dorpskern ligt de wijk De Reiger, bij het kruispunt van de weg naar Kortemark met de Diksmuidebaan N363 en ook met de Ruidenbergstraat en Zuster Clarastraat, op de vroegere Steenstraat.
Ichtegem grenst aan volgende dorpen:
Geschiedenis.
Vermoedelijk was het grondgebied van Ichtegem in de prehistorie al bewoond, maar systematisch archeologisch onderzoek werd nog niet uitgevoerd. Wel zijn er vondsten uit het laat-neolithicum, terwijl op luchtfoto's zichtbare cirkelvormige structuren duiden op grafheuvels uit de bronstijd of ijzertijd. Uit de Romeinse tijd zijn bewoningssporen bekend. De "Brugse heirweg" (Engelstraat, Koekelarestraat en Zuidstraat) hoeft niet noodzakelijkerwijs van Romeinse oorsprong te zijn, maar kan ook als middeleeuwse handelsweg zijn ontstaan. De naam van Ichtegem kan in de 7e of 8e eeuw zijn ontstaan. De naam Ichtegem is van Germaanse oorsprong.
Het nabijgelegen Kasteel van Wijnendale stamt uit de 11e eeuw. Omstreeks 1026 kwam Ichtegem voor het eerst voor in documenten, en wel als "Hettingeem". De uitgestrekte woeste gronden werden van eind 11e tot de 13e eeuw ontgonnen. De Abdij van Sint-Bertinus te Sint-Omaars en de Sint-Pietersabdij te Oudenburg speelden hier een belangrijke rol in. Omstreeks 1250 was een pottenbakkerij in bedrijf. In 1331 was er al sprake van een kapel die aan Sint-Winok was gewijd.
De godsdiensttroebelen in de 2e helft van de 16e eeuw leidden tot verwoesting van enkele kapellen en ook de kerk werd zwaar beschadigd. In het Wijnendalebos huisden de Bosgeuzen die het omliggende land onveilig maakte. Het land raakte ontvolkt en een pestepidemie omstreeks 1580 vertraagde de herbevolking. Vanaf 1639 kwamen ook mensen uit Artesië naar deze streken en vestigden zich in het gehucht "De Reiger", dat sindsdien in de volksmond "Artoys" werd genoemd.
Van 1764-1775 werden, onder Oostenrijks bewind, nieuwe -vaak kaarsrechte- wegen aangelegd, zoals de weg van Torhout naar Oostende.
Van 1840-1850 was er sprake van economische neergang: crisis in de vlasnijverheid, mislukte oogsten en een tyfusepidemie. Zo waren vele inwoners genoodzaakt elk jaar naar Frankrijk te trekken om daar bij het oogsten te helpen: de Fransmans. Vanaf 1868 was ook Spoorlijn 62, van Torhout naar Oostende, in gebruik. Tot de nijverheid behoorden brouwerijen en een steenoven (1882).
Tijdens de Eerste Wereldoorlog hadden de Duitsers een veldhospitaal in het klooster en de school. De overledenen werden begraven en hun stoffelijke resten werden in 1930 overgebracht naar het Duitse kerkhof te Vladslo. Ook werd er in 1917 een vliegveld aangelegd.
Vooral na de Tweede Wereldoorlog verdwenen de Fransmans geleidelijk uit beeld, ten gevolge van de landbouwmechanisatie. De plaatselijke zuivelfabriek sluit in 1979. Ondertussen werd in 1975 een nieuwe fusiegemeente Ichtegem gevormd, waarvan ook Eernegem en Bekegem deel gingen uitmaken.
Natuur en landschap.
Ichtegem ligt in Zandig Vlaanderen (Westelijk Houtland) met een hoogte van 10 tot 20 meter. In het zuidoosten vindt men de steilrand naar het Plateau van Wijnendale, waar men ook het Wijnendalebos en Kasteel van Wijnendale vindt. Hier is 51 meter het hoogste punt, bij het gehucht De Reiger. Het plateau vormt een waterscheiding: beken ten zuiden hiervan lopen af in zuidelijke richting, naar de Handzamevaart. Beken ten noorden hiervan lopen in noordelijke richting naar de Moerdijkvaart.
Economie.
In de gemeente is Brouwerij Strubbe actief, brouwer van verschillende streekbieren. De brouwerij brouwt de Ichtegem's bieren, die naar de gemeente genoemd zijn. Vroeger waren er meer brouwerijen, zoals brouwerij "De Engel", en ook heeft er een steenfabriek gestaan. In de landbouw was onder meer de vlasteelt van belang.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Verkiezingen 2012.
Na de verkiezingen van zondag 14 oktober 2012 werden volgende partijen gekozen in de gemeenteraad:
Na de bekendmaking van de uitslag smeedde CD&amp;V een coalitie met de lokale partij WIT. Karl Bonny kon aan zijn vierde termijn als burgemeester beginnen.
Verkiezingen 2018.
Na de verkiezingen van zondag 14 oktober 2018 werden volgende partijen gekozen in de gemeenteraad:
Liberaal 2018 en WIT vormden een coalitie en verdeelden de burgemeesterssjerp voor elk drie jaar.
Nabijgelegen kernen.
Koekelare, Aartrijke, Eernegem, Wijnendale

</doc>
<doc id="32549" url="https://nl.wikipedia.org/wiki?curid=32549" title="Ingelmunster">
Ingelmunster

Ingelmunster is een plaats en gemeente in de Belgische provincie West-Vlaanderen. De gemeente telt ruim 11.000 inwoners. Ingelmunster wordt ook weleens de "Brigandsgemeente" genoemd, ter herinnering aan "Brigandszondag" (28 oktober 1798), toen hier de opstand van de Brigands tijdens de Boerenkrijg door de Fransen neergedrukt werd. Sinds 1979 is Ingelmunster gejumeleerd met het Duitse Hüllhorst in de deelstaat Noordrijn-Westfalen.
Kernen.
Bij de gemeentelijke fusies van 1977 is Ingelmunster niet samengesmolten met andere gemeenten; de gemeente heeft dus geen deelgemeenten. Tot de gemeente behoort wel nog het gehucht Krieke, dat in het zuiden van Ingelmunster ligt.
Ingelmunster zelf is ontstaan ten noorden van de Mandel, op de linkeroever. Het dorp ontwikkelde zich later ook ten zuiden uit. Het centrum bestaat nu uit duidelijk gescheiden delen ten noorden en ten zuiden van de Mandel, die elk een eigen parochie vormen. De Mandel loopt grotendeels parallel met het kanaal Roeselare-Leie en vormt samen met het natuurreservaat Mandelhoek en de kasteeltuin, een natuurlijke splitsing van Ingelmunster in twee delen.
Ingelmunster grenst aan volgende dorpen en gemeenten:
Geschiedenis.
De rode draad doorheen de geschiedenis van Ingelmunster is het kasteel dat vandaag omgeven is door een park.
Robrecht I de Fries, graaf van Vlaanderen, liet omstreeks 1075 een versterkte burcht optrekken nabij de rivier de Mandel. Hij gebruikte daarvoor de ruïnes van een klooster dat door Engelse monniken, in navolging van (de latere heilige) Amandus, in de 7de eeuw gesticht was. De zeventiende-eeuwse historicus Anthonius Sanderus meende dat de naam 'Ingelmunster' van 'Anglo-monasterium' (Engels klooster) komt. Anderen denken dat de naam Ingelmunster van 'Angle-Monastère' komt. Deze laatste mening heeft trouwens steeds meer aanhangers. Een klooster 'op de hoek van de heerlijkheid' van Dendermonde. Klooster moet in deze context dan eerder begrepen worden als een klein kerkje, een kapelletje.
Ingelmunster nam een vrij centrale ligging in West-Vlaanderen in. Het was immers gelegen tussen de twee grote middeleeuwse steden Brugge en Kortrijk. Sommigen noemden Ingelmunster vanwege deze ligging zelfs 'de sleutel van Vlaanderen'. Deze benaming wordt geïllustreerd door het verblijf van Filips de Schone, koning van Frankrijk, in 1297. Vijf jaar voor de Guldensporenslag wilde Filips de stad Brugge straffen omdat deze weigerde belasting te betalen. De Bruggelingen vreesden dat hun stad zou verwoest worden, dus kwamen ze hem in Ingelmunster tegemoet om hun onderwerping te betonen.
In 1580 vond de 'slag van Ingelmunster' plaats. Franse hugenoten (onder leiding van François de La Noue) streden tegen de Spaanse bezetters van het kasteel. De la Noue dolf het onderspit en werd naar Alexander Farnese gebracht. (In 1878 werd trouwens een tapijt geweven dat deze 'slag van Ingelmunster, 1580' voorstelt.)
Door de vele oorlogen die Frankrijk uitvocht, stond het land op de rand van het bankroet. Daarom werd de beslissing genomen om kleine gebieden te verkopen, zo ook de heerlijkheid Ingelmunster. Otto von Plotho, een Duits kolonel, kocht in 1583 de heerlijkheid. Het kasteel - aanvankelijk wellicht een castrale motte - was in de Middeleeuwen eigendom geweest van de graven van Vlaanderen (onder meer families de Rhode en van Gistel). Van 1384 tot 1583 waren het kasteel en de omliggende gebieden in handen van achtereenvolgens Bourgondische, Duitse en Franse huizen. De familie de Plotho, en vooral dan Delphin (1657-1697), hadden een grote invloed op het dorp en de ganse heerlijkheid. Dat wordt onder andere duidelijk in de relatie kerk-kasteel.
Het kasteel werd in 1825 doorverkocht aan de familie Descantons de Montblanc die volgens sommige bronnen bastaarden van de familie de Plotho zouden zijn. Deze familie beschouwde het kasteel van Ingelmunster eerder als een buitenverblijf en was slechts in de zomermaanden in Vlaanderen. Het huidige gebouw (1736) is geen middeleeuwse versterkte burcht meer, maar een groot landhuis. De overige tijd van het jaar bevond de adellijke familie zich in Parijs.
In 1986 werd het kasteel aangekocht door de familie Van Honsebrouck, die sedert 1900 actief was in de brouwerijsector. In de jaren 1990 bracht deze familie er een brouwerijmuseum in onder. Op 17 september 2001 werd echter het kasteel en museum door een brand verwoest. Sedertdien is men voortdurend bezig om het kasteel zijn 'bourgeoisie'-stijl terug te geven.
De Franse piloot Roland Garros moest op 18 april 1915 na een raid op het station van Lendelede een noodlanding maken op de zuidflank van Hoog Wallegem in buurgemeente Hulste. Hij stak zijn vliegtuig, een Morane-Saulnier, in brand en verstopte zich op een boerderij op de grens van Hulste en Ingelmunster. Hij kon echter door de Duitsers gevat worden en werd naar een gevangenis in Duitsland overgebracht.
Natuur en landschap.
Ingelmunster ligt in Zandlemig Vlaanderen, ten noorden van de Mandel en het Kanaal Roeselare-Leie. De kerkdrempel ligt op ruim 17 meter hoogte. Het hoogste punt ligt op 38 meter hoogte, ten zuiden van het kanaal.
Politiek.
Burgemeesters.
2013-2018.
Burgemeester is Kurt Windels van de De Brug/N-VA/Open VLD. Hij leidt een coalitie van De Brug/N-VA/Open VLD en sp.a die samen een meerderheid hebben met 11 op 21 zetels.
2019-2024
Kurt Windels (De Brug/N-VA/Open Vld) bleef burgemeester. Zijn partij haalde 13 van de 21 zetels.
Sport.
Hoewel Ingelmunster een vrij kleine gemeente is, heeft het toch een groot aantal sportclubs gehuisvest. Naast SV Ingelmunster, zijn ook de judoclub Kawaishi, tafeltennisclub Mandelhoek, gymclub De Salto's en trampolineclub De Trampo's ver buiten de gemeentegrenzen bekend.
Voetbal.
Sporting West Ingelmunster-Harelbeke.
Enkele jaren geleden fuseerde tweedeklasser KSV Ingelmunster met de voetbalploeg van Harelbeke. Eerst werd de naam van de fusieclub KSV Ingelmunster Zuid-West en in 2004 veranderde de naam naar Sporting West Ingelmunster-Harelbeke. Momenteel speelt de ploeg in het stadion van Harelbeke, in de vierde nationale klasse.
OMS Ingelmunster.
Daar de binding met het Ingelmunsterse voetbal teloorging, werd in 2003 beslist om een nieuwe voetbalploeg in 4de provinciale op te richten. OMS Ingelmunster werd toen boven de doopvont gehouden. OMS staat voor: Olympic Molen Sport. De naam herinnert aan de twee oorspronkelijke voetbalploegen die Ingelmunster rijk was, namelijk SV Olympic Ingelmunster en Molen Sport Ingelmunster, die in 1961 fuseerden tot KSV Ingelmunster. Na het oprichten van een nieuwe plaatselijke voetbalploeg keerden vele Ingelmunsternaars terug om wekelijks de nieuwe ploeg aan te moedigen. Dankzij de steun van vele lokale sponsors kon de ploeg terug groeien. En met resultaat: enkele jaren na zijn oprichting (2003) kwam OMS Ingelmunster tijdens het seizoen 2012-2013 uit in Vierde klasse. In 2016 hervormde de Belgische voetbalbond de voetbalcompetities op lager niveau. In 2017 werd OMS kampioen in Derde klasse amateurs. Begin 2017 besloot het bestuur van OMS Ingelmunster om te fuseren met KFC Izegem tot KFC Mandel United. In het seizoen 2017-2018 werden de thuiswedstrijden van de fusieclub in het stadion van Ingelmunster gespeeld. Ondertussen speelt de ploeg in het vernieuwde voetbalstadion in Izegem, omgedoopt tot de Skyline Arena.
SV Ingelmunster.
Na de fusie van OMS Ingelmunster tot KFC Mandel United, was er nood aan een nieuwe lokale voetbalploeg in Ingelmunster. Eind 2018 werd SV Ingelmunster opgericht. De ploeg speelt ondertussen in 3e provinciale en brengt bij thuiswedstrijden de Ingelmunsterse voetballiefhebber terug naar het sportcentrum.
Devolder Ingelmunster.
Na het verdwijnen van de voetbalploeg KSV Ingelmunster uit tweede klasse, zorgde de minivoetbalploeg Devolder Ingelmunster voor een groot succes. Na enkele jaren tweede nationale, promoveerde de ploeg in het seizoen 2006-2007 naar eerste klasse. Dit gebeurde via de eindronden, waar ze beter waren dan Ronse, Lovendegem en eersteklasser Kortrijk. Ondertussen speelt de ploeg terug in de lagere klassen.
Wielrennen.
In 2008 zijn in Ingelmunster twee wielerclubs met beloften en elites zonder contract in competitie actief. Jaarlijks worden er een aantal wedstrijden georganiseerd in de Brigandsgemeente. Er zijn ook twee clubs voor wielertoerisme, WTC Mandelfietsers en Vriendenkring W.T.K.
Andere sporten.
Verder worden nog veel andere sporten beoefend, vooral in het sportcomplex (onder meer judo, turnen, boksen, boogschieten, volleybal en tafeltennis). Eind 2006 werd het gemeentelijk sportcentrum voorzien van een nieuwe sporthal om de capaciteit voor de verschillende verenigingen nog te verhogen. Net buiten dit complex liggen 2 krachtbalvelden, waarop de lokale ploeg, WWR Ingelmunster krachtbal beoefent.
Het Mandescircuit moet binnenkort na een sanering plaatsmaken voor het milieu-en mobiliteitsopleidingspark, waar onder andere slipcursussen worden gegeven.
De aanwezigheid van het Kanaal Roeselare-Ooigem werkte het ontstaan van vier vissersverenigingen in de hand. Ook de vinkensport wordt in vier verenigingen beoefend.
In 2019 werd ook voor de eerste keer het BK Duimworstelen georganiseerd in Ingelmunster. Dit ging door in café Het Gravinnehof "den Bockor".
Nabijgelegen kernen.
Meulebeke, Emelgem, Izegem, Oostrozebeke, Lendelede, Hulste

</doc>
<doc id="32552" url="https://nl.wikipedia.org/wiki?curid=32552" title="Gran Canaria">
Gran Canaria

Gran Canaria is een van de Canarische Eilanden, een archipel in de Atlantische Oceaan. Het behoort tot Spanje. Het eiland is van vulkanische oorsprong. De hoofdstad is Las Palmas de Gran Canaria, de dichtstbevolkte stad van de Canarische Eilanden en een van de tien grootste steden van Spanje.
Geografie.
Gran Canaria ligt ten zuidoosten van Tenerife en ten westen van Fuerteventura. De noordwestkust van Afrika ligt op ongeveer 150 km afstand en het vasteland van Europa is zo'n 1350 km verwijderd van Gran Canaria. De oppervlakte bedraagt 1560 km². Het hoogste punt ligt op 1949 meter, de top van de Pico de las Nieves. Het eiland heeft een ronde vorm, met een diameter van ongeveer 50 km.
Eeuwenlang had Gran Canaria te maken met ernstige ontbossing als gevolg van menselijk handelen. In de twintigste eeuw begon men met herbebossing en begon de hoeveelheid bos weer toe te nemen.
Las Palmas de Gran Canaria.
De hoofdstad van de provincie Las Palmas en daarmee ook van Gran Canaria is Las Palmas de Gran Canaria. Samen met Santa Cruz de Tenerife, de hoofdstad van buureiland Tenerife, vormt het de hoofdstad van de autonome regio van de Canarische Eilanden.
Bestuurlijke indeling.
Het eiland omvat 21 gemeentes:
Verkeer, vervoer en transport.
Aan de oostkust van het eiland bevindt zich de luchthaven van Gran Canaria. Het grote aantal vliegtuigen en passagiers dat jaarlijks dit vliegveld aandoet maakt het tot een van de drukste van Spanje. Vlak naast het vliegveld is de luchtverkeersleiding gevestigd die al het vliegverkeer boven de Canarische Eilanden in goede banen leidt.
Het vervoer over het eiland zelf wordt geregeld door de busmaatschappij Global. Er rijden dagelijks 60 verschillende buslijnen over het eiland.
Op Gran Canaria loopt een aantal snelwegen die de hoofdstad met het noordwesten (via de GC-2) en zuidoosten (GC-1) verbindt. De snelweg GC-1 vormt sinds de jaren 90 de belangrijkste verbinding van de luchthaven naar de toeristische resorts in het zuiden. Het laatste stuk snelweg, van Puerto Rico naar Puerto de Mogán werd op 25 maart 2013 opengesteld voor verkeer.
Veruit de grootste haven is Puerto de La Luz in de hoofdstad Las Palmas. Dit is zowel een passagiers- (907.782 pax in 2007) als goederenhaven (verwerkt o.a. 400.000 ton ingevroren vis per jaar).
Verder heeft Arguineguín een haven voor de export van cement uit de plaatselijke fabriek en de haven van Arinaga bevindt zich in een van de belangrijkste industriële en commerciële zones van de Canarische Eilanden.
Er zijn plannen voor een spoorverbinding die de hoofdstad met het toeristische zuiden van het eiland moet gaan verbinden. Maar vanwege de economische situatie is het onduidelijk wanneer deze plannen verder uitgewerkt gaan worden.
Geologie.
Gran Canaria heeft een vulkanische oorsprong. Ongeveer 80% van de oppervlakte van het eiland ontstond tijdens het Mioceen, tussen 9 en 14 miljoen jaar geleden. De laatste vulkaanuitbarsting vond zo'n 3500 jaar geleden plaats.
Klimaat.
Gran Canaria heeft een warm en zonnig, subtropisch klimaat. De temperatuur is het hele jaar vrij gelijkmatig door de vochtige noordoostpassaat (calisio), en de Canarische stroom, een aftakking van de Golfstroom. Volgens de universiteit van Syracuse heeft de stad Las Palmas op Gran Canaria het beste klimaat ter wereld.
In de bergen in het binnenland is het wat koeler en op de hoogste bergen kan enkele maanden per jaar zelfs wat sneeuw liggen. Tijdens de Calima (wind vanuit de Sahara over de Atlantische Oceaan) lopen de temperaturen op tot soms boven de 40 °C en hangt er een stofwolk van Saharazand boven het eiland.
Het zuiden van Gran Canaria ligt in de regenschaduw van de bergen, met als gevolg dat het daar droger en zonniger is dan in het noorden.
De gemiddelde jaartemperatuur bedraagt 22 °C; de koudste maand is januari met een gemiddelde temperatuur van 17 °C en augustus is de warmste maand met gemiddeld 24 °C. De meeste regen is in de wintermaanden november, december en januari; de droogste maanden zijn de zomermaanden juni, juli en augustus.
Door de Golfstroom ligt de temperatuur van het zeewater bijna het hele jaar door tussen de 19 en 24 °C.
Geschiedenis.
Het eiland werd vanaf 3000 v.Chr. bevolkt door de Guanchen. Zij noemden het "Tamarán". Spanje veroverde het in de 15e eeuw, tijdens het bewind van de Reyes Católicos (de katholieke koningen, Isabella I van Castilië en Ferdinand II van Aragon). Door het verzet van de oorspronkelijke bewoners hadden de Spanjaarden vijf jaar nodig om het volledige eiland te veroveren. In 1478 werd door Juan Rejón de stad Las Palmas de Gran Canaria gesticht, de eerste plek van Gran Canaria die in Spaanse handen kwam. Gran Canaria werd volledig ingelijfd en onder gezag van de Kroon van Castilië gebracht onder Pedro de Vera, die in 1483 de verovering, door Juan Rejón begonnen, voltooide.
De stad Las Palmas groeide uit tot een belangrijke haven voor schepen die onderweg waren van Europa of Afrika naar Amerika. Ook ontdekkingsreiziger Christoffel Columbus maakte op Gran Canaria een tussenstop. Het bekende Columbushuis, Casa de Colon, in Las Palmas herinnert hieraan. Het eiland kende in de 17de en 18de eeuw een bloeitijd door handel in suiker en later in wijn zoals de wijnbouw op de andere Canarische Eilanden zich ontwikkelde. Nog later werd vooral de bananenteelt belangrijk voor het eiland. Vanaf het begin van de 19de eeuw ging het een stuk slechter met de economie en vertrokken veel eilandbewoners richting Zuid-Amerika. Met de opkomst van het toerisme in de jaren 60 leefde de economie van Gran Canaria weer op.
Toerisme.
De bananenteelt is lange tijd de belangrijkste bron van inkomsten geweest voor Gran Canaria, tot halverwege de vorige eeuw het toerisme op gang kwam. Na de landing van het eerste chartervliegtuig in 1956 ging het snel en na de dood van Franco in 1975 is het toerisme op Gran Canaria geëxplodeerd. Eind 2007 werd er voor het eerst een kleine terugval vastgesteld als gevolg van de crisis waarin de wereldeconomie verkeerde.
Zo'n 3,3 miljoen toeristen bezoeken jaarlijks Gran Canaria, niet alleen uit andere landen maar ook veel Spanjaarden die hier graag op vakantie gaan. De meeste toeristen verblijven in het zuiden waar het klimaat warmer en droger is dan elders op het eiland. De bekendste badplaatsen zijn Maspalomas met de naburige plaatsen San Agustin, Playa del Inglés en Meloneras en de iets meer naar het zuidwesten gelegen havenstadjes Puerto Rico en Puerto de Mogán.
Gran Canaria biedt toeristen een afwisselend landschap van zandstranden en duinen tot groene ravijnen en pittoreske bergdorpjes.

</doc>
<doc id="32553" url="https://nl.wikipedia.org/wiki?curid=32553" title="Kunststofafval">
Kunststofafval

Kunststoffen worden in Europa op grote schaal gebruikt, bijvoorbeeld in verpakkingsmaterialen, in de bouw, in auto's en in de landbouw. Jaarlijks levert dit gebruik een grote hoeveelheid kunststofafval op. In Nederland bedroeg de hoeveelheid kunststofafval in 2003 zo'n 1,2 miljoen ton.
Het grootste gedeelte daarvan - zo'n 45 procent - bevindt zich in het huishoudelijk afval. Het gaat met name om verpakkingen als folies, boterkuipjes, vleeswarenschaaltjes, flessen en flacons. Hergebruik van deze materialen vindt nu nog op beperkte schaal plaats. Nuttige toepassing betekent hergebruik van producten en materialen of verbranding in elektriciteitscentrales en bij cementproductie.
Een moeilijkheid daarbij is het aandeel polyvinylchloride, bij de verbranding hiervan komt zoutzuur vrij. Dat verslechtert de eigenschappen van cement. Het tast ook de stoomketel van de elektriciteitscentrale aan door hoge temperatuur chloorcorrosie. Daarom gebeurt verbranding in de praktijk in afvalverbrandingsinstallaties, die bestand zijn tegen corrosie en die een rookgasreiniging hebben die zoutzuur neutraliseert met kalkmelk.
Het overgrote deel van het kunststofafval wordt verbrand met gedeeltelijke energieterugwinning. Een klein deel is brandstof voor elektriciteitscentrales en cementovens. Een andere verwerkingstechniek zet kunststofafval om in grondstoffen voor de petrochemische industrie. Buiten Nederland wordt deze methode al beperkt gebruikt, in Nederland nog niet.
Inzameling.
Gemeenten in Nederland zijn sinds 1 januari 2010 verplicht om kunststof verpakkingsmateriaal te scheiden. In 2010 werd 48 procent van alle kunststof verpakkingen, die werden verkocht, ingezameld en hergebruikt. In 2009 was dat slechts 38 procent. Nederland recyclet daarmee twee keer zoveel als een gemiddeld EU-land. Gemeenten zijn vrij in de manier waarop ze het plastic afval inzamelen: dit kan door het plaatsen van (vaak oranje) containers of door het huis-aan-huis ophalen maar steeds vaker wordt gekozen voor nascheiding.
Na de inzameling van het plastic afval wordt het vervoerd naar het sorteerbedrijf. Het sorteerbedrijf sorteert het plastic verpakkingsafval in zes verschillende soorten en een restcategorie: PET, HDPE, pvc, LDPE, PP en PS en "overige". Maar 20% van het afval dat daar binnenkomt wordt verbrand. Het andere plastic wordt vervoerd naar de fabrieken die het plastic verwerken tot granulaat. Hiervan kunnen nieuwe producten worden gemaakt. Er worden van het plastic bijvoorbeeld nieuwe verpakkingen gemaakt, fleecekleding, bloempotten en afzetpaaltjes.
Hergebruik.
In geval van mechanisch hergebruik wordt het materiaal gezuiverd, gesmolten en opnieuw toegepast als grondstof voor kunststofproducten. Niet alle kunststofafval leent zich tot mechanisch hergebruik. Deze techniek kent namelijk een belangrijke beperking: het afval mag niet te veel verschillende soorten kunststof bevatten en moet redelijk schoon zijn. Sinds 1 januari 2000 mag dit soort afval niet meer worden gestort.
Consumenten betalen in een aantal gevallen mee aan de verwijderingsbijdrage van kunststofproducten. Dit gebeurt in de vorm van een opslag op de prijs van een nieuw product. Een voorbeeld van zo'n product is een auto. Een personenauto bevat ongeveer honderd kilo kunststof. Daarvan moet sinds een paar jaar zo veel mogelijk opnieuw worden gebruikt. De extra kosten daarvan worden betaald uit een verwijderingsbijdrage op de prijs van nieuwe auto's. Andere producten waarover consumenten een verwijderingsbijdrage betalen, zijn kunststof leidingsystemen en gevelelementen.
Kunststof hoekige melkflessen worden naar zeggen meer dan 50 keer hergebruikt. Voordat de flessen worden hergebruikt, worden ze schoongemaakt en gecontroleerd. Daarbij ontstaat wel watervervuiling, die ook in de milieubalans meegerekend moet worden. Voor het meermalig hergebruik van flessen wordt aangeraden kunststof te gebruiken, omdat dit lichter is dan glas en daardoor minder energie kost tijdens het transport. Wanneer de meermalig hergebruikte fles aan het einde van zijn bestaan is gekomen, wordt deze door speciale kunststofverwerkingsbedrijven opnieuw tot grondstof verwerkt.

</doc>
<doc id="32554" url="https://nl.wikipedia.org/wiki?curid=32554" title="Assenede (gemeente)">
Assenede (gemeente)



</doc>
<doc id="32555" url="https://nl.wikipedia.org/wiki?curid=32555" title="Brakel (België)">
Brakel (België)

Brakel is een gemeente in de Belgische provincie Oost-Vlaanderen. Brakel heeft een oppervlakte van 5644 hectare en telt ruim 15.000 inwoners, die Brakelaars worden genoemd. Brakel behoort tot het arrondissement Oudenaarde.
Geografisch sluit Brakel in het zuiden aan bij de Zuid-Vlaamse heuvelrij van de Vlaamse Ardennen gevormd door de Kluisberg, Hotondberg, Muziekberg, Pottelberg en Rhodesberg (Mont de Rhode). Het noordelijke deel van Brakel loopt uit in de Zwalmvallei. Geologisch zijn de heuvels opgebouwd uit tertiaire sedimenten; er worden hoofdzakelijk leemgronden aangetroffen. Brakel maakt deel uit van de Vlaamse Ardennen.
Geschiedenis.
In 1970 werden de gemeenten Elst, Michelbeke, Nederbrakel, Opbrakel en Zegelsem gefusioneerd tot één gemeente: Brakel. Brakel ontleende haar naam aan die van Nederbrakel en Opbrakel. Zij waren op hun beurt afkomstig van de Karolingische villa "Braglo", die al in 866 werd vermeld en die zich bevond ter plaatse van de huidige dorpskern van Opbrakel. In 1977 werden ook Everbeek, Parike en een deel van Sint-Maria-Oudenhove aan Brakel toegevoegd.
Kernen.
Elst, Everbeek, Michelbeke, Nederbrakel, Opbrakel, Parike, Sint-Maria-Oudenhove (deels) en Zegelsem.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Structuur.
De gemeente Brakel ligt in het kieskanton Brakel in het provinciedistrict Oudenaarde, het kiesarrondissement Aalst-Oudenaarde en de kieskring Oost-Vlaanderen.
Burgemeester.
De huidige burgemeester is Stefaan Devleeschouwer
Burgemeesters van Brakel waren:
2024-2030.
Burgemeester is Alexander De Croo (Open Vld). Hij leidt het schepencollege bestaande uit Open Vld en Broakel2.0.
Resultaten gemeenteraadsverkiezingen sinds 1976.
&lt;br&gt;
Sport.
In Brakel spelen de voetbalclubs K. Olsa Brakel, SV Everbeek, Standaard Michelbeke, SK Opbrakel, FC Zegelsem. FC Brakel werd in 2011 geschrapt.
Ook volleybal is vertegenwoordigd in Brakel: Volley Saturnus Michelbeke waarvan de dames in de eredivisie spelen.
Brakel telt ook wielrenners: Frederik Backaert, Elias Van Breusegem, Ruben Pols, Niels De Rooze en Patrick Muylaert.
Muziek.
De gemeente beschikt over 2 blaasorkesten
Daarnaast is er ook een accordeonvereniging actief: 
Natuurgebieden.
In Brakel liggen verschillende natuurgebieden, die Europees beschermd zijn als Natura 2000-habitatrichtlijngebied 'Bossen van de Vlaamse Ardennen en andere Zuid-Vlaamse bossen': Brakelbos, Burreken, Everbeekse bossen, de uitlopers van het Livierenbos, Middenloop Zwalm aan het Mijnwerkerspad, Bovenlopen Zwalm. In 2017 werd (zo raakte in 2023 bekend) de eerste wolf in Vlaanderen gespot in Brakel.

</doc>
<doc id="32556" url="https://nl.wikipedia.org/wiki?curid=32556" title="Buggenhout">
Buggenhout

Buggenhout is een plaats en gemeente in de Belgische provincie Oost-Vlaanderen. De gemeente telt ruim 14.000 inwoners, die Buggenhoutenaars worden genoemd.
Geschiedenis.
Buggenhout werd voor het eerst vermeld in 1125, als "Buckenholt", verwijzend naar het uitgestrekte beukenbos dat toen hier nog aanwezig was.
Buggenhout lag van de Karolingische tijd tot de 11e eeuw in de Brabantgouw. Het maakte deel uit van het Hertogdom Brabant en ook de heren van Grimbergen hadden er rechten. Daarnaast was er bemoeienis van de Abdij van Affligem. Dit alles leidde er toe dat het Buggenhoutbos tot het kroondomein ging behoren en dat de heerlijkheid werd gesplitst in Buggenhout-Bournonville (ongeveer overeenkomend met de huidige dorpskom), waar het geslacht "Bournonville" tot 1765 heerste, en "Buggenhout-Grimbergen", dat onder meer de huidige kernen Opstal en Briel omvatte. Dit maakte deel uit van Brabant en werd bestuurd door de heren van Grimbergen.
De Fransen deelden Buggenhout in 1796 in bij het Scheldedepartement, dat in 1815 werd omgevormd tot provincie Oost-Vlaanderen. Op deze wijze werd Buggenhout niet bij de provincie Brabant, maar bij de provincie Oost-Vlaanderen gevoegd.
Natuur en landschap.
Buggenhout ligt op een hoogte van 6-29 meter. Een belangrijk natuurgebied is het Buggenhoutbos.
Demografie.
Demografische ontwikkeling na de fusie.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1965.
Sport.
In Buggenhout spelen de voetbalclubs Rangers Opdorp en Eendracht Buggenhout. De laatste ontstond in 2013 uit een fusie tussen Sparta Buggenhout en Eendracht Opstal.
Andere sporten die in Buggenhout worden beoefend zijn onder meer turnen en freerunning bij turnclub Nut &amp; Vermaak Buggenhout, krachtbal bij 't Klaverken Buggenhout, lacrosse bij de Buggenhout Brewers en judo bij judoschool Ippon Buggenhout.
Jaarlijks vindt de Bosmarathon plaats om en door het Buggenhoutbos, georganiseerd in samenwerking met de Koninklijke Atletiekclub Lebbeke.
Brouwershuis Van Damme.
In 2010 begon men met de afbraak van het gebouwen van Café De Ton, de Feestzaal D'Oude Post en een derde woning. Het oudste gedeelte van het gebouw dateerde van 1878, het werd opgericht door brouwer Julien Van Damme-Kiekens. In de twee linkergedeelten huisde - sinds 1903 - het "Gesticht Tanghe" of de "Kostschool voor jongens A. Tanghe-Van Damme". In 1922 werd het opgevolgd door de "Kostschool voor jongens C. Ghijsselinckx", die bleef er tot 1927.
In de rechterzijde huisde vanaf 1883 brouwerij Van Damme-Meert, die er bleef tot in 1938. Daarna werd het een bierdepot en limonadefabriek. In het middengedeelte was enige tijd het postkantoor gevestigd; later Feestzaal d'Oude Post. Het linkse deel werd café De Ton. De laatste eigenaar van het complex was Brouwerij De Landtsheer.
Na de afbraak komt er een nieuwbouw met 3 verdiepingen, 19 appartementen en 4 winkelruimten.
Politiek.
Vroeger werd de politiek in Buggenhout gedomineerd door enkele families die ook sterk betrokken waren bij de lokale nijverheid: Mistiaen (garentwijnders en ook brouwerij Mistiaen), Bosteels (van brouwerij Bosteels) en De Landtsheer (van brouwerij De Landtsheer).
Lijst van burgemeesters.
Bestuur 2018-2024.
De uitkomst van de gemeenteraadsverkiezingen van 14 oktober 2018 is een absolute meerderheid voor CD&amp;V (13 op 23 zetels). Geert Hermans is burgemeester.
Resultaten gemeenteraadsverkiezingen sinds 1976.
&lt;br&gt;
Politieke mandaten buiten de gemeente.
Enkele Buggenhoutenaars namen een politieke functie waar die de gemeente oversteeg. Het zijn Hilde Bruggeman, gedeputeerde voor Oost-Vlaanderen; Paul Van Malderen, Vlaams parlementslid; Jozef Steps, volksvertegenwoordiger. Ook minister Robert De Man bracht een deel van zijn jeugd in Buggenhout door. In 2019 werd Steven Creyelman verkozen in de Kamer van volksvertegenwoordigers
Religie.
Parochies.
Het grondgebied van de gemeente telt vier katholieke parochies.
De eerste drie behoren tot het decanaat Lebbeke, Den Briel behoort tot het decanaat Dendermonde omdat de kerk op Baasroods grondgebied staat.
Kloosters.
Buggenhout heeft één klooster: het klooster van de zusters van Sint-Vincentius a Paulo, gelegen aan de Klooster- en Schoolstraat. Het is een stichting vanuit het klooster van Deinze.&lt;br&gt;Vroeger waren er wel meer religieuzen actief: dezelfde zusters hadden een bijhuis te Opstal aan de Broekstraat, er waren de zusters van de Heilige Vincentius a Paulo te Opdorp aan de Dries, en de Paters van het Heilig Hart in het kasteel van Opdorp (jongenstehuis Prins Albert). De aanwezigheid van de Zusters Maricolen en de Missiezusters was kortstondig maar is bewaard gebleven in de straatnamen Maricolenweg en Missiestraat.
Nabijgelegen kernen.
Briel, Opstal, Peizegem, Malderen, Opdorp

</doc>
<doc id="32557" url="https://nl.wikipedia.org/wiki?curid=32557" title="Destelbergen">
Destelbergen

Destelbergen is een plaats en gemeente in de Belgische provincie Oost-Vlaanderen. De gemeente telt iets meer dan 19.000 inwoners, die Destelbergenaars worden genoemd. De residentiële gemeente ligt net ten oosten van de stad Gent; ten zuiden van Destelbergen ligt de dichtgeslibde bedding van de Zeeschelde.
Geschiedenis.
Destelbergen was reeds lang voor onze tijdrekening bewoond. Archeologische opgravingen tonen bewoning aan sinds het mesolithicum (ca. 10.000 tot ca. 5.000 v. Chr.). Ook het toponiem Destelbergen gaat reeds ver in de tijd terug. De vroegere gemeentenaam "Thesle" verwijst naar de inmiddels grotendeels genivelleerde zandheuvels in het centrum van de gemeente. Overigens, ook het tweede deel van de gemeentenaam "-bergen" verwijst hiernaar.In 962 werd Destelbergen aan de Sint-Pietersabdij van Gent geschonken door Wichman IV, graaf van Hamaland. Tot het einde van het ancien régime zou de heerlijkheid in handen van de abdij blijven. De abdij bezat in de gemeente trouwens naast een aantal grote landbouwuitbatingen ook belangrijke leengoederen. Deze sites groeiden uit tot kastelen of buitenplaatsen waarvan men er nu nog een aantal kan terugvinden. De nabijheid van Gent zorgde ervoor dat de gemeente veel moeilijkheden kende tijdens de godsdiensttroebelen en de oorlogen met Lodewijk XIV. Zo werd de gemeente tussen 1675 en 1677 driemaal geplunderd.
In de middeleeuwen was de turfwinning aan de Schelde tamelijk belangrijk. De 19de eeuw daarentegen werd gekenmerkt door de opkomst van enige nijverheid zoals steenbakkerijen, olieslagerijen enz.
Ook in Heusden, een deelgemeente van Destelbergen, zijn sporen van prehistorische bewoning aangetroffen. De oudste vermelding van Heusden treft men in de 11de eeuw aan, wanneer abt Othejbold in een document noteert dat Heusden voor de invasie van de Noormannen aan de Sint-Baafsabdij zou hebben toebehoord. Nadien kwam de gemeente echter in handen van de heren van Heusden. Ingevolge het huwelijk van Beatrix van Heusden met Zeger III, burggraaf van Gent, in 1212 werd de zetel van het burggraafschap van Gent overgebracht naar Heusden. Tot het einde van het ancien régime bleef Heusden eigendom van de burggraven van Gent, een titel die door verschillende adellijke geslachten gevoerd werd. In 1247 vestigde de Cisterciënzerinnenabdij van Nieuwenbosch zich te Heusden. Dit klooster kende een grote bloei tot het in 1578 door Beeldenstormers werd vernield waarna de zusters zich in Gent gingen vestigen. Doordat Heusden in deze periode deel uitmaakte van de verdedigingsgordel rond Gent, werd de gemeente eveneens verschillende malen geplunderd. Vanaf de 19de eeuw duikt ook hier de industrialisatie op.
In 1794 was Destelbergen 1922 hectare groot en telde slechts 2250 inwoners. In 1801 woonden er 2454 zielen en op 31 december 1862 werden er 5200 inwoners opgetekend.
Geografie.
Kernen.
De gemeente Destelbergen bestond uit de wijken Panhuis, Achtendries, Klein Gent, Kleinen Hoenderhoek, Sint-Pietershof, het Veldeken, de Visschershoek, de Schijtershoek, de Molenhoek, het Gouden Hand, het Peerdeken, de Hoogstraat, het Haanhout, Toleinde, Blauwhof en Eenbeekeinde, die aansluit op de verstedelijking van Sint-Amandsberg en Gent. De wijk Beervelde werd in 1809 een afzonderlijke parochie en pas in 1921 een afzonderlijke gemeente.
Ruim vijftig jaar later, op 1 januari 1977, werden Destelbergen en Heusden, ten zuiden van Destelbergen-centrum, samengevoegd waardoor de gemeente nu een oppervlakte van ruim 2.500 hectare beslaat. De laatste jaren is de gemeente geëvolueerd tot een woongemeente, al bleef het landelijk karakter, mede door de aanwezigheid van de vele kasteelparken, nog in grote mate bewaard.Destelbergen raakt in het westen aan Gent. De grens met Melle en Gent wordt gevormd door de gedeeltelijk dichtgeslibde bedding van de Zeeschelde.
Deelgemeenten.
De gemeente Destelbergen grenst aan volgende (deel)gemeenten:
Natuur en landschap.
Destelbergen ligt aan de oostrand van de Gentse agglomeratie. Het ligt ten noorden van de Schelde en de bodem bestaat uit zand, leem en klei. Het wordt doorsneden door een spoorlijn en ligt binnen de rondweg R4 om Gent. Het belangrijkste natuurgebied is de Damvallei.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Geschiedenis.
Legislatuur 2013-2018.
Burgemeester blijft Marc De Pauw (Open-VLD). Hij leidt een coalitie bestaande uit Open Vld en CD&amp;V. Samen vormden ze een meerderheid met 14 op 25 zetels.
Legislatuur 2019-2024
Na de gemeenteraadsverkiezingen van 2018 sloten Open Vld en N-VA een nieuwe coalitie. Samen vormen ze een meerderheid van 14 op 25 zetels. De nieuwe burgemeester wordt Elsie Sierens (open Vld).
Cultuur.
De voormalige nachtclub Boccaccio.
Nabijgelegen kernen.
Laarne, Sint-Amandsberg, Gentbrugge, Heusden, Oostakker, Lochristi, Melle, Wetteren

</doc>
<doc id="32558" url="https://nl.wikipedia.org/wiki?curid=32558" title="Rijksweg 4">
Rijksweg 4

 
 
 (Geniedijk)
 
 
 
 
 
 
 
 
Rijksweg 4, ook wel A4 is een rijksweg uitgevoerd als autosnelweg in Nederland. De weg loopt van knooppunt De Nieuwe Meer bij Amsterdam tot knooppunt Benelux bij Pernis en van Klaaswaal naar België ter hoogte van Zandvliet.
Tussen Amsterdam en knooppunt Ypenburg valt de A4 samen met de E19, de snelweg van Amsterdam naar Parijs, tussen knooppunt Zoomland en knooppunt Markiezaat valt de A4 samen met de E312. Hoewel het snelwegtraject tussen Klaaswaal en knooppunt Sabina tot Rijksweg 4 behoort, is dit bewegwijzerd als A29. Aansluitend, ter hoogte van Bergen op Zoom, valt de A4 samen met de A58.
Geschiedenis.
Oorspronkelijk gold de benaming "Rijksweg 4" voor de als autoweg uitgevoerde rijksweg Den Haag (Benoordenhoutseweg) - Wassenaar - Sassenheim - Hoofddorp - Schiphol - Amsterdam (Oude Haagseweg). Toen een rechtstreekse autosnelweg Amsterdam - Schiphol - Hoofddorp - rotonde Ypenburg werd aangelegd, kreeg deze de benaming "Rijksweg 4a". Later werd de oude Rijksweg 4 omgedoopt in Rijksweg 44 en Rijksweg 4a in Rijksweg 4, met als zuidelijk eindpunt Knooppunt Ypenburg. Hierna werd op Rijswijks grondgebied de "Zoomseweg" als autoweg aangelegd. De naam van die weg verwees naar het beoogde eindpunt bij Bergen op Zoom. Omdat na voortschrijdend inzicht bleek dat de weg nog verder richting Antwerpen kon worden doorgetrokken en als autosnelweg werd uitgevoerd, werd deze benaming losgelaten. Uiteindelijk werd het een volwaardige autosnelweg, echter met onderbrekingen. Onder meer het wegvak Delft - Knooppunt Benelux (Schiedam) ontbrak. Dit werd pas na 30 jaar van protesten volledig aangelegd (zie verderop).
Enkele punten uit geschiedenis van de A4.
Wegvak Plaspoelpolder - Rijswijk.
Het in 1986 geopende wegvak door de Plaspoelpolder/Hoekpolder is ten gevolge van de verdiepte ligging van de A4 ten opzichte van de omliggende polders aangelegd als een polder in een polder met een eigen afwateringsconstructie via betonnen goten, waterverzamelbekkens en een extra bemaling. Aanvankelijk was dit traject, in verband met de aanwezigheid van de beweegbare brug 't Fortuin, als autoweg uitgevoerd. Nadat de brug tot vaste oeververbinding was omgebouwd, kreeg het wegvak de status van autosnelweg. Tijdens de aanleg van dit traject zijn veel archeologische vondsten uit de nieuwe steentijd gedaan.
Dit deel van de A4, vanaf knooppunt Ypenburg in zuidelijke richting, werd in de ontwerpfase "Zoomseweg" genoemd, naar het einde van de route bij Bergen op Zoom. Toen de A4 verder zuidwaarts werd doorgetrokken, heeft men deze naam laten varen. De benamingen Rijksweg 19 en Beneluxbaan zijn ook in gebruik geweest.
Knooppunt Burgerveen – Leiden.
In 2001 werd gestart met verbreding van het wegvak tussen knooppunt Burgerveen en Leiden (ca. 14 km).
Op 25 juli 2007 deed de Raad van State uitspraak dat het tracébesluit voor het verbreden van de A4 tussen Zoeterwoude-Dorp en Hoogmade werd vernietigd omdat onvoldoende onderzoek was gedaan naar de luchtkwaliteit. Deze zaak was aanhangig gemaakt door onder andere Milieudefensie en elektronicaproducent JVC. Door dit besluit werden de werkzaamheden tussen Zoeterwoude-Dorp en Hoogmade voor onbepaalde tijd stilgelegd; de reeds aangevangen werkzaamheden voor het verbreden van de A4 tussen Burgerveen en iets ten zuiden van de Ringvaart bleven ongemoeid. Na een spoedwet en een versnelde procedure werden uiteindelijk de werkzaamheden voor het zuidelijke deel officieel gestart op 23 september 2009.
Het noordelijke deel is gereedgekomen in 2010, het middendeel was – samen met de HSL – gereed in 2006 en het zuidelijke deel is voltooid op 1 december 2014.
Dinteloord – Halsteren.
De werkzaamheden op het ontbrekende gedeelte tussen Dinteloord en Klutsdorp zijn in 2011 begonnen. Rijkswaterstaat had eerder al een tijdelijke aansluiting op de N259 bij Klutsdorp geopend. Dit wegvak is na voltooiing van de werkzaamheden op 24 november 2014 in gebruik genomen.
Delft – Schiedam.
Over dit 7 kilometer lange stuk weg is al sinds de jaren 50 gediscussieerd. Vooral de gemeente Schiedam heeft de uitvoering van de plannen tot aanleg jarenlang weten te vertragen. Er waren enkele zorgpunten die critici hadden bij de aanleg van de weg, zoals de luchtkwaliteit bij de tunnelmonden van de tunnel tussen Schiedam en Vlaardingen. Ook was de inpassing van de weg ter hoogte van de Delftse wijk Tanthof West volgens tegenstanders niet voldoende. Ten slotte vreesden tegenstanders dat de waarde van Midden-Delfland als 'stiltegebied' geheel verloren zou gaan bij aanleg van de weg.
Het wegvak Delft – Schiedam is aangelegd door Boskalis, Heijmans en VolkerWessels onder de naam A4ALL, naar een ontwerp van ZJA. Het startschot is gegeven op 26 april 2012. De openstelling van de A4 Midden-Delfland vond plaats op 18 en 21 december 2015. De rijbaan richting Delft ging als eerste open, drie dagen later volgde de rijbaan richting Schiedam.
De aanleg zou uiteindelijk €891 miljoen euro hebben gekost.
Besluitvorming.
In 2001 schrijft de provincie Zuid-Holland onder voorzitterschap van Gedeputeerde Marnix Norder in samenwerking met overheden en maatschappelijke organisaties het rapport 'Kansen benutten, impasses doorbreken’. Dit plan, “Plan Norder” gaat uit van de aanleg van de A4 Delft-Schiedam inclusief plannen die de kwaliteiten van Midden-Delfland zouden moeten versterken. Dit vormt de basis voor de Integrale Ontwikkeling tussen Delft en Schiedam (IODS). Het programma houdt in dat gelijk met de aanleg van de A4 Delft – Schiedam ook wordt geïnvesteerd in de kwaliteit van Midden-Delfland en de stedelijke inpassing van de A4 Delft-Schiedam tussen Schiedam en Vlaardingen. In het programma IODS zijn afspraken gemaakt over de inpassing van de A4 vanaf het Kethelplein bij Schiedam tot aan Delft. Naast infrastructuur zou dankzij IODS ook voorzien worden in nieuwe natuur in Midden-Delfland en nieuwe recreatieve voorzieningen. Daarnaast zouden verspreid liggende, oude kassen worden gesaneerd en krijgt de melkveehouderij impulsen voor een duurzame en economisch gezonde bedrijfsvoering. IODS is een samenwerkingsverband tussen Rijk, provincie Zuid-Holland, lokale overheden en verschillende maatschappelijke organisaties zoals Natuurmonumenten en de ANWB. Provincie Zuid-Holland coördineert en regisseert IODS.
In 2006 werd het IODS-convenant ondertekend door zestien partners, gevolgd door de minister, gedeputeerde Martin van Engelshoven-Huls, wethouders van de gemeenten Schiedam, Vlaardingen, Delft en Midden-Delfland alsook bestuurders van de Stadsregio Rotterdam, het Stadsgewest Haaglanden en het Hoogheemraadschap van Delfland; ook vertegenwoordigers van VNO-NCW West, de ANWB, LTO-Noord, Vereniging Natuurmonumenten, de Milieufederatie Zuid-Holland en Stichting Woonplus ondertekenden. Hiermee was IODS niet meer een idee, maar werd het ook voorzien van financiën om alle projecten inclusief een ingepaste A4 uit te voeren.
Op 3 september 2009 maakte minister Camiel Eurlings bekend dat het kabinet had besloten de A4 tussen Delft en Schiedam aan te leggen. In het uiteindelijke plan wordt de weg deels half en deels geheel verdiept aangelegd en er komt een tunnel. Zo is de weg niet zichtbaar op het maaiveld en wordt de geluidsproductie gereduceerd. Hierop startte onder meer de gemeente Schiedam een bezwaarprocedure tegen het besluit.
Op 2 september 2010 tekenen Minister Eurlings, Gedeputeerde Van Engelshoven Huls en de IODS-partijen een bestuurlijke overeenkomst IODS gelijktijdig met de ondertekening van het Tracebesluit A4 door Eurlings en minister Huizinga van VROM. Hiermee zijn de IODS-eisen vertaald in uitvoeringsprojecten die gelijktijdig met de aanleg van de A4 Delft-Schiedam worden uitgevoerd. Voor de uitvoering is de minister van Infrastructuur en Milieu verantwoordelijk. In de bestuurlijke overeenkomst zijn ook afspraken gemaakt over extra projecten en gedetailleerde afspraken over extra inpassingsmaatregelen voor onder meer ecologie en geluid. In september 2010 is het definitieve besluit genomen, en de Raad van State verwierp alle bezwaren op 6 juli 2011.
Toekomst.
Knooppunt Benelux – Klaaswaal – Knooppunt Sabina.
Het enige nog ontbrekende wegvak is dat van Knooppunt Benelux tot de aansluiting op de A29 bij Klaaswaal. In 1961 werd al een tracébesluit genomen voor de aanleg. Er ligt ook al een dijklichaam tussen Hoogvliet en Poortugaal. In de Hoeksche Waard liggen de rijbanen van de A29 ter hoogte van Klaaswaal over een afstand van een paar honderd meter van elkaar gescheiden, met het idee dat hier een knooppunt gerealiseerd kan worden. In 2017 werd een MIRT-onderzoek aangekondigd naar de knelpunten voor de mobiliteit ten zuiden van Rotterdam en het mogelijke nut van een A4 Benelux - Klaaswaal of alternatieven. Het onderzoek werd in 2018 opnieuw opgenomen in het MIRT.
Weginrichting.
Maximumsnelheid.
Op 28 juni 2013 werd op het traject Leidschendam – Zoeterwoude de maximumsnelheid 's avonds en 's nachts verhoogd naar 130 km/u. Op 28 juli werd de maximumsnelheid op het traject Hoofddorp – knooppunt De Hoek verhoogd naar 130 km/u.
Op 27 juni 2014 werd de maximumsnelheid tussen Leidschendam en Den Haag-Zuid 's avonds en 's nachts verhoogd naar 130 km/u. Een paar maanden later, op 19 december, werd de maximumsnelheid tussen Schiphol en knooppunt De Hoek verhoogd naar 130 km/u.
Op 17 juli 2015 werd de maximumsnelheid tussen Zoeterwoude-Dorp en Zoeterwoude-Rijndijk (hoofdrijbaan) 's avonds en 's nachts verhoogd naar 130 km/u.
In oktober 2015 gaf de verantwoordelijk minister aan dat ze ook op andere delen van de A4 de maximumsnelheid naar 130 km/u wil verhogen. Er is nog geen streefdatum voor dit project bekend.
In december 2015 gaf Rijkswaterstaat aan dat de maximumsnelheid op de A4 tussen Schiedam en Delft verhoogd zal worden naar 120 km/u overdag en 130 km/u 's nachts. Er is nog geen streefdatum voor dit project bekend.
In september 2017 werd de maximumsnelheid 's nachts verlaagd tussen Den Haag-Zuid en knooppunt Ypenburg van 130 km/u naar 100 km/u. Dit werd gedaan omdat er in Rijswijk te veel geluidsoverlast was. Sinds er 2019 stil asfalt is aangelegd, werd de maximumsnelheid in de avond en nacht weer verhoogd van 100 km/u naar 130 km/u.
Traject Klaaswaal – Knooppunt Sabina.
Tussen Klaaswaal en knooppunt Sabina is de snelweg nog niet als A4 bewegwijzerd, maar wordt het nummer A29 aangehouden. Bij Willemstad voegt de A59 zich voor enkele kilometers bij de A29 (A4). Bij knooppunt Sabina splitst de A59 zich weer af om verder in oostelijke richting te gaan. Hier stopt ook de nummering van de A29 en wordt weer A4 aangegeven. Dit blijft zo op het laatste deel langs Bergen op Zoom tot aan de grens met België. Tot hier wordt de weg "Zoomseweg-Zuid" genoemd. Daarna gaat hij over in de Belgische A12, die verder loopt naar de aansluiting op de E19 bij knooppunt Antwerpen-Noord.
Filetop-50.
Een aantal locaties van de A4 komen en kwamen voor in de filetop-50 van Rijkswaterstaat. Een leeg vak betekent dat de desbetreffende locatie niet voorkwam in de filetop-50.

</doc>
<doc id="32559" url="https://nl.wikipedia.org/wiki?curid=32559" title="Erpe-Mere">
Erpe-Mere

Erpe-Mere is een gemeente in de Belgische provincie Oost-Vlaanderen. De gemeente telt ruim 21.000 inwoners, die Erpe-Merenaars worden genoemd. Erpe-Mere heeft acht deelgemeenten, namelijk Aaigem, Bambrugge, Burst, Erondegem, Erpe, Mere, Ottergem en Vlekkem. In Bambrugge bevindt er zich ook nog een gehucht: Egem, een ander gehucht Edixvelde bevindt zich op de grens van Erpe, Mere en de Aalsterse deelgemeente Nieuwerkerken.
Geschiedenis.
De gemeente Erpe-Mere ontstond bij de fusie van Belgische gemeenten in 1977. Bij het kiezen van de naam voor de fusiegemeente raakten Erpe en Mere het niet eens. Erpe wou dat de gemeente Erpe zou heten omdat ze het grootst in oppervlakte was. Mere daarentegen lag centraal en had meer inwoners. Als compromis werd de naam Erpe-Mere gekozen.
Geografie.
Erpe-Mere grenst in het noorden aan Lede, in het oosten aan Aalst en Haaltert, in het zuiden aan Herzele en in het westen aan Sint-Lievens-Houtem.
Erpe-Mere ligt op uitlopers van de heuvelzone van de Vlaamse Ardennen en in de Denderstreek. Het gebied ten noorden van de weg Aalst-Gent (N9) ligt op 10 tot 30 meter hoogte, het gebied tussen de N9 en de E40 Brussel-Gent ligt op een hoogte tussen 25 en 50 meter en het gebied ten zuiden daarvan heeft heuveltoppen van rond de 80 meter. De meest bekende heuvel in Erpe-Mere is de Gotegemberg in Mere. Niet zijn hoogte (68 meter), maar wel de steilheid (18%) van de berg maakt hem voor wielerliefhebbers knap lastig. Boven op de Gotegemberg zijn er vergezichten.
Het grondgebied van Erpe-Mere wordt doorkruist door twee beken, die beiden dezelfde naam dragen: de Molenbeek. Deze lopen van zuidwest naar noordoost. De Molenbeek die door Burst, Bambrugge, Ottergem, Vlekkem en Erondegem loopt, mondt uit in de Schelde. De Molenbeek-Ter Erpenbeek in de Dender.
De Romeinen wisten al vroeg dat er witte natuursteen (Vlaamse arduin of Lediaanse steen) zat in Steenberg te Bambrugge. Deze witte natuursteen was geschikt als fundering en opgaand metselwerk voor hun villa's, voor het uitwerken van waterputten en als bouwmateriaal voor de zuilen en kapitelen van hun tempels. Ruim voor de 11de - 12de eeuw werd er in Bambrugge (Steenberg) al witte zandsteen ontgonnen. De meest gebruikte witte natuursteen in Brabant in de 16de - 17de was de Balegem- of Ledesteen die in o.a. Steenberg werd ontgonnen. Er werd tot na de 2de wereldoorlog Lediaanse zandsteen in Steenberg gewonnen. Vandaag is het administratief centrum van Erpe-Mere daar gelegen.
In Aaigem en Heldergem (gemeente Haaltert) bevindt zich het natuurgebied Den Dotter.
Kernen.
De gemeente bestaat uit de deelgemeenten Aaigem, Bambrugge, Burst, Erondegem, Erpe, Mere, Ottergem en Vlekkem. Mere ligt centraal. In het noorden en zuiden liggen twee andere grote deelgemeenten, namelijk Erpe in het noorden en Aaigem in het zuiden. De vijf andere, kleinere deelgemeenten liggen in het westen.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Structuur.
De gemeente Erpe-Mere ligt in het kieskanton Aalst (dewelke identiek is aan het provinciedistrict Aalst) en ligt in het kiesarrondissement Aalst-Oudenaarde en de kieskring Oost-Vlaanderen.
Burgemeesters.
In Erpe-Mere kwamen er met de gemeenteraadsverkiezingen van 2012 zes partijen op. De CD&amp;V bleef de grootste partij en haalde 12 van de 25 zetels, evenveel als toen ze in 2006 met het kartel CD&amp;V/N-VA haalden. Hugo De Waele (CD&amp;V) haalde de meeste voorkeurstemmen en bleef burgemeester. De CD&amp;V vormde met de N-VA dat nu apart op kwam en 7 zetels haalde de coalitie. De Open VLD haalde 5 zetels (een verlies van 2 zetels t.o.v. 2006) en komt na 36 jaar deel uit te maken van de coalitie in de oppositie terecht. Het kartel sp.a-Groen haalde 1 zetel (een verlies van 1 zetel t.o.v. 2006). Het Vlaams Belang verloor al zijn 4 zetels die het in 2006 had. Sterkhouder Gerda Van Steenberge die Vlaams parlementslid is en de VB-lijst trok in 2006 kondigde op 11 juli 2012 aan dat ze uit het Vlaams Belang stapte en als onafhankelijke zou verder zetelen in het Vlaams parlement. Hierdoor kwam ze ook niet meer op op lokaal vlak voor de gemeenteraadsverkiezingen van 2012. Er kwam ook een nieuwe partij DENDEREND &amp; VRIJ op die echter geen zetels haalde. DENDEREND &amp; VRIJ werd op 5 september 2012, amper 40 dagen voor de gemeenteraadsverkiezingen opgericht en ontstond uit de plaatselijke LDD-afdeling van Erpe-Mere. Er was heel wat ophef ontstaan rond Kris De Saedeleer die voorzitter is van motorclub de Blue Angels in Erpe-Mere, en dit haalde zelfs de nieuwsuitzendingen van de regionale televisiezender TV Oost. Omdat De Saedeleer niet op een LDD-lijst mocht staan werd er een naamswijziging van Libertaire Democraten Denderstreek doorgevoerd in DENDEREND &amp; VRIJ. Hierop werd de LDD-afdeling in Erpe-Mere echter onmiddellijk geschrapt door het provinciale bestuur en moesten ze als onafhankelijke partij verdergaan.
2013-2018.
Burgemeester is Hugo De Waele (CD&amp;V). Hij leidt een coalitie bestaande uit CD&amp;V en N-VA. Samen vormen ze de meerderheid met 19 op 25 zetels.
2019-2024.
De coalitie tussen CD&amp;V en N-VA blijft overeind maar verliest 2 zetels en komt dus uit bij 17 op 25 zetels. Het zijn de twee nieuwe partijen STERK! en LEF die elk met 1 zetel gaan lopen. Ook het Vlaams Belang is terug van weggeweest en haalt terug 3 zetels. Dit ten koste van Open VLD (-4 zetels) en N-VA (-2 zetels). Hugo De Waele blijft burgemeester tot december 2022. Op 1 januari 2023 nam Tom Van Keymolen (CD&amp;V) de fakkel over.
2024-2030.
Op 13 oktober behaalt CD&amp;V met LEF 14 op 27 zetels. Hiermee behalen ze de absolute meerderheid. Stemmenkanon Tom Van Keymolen krijgt het initiatiefrecht voor het bouwen van een coalitie. Op 27 oktober maakt hij bekend dat het bestuur de komende legislatuur zal bestaan uit CD&amp;V met LEF en Vooruit-Groen. Volgens de nieuwe regels wordt Tom Van Keymolen als stemmenkanon ook meteen de burgemeester. Met 16 op 27 zetels hebben ze een comfortabele meerderheid. In de oppositie zullen N-VA (5 zetels), Vlaams Belang (5 zetels) en STERK! (1 zetel) zitten.
Sport.
Erpe-Mere telde ooit zeven voetbalclubs die aangesloten waren/zijn bij de KBVB. Nu zijn er nog twee clubs over, in derde nationale speelt EM United en in Derde Provinciale SK Aaigem. FC Edixvelde werd opgeslorpt door FC Mere , FC Oranja Erpe en KFC Olympia Erondegem fuseerden tot KVC Erperondegem maar deze fusieclub werd uiteindelijk ook opgeslorpt door FC Mere. Sinds 2020 is de fusie tussen FC Mere en KRC Bambrugge een feit. De clubnaam werd aangepast naar EM United.
Tot 2016 werd op het domein Steenberg de Steenbergcross gereden, jarenlang de eerste internationale veldrit van het seizoen. Op hetzelfde domein werd in 2015 ook het BK veldrijden georganiseerd. In Mere wordt sinds 1927 ook jaarlijks een kermiskoers georganiseerd, de GP Lucien Van Impe.
Het nationale clublokaal van de motorclub de Blue Angels in België bevindt zich in deelgemeente Erpe.
Verkeer.
Erpe-Mere is gelegen langs de E40, waarvan er een op- en afrittencomplex is op het grondgebied van de gemeente. De snelweg loopt tussen de dorpen Erpe en Mere in. De gemeente wordt verder doorkruist door de gewestwegen N9 (Gentsesteenweg) en N442 (Leedsesteenweg) en de provinciale weg N46 (Oudenaardsesteenweg).
in Erpe-Mere lopen verschillende spoorlijnen, de Spoorlijn 50A Oostende-Gent-Brussel-Zuid, de Spoorlijn 82 Aalst-Burst (kleinste en minst bediende spoorlijntje van Vlaanderen) en de Spoorlijn 89 Y zandberg (Kortrijk)-Denderleeuw in Burst/
De volgende treinstations liggen op het grondgebied van Erpe-Mere 
Op het Grondgebied van Erpe-Mere stoppen diverse buslijnen en twee belbussen,

</doc>
<doc id="32560" url="https://nl.wikipedia.org/wiki?curid=32560" title="Evergem (gemeente)">
Evergem (gemeente)



</doc>
<doc id="32561" url="https://nl.wikipedia.org/wiki?curid=32561" title="Hamme (Oost-Vlaanderen)">
Hamme (Oost-Vlaanderen)

Hamme is een gemeente in de Belgische provincie Oost-Vlaanderen. De gemeente telt ruim 25.000 inwoners, die Hammenaars worden genoemd. Nabijgelegen kernen zijn Elversele, Tielrode (voetveer), Moerzeke, Zogge en Grembergen. 
Hamme ligt aan de monding van de Durme in de Beneden-Schelde en heeft een nagenoeg vlak landschap (polder). De Mirabrug, een in 2003 gerenoveerde draaibrug op de grens van de Belgische gemeenten Hamme en Waasmunster, kreeg haar naam naar de film "Mira" uit 1971 van Fons Rademakers, naar het boek "De Teleurgang van de Waterhoek" van Stijn Streuvels uit 1927.
Etymologie.
De naam van de plaats zou afkomstig zijn van "ham", een gebied dat steeds op het water werd herwonnen.
Geschiedenis.
Pre-Romeinse en Romeinse archeologische vondsten wijzen op oude nederzettingen uit deze perioden.
Reeds rond de 7de eeuw ontstond het dorp als een Frankische nederzetting, na een schenking door Reinhilde van Kontich aan de Benedictijnen van de abdij van Lobbes.
In de middeleeuwen kwam het gebied onder de Graaf van Vlaanderen en later de Spaanse Kroon, een unie van de koninkrijken León en Castilië. Het bleef een grafelijk domein tot 1560, toen het als heerlijkheid werd uitgegeven aan Pieter van Overloop. De heerlijkheid bleef bestaan tot 1795 en was achtereenvolgens in bezit van de families Verreycken, de Silva en van de markies van Montfort. Daarna kwam het in bezit van de famililies de l'Escornet en De Vos"."
Het dorp had in de periode van de godsdiensttwisten, toen de streek bijna volledig protestants was geworden, te lijden onder verwoestingen. Het Spaanse gezag werd tijdens de Tachtigjarige Oorlog door oorlogsgeweld hersteld. De "Schansse van Dry-goten" (de schans van Driegoten), een militaire constructie, werd in 1583-1585 tijdens het beleg van Dendermonde door Alexander Farnese, de hertog van Parma, ingenomen. Gelast werd deze af te breken en het gebied werd onder water gezet. 
Tijdens de Franse overheersing op het eind van de 18de eeuw kwam de bevolking in opstand tegen de conscriptie en de antikerkelijke maatregelen. Zo werden in het geheim missen opgedragen in het Spaans Hof, gelegen aan de Drapstraat. Gebouwd in 1664 is dit een van de oudste huizen in Hamme.
Vanaf de 18e eeuw werd touw geproduceerd uit plaatselijk verbouwd hennep en vlas. De touwen werden onder meer voor de scheepvaart gebruikt, waarbij de nabijheid van de haven van Antwerpen een belangrijk voordeel was. Omstreeks 1900 werkten er duizenden mensen in deze nijverheid, maar vanaf 1950 sloten desbetreffende bedrijven. Ook de productie van staalkabel verdween, omdat deze tijdens de jaren '80 van de 20e eeuw naar Portugal werd overgebracht.
Vanaf 1904 tot 1952 reden tramlijn H van Hamme naar Antwerpen-Linkeroever en tramlijn 387 van Hamme naar Wetteren.
In 1977 fuseerde Hamme met Moerzeke tot de fusiegemeente Hamme.
In 2002 werd Hamme het strijdtoneel voor het veldrijden in de Bollekescross, die in 2014 werd hernoemd tot Flandriencross.
Kernen.
Overige kernen.
In Hamme-Centrum liggen naast de eigenlijke dorpskern ook de dorpen Sint-Anna en Zogge. In Moerzeke ligt het kerkdorp Kastel. Hamme heeft naast de oudste parochie Sint-Pietersbanden ook nog de parochie Heilige Familie in de wijk Driegoten en de parochie Heilig Hart.
Natuur en landschap.
Het hoogste punt in de polder waarin Hamme is gelegen is 6 meter. Hamme ligt nabij de samenvloeiing van de Durme en de Schelde. Aan de oevers van beide rivieren liggen natuurgebieden, zoals Lippenbroek, Noubroek, de Gemene schoren van Hamme en het recreatiegebied Akkershoofd. Van belang is dat de invloed van de getijden hier nog merkbaar is.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Lijst van burgemeesters.
Burgemeesters van Hamme waren:
Geschiedenis.
2013-2018.
Van 2010 tot 2024 was Herman Vijt (CD&amp;V HammeMoerzeke) burgemeester. Vijt leidde een coalitie bestaande uit CD&amp;V HammeMoerzeke en Open VLD. Samen vormen ze een meerderheid met 15 van de 27 zetels. Vijt werd in 2024 opgevolgd door Ann Verschelden (CD&amp;V)
Resultaten gemeenteraadsverkiezingen sinds 1976.
Onderstaande grafiek toont de ontwikkeling van de zetelaantallen binnen de Hamse gemeenteraad.

</doc>
<doc id="32562" url="https://nl.wikipedia.org/wiki?curid=32562" title="Herzele (België)">
Herzele (België)

Herzele is een plaats en gemeente in de Belgische provincie Oost-Vlaanderen. De gemeente ligt in de Denderstreek en Vlaamse Ardennen.
Het grondgebied van Herzele wordt doorkruist door twee beken: de Molenbeek en de Molenbeek-Ter Erpenbeek. Herzele telt ruim 18.000 inwoners, die Herzelenaars worden genoemd.
Geschiedenis.
De naam ‘Herzele’ is afkomstig uit de 7e eeuw van ‘harja sali’, wat zoveel wil zeggen als ‘een gebouw van het leger’. Dit wijst op de burcht, die, weliswaar een primitieve versie uit hout- en vlechtwerk en aarden wallen, een goede verschansing was tegen de Noormannen.
In de zevende eeuw al werd in het centrum van de gemeente de burcht van Herzele opgericht, die het centrum zou worden van heel wat politiek gewoel, onder meer gevechten tussen Gentenaars en de graaf van Vlaanderen. Herzele was een heerlijkheid. De heer van Herzele nam in 1302 deel aan de Guldensporenslag aan de kant van de Vlamingen. De burcht werd definitief in de as gelegd onder het Spaanse bestuur (1579).
Kernen en buurgemeenten.
Herzele telt acht deelgemeenten.
Deelgemeenten.
Herzele grenst aan de volgende gemeenten:
Natuur en landschap.
Herzele ligt in de Vlaamse Ardennen op een hoogte van 55-82 meter. De gemeente telt twee Natuurpunt-natuurreservaten: het Duivenbos in het zuiden en het Doormansbos in het noorden.
In het zuiden loopt de Molenbeek-Ter Erpenbeek in oostelijke richting.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Economie.
Herzele telt enkele wijngaarden en brouwerijen, te weten:
Toerisme.
Door Herzele lopen enkele fiets- en autoroutes, met name de Molenbeekroute, de Denderroute zuid en Denderende steden.
Burchtruïne.
De burcht van Herzele wordt voor het eerst vermeld in de 12e eeuw, door Lodewijk van Herzele. De vermoedelijke bouw van deze stenen waterburcht dateert uit de 13e-14e eeuw, met een donjon en een vierhoekige weermuur. In 1381 werd de burcht vernield door de Graaf van Vlaanderen, er was namelijk een conflict tussen de Gentenaars en de Graaf van Vlaanderen, en de toenmalige burchtheer, Seger, had de Gentse kant gekozen. In de 15e eeuw werd de burcht heropgebouwd door Jan van Roubaix, maar in 1579 werd de burcht definitief verwoest door de Spanjaarden, in de strijd tussen de katholieke Spanjaarden en het protestants gezinde Vlaanderen, als reactie op het feit dat de burchtheer, Pieter van Melun, de protestantse zijde koos. Sinds 1957 is de burcht een beschermd monument. In 1969 werden de restauratiewerken gestart, onder meer de noordelijke (zandstenen) toren is al herrezen. Volgens het grondplan werden de funderingen van de muren, de vierkante donjon en de hoektorens zichtbaar gemaakt. Een walgracht omsluit het geheel.
Politiek.
Structuur.
De gemeente Herzele ligt in het kieskanton Herzele in het provinciedistrict Geraardsbergen, het kiesarrondissement Aalst-Oudenaarde en de kieskring Oost-Vlaanderen.
In Herzele woont ook gouverneur Carina Van Cauter. Zij is de vrouw van burgemeester Johan Van Tittelboom.
Bestuur 2007-2012.
De meerderheid in de gemeenteraad werd gevormd door VLD (10 zetels) en sp.a (4 zetels).De oppositie bestond uit CD&amp;V (9 zetels) en een lokale links-groene lijst LEEF! (2 zetels).
Bestuur 2013-2018.
Burgemeester blijft Johan Van Tittelboom (Open Vld) Hij leidt een coalitie van Open Vld en N-VA met een meerderheid met 13 op 25 zetels.
Bestuur 2019-2024
Na de verkiezingen van 2018 haalde de Open Vld de absolute meerderheid, maar ging ze toch in coalitie met de CD&amp;V. Tezamen hebben ze een meerderheid van 18 op 25 zetels. De burgemeester blijft Johan Van Tittelboom.
Sport.
In Herzele spelen de voetbalclubs KVC De Toekomst Borsbeke, SV Sint-Antelinks en VC Herzele-Ressegem.
Volleybalclubs: VC Hebo Borsbeke-Herzele en Griffoenen Steenhuize
De voorbije jaren werden heel wat voetbalclubs opgedoekt: Woubrechtegem, VK Esse, FC Steenhuize, KFC Herzele, VC Ressegem en St Lucia Hillegem. De fusieclub VC Herzele-Ressegem is een fusie van het voorgaande Woubrechtegem, Hillegem, KFC Herzele en VC Ressegem.
Vervoer.
in Herzele lopen de volgende gewest- of provinciale wegen:
Bus.
In Herzele en deelgemeenten is er busvervoer naar de omliggende gemeenten. Er is ook een buslijn naar Gent via Sint-Lievens-Houtem, Oosterzele en Merelbeke.
Hieronder de verschillende buslijnen:
Treinen.
In Herzele zijn er drie spoorwegstations, die liggen langs spoorlijn 89 Zandberg (Kortrijk)-Denderleeuw. Ze behoren tot het Brusselse GEN-treinnet met treinverbinding S3 Dendermonde-Brussel-Zottegem en S8 Louvain-La-Neuve-Brussel-Zottegem.
Nabijgelegen kernen.
Grotenberge, Sint-Lievens-Esse, Woubrechtegem, Ressegem, Borsbeke, Hillegem

</doc>
<doc id="32563" url="https://nl.wikipedia.org/wiki?curid=32563" title="Horebeke">
Horebeke

Horebeke is een gemeente in de Belgische provincie Oost-Vlaanderen. Zij maakt deel uit van de landschappelijke regio "Vlaamse Ardennen". Met ongeveer 2000 inwoners is het een van de gemeenten met het kleinste aantal inwoners in België. De inwoners worden Horebekenaars genoemd.
De streek is bekend vanwege zijn panoramische vergezichten, uitgestrekte weilanden, een aantal wind- en watermolens maar ook door de Geuzenhoek (Korsele) die zich op een paar kilometer van de Horebeekse dorpskom bevindt.
In Horebeke is geen industrie aanwezig. De economische activiteit beperkt zich tot kleinhandel en zelfstandige ondernemingen.
Kernen.
De gemeente bestaat uit twee deelgemeenten Sint-Kornelis-Horebeke en Sint-Maria-Horebeke. De twee dorpskernen liggen op minder dan een kilometer van elkaar. Het gemeentehuis staat in Sint-Maria-Horebeke. Horebeke is de kleinste, Nederlanstalige, fusiegemeente van het land.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Geschiedenis.
De gemeente ontstond in 1977 door de fusie van Sint-Kornelis-Horebeke en Sint-Maria-Horebeke.
Cultuur.
Horebeke is de enige Vlaamse gemeente zonder een openbare bibliotheek. Op initiatief van de lokale partij-afdeling van Groen werden in 2017 drie kleine micro-bibliotheken geplaatst.
Politiek.
Structuur.
De gemeente Horebeke ligt in het kieskanton Horebeke in het provinciedistrict Oudenaarde, het kiesarrondissement Aalst-Oudenaarde en de kieskring Oost-Vlaanderen.
Geschiedenis.
Joseph Browaeys was van 1977 tot 2018 de burgemeester van Horebeke; vanaf 1964 was hij al burgemeester van Sint-Maria-Horebeke. Door zijn electorale sterkte nam de enige oppositiepartij SAMEN (CD&amp;V-SP.A-Groen) geen deel aan de verkiezingen van 2012. In de plaats kwam N-VA op, waardoor er toch gemeenteraadsverkiezingen plaatsvonden.
2013-2018.
Burgemeester blijft Joseph Browaeys van de Volksbelangen. Deze partij heeft de meerderheid met 9 op 11 zetels.
2019-2024.
Na de gemeenteraadsverkiezingen van 2018 behaalde Volksbelangen opnieuw de absolute meerderheid van 7 op 11 zetels. Cynthia Browaeys, dochter van de vorige burgemeester Joseph Browaeys, is de nieuwe burgemeester.
De gemeenteraad van Horebeke ziet er na de verkiezingen van 14 oktober 2018 als volgt uit:

</doc>
<doc id="32565" url="https://nl.wikipedia.org/wiki?curid=32565" title="Izegem">
Izegem

Izegem is een plaats en stad in de Belgische provincie West-Vlaanderen. De stad telt ongeveer 29.000 inwoners en wordt ook wel "pekkerstad", "borstelstad" of "schoenenstad" genoemd. Door de stad stroomt de Mandel en het kanaal Roeselare-Leie.
Beknopte geschiedenis van Izegem.
Er is voor het eerst schriftelijk gebruik gemaakt van de naam Izegem, of Isinchehem zoals het toen werd genoemd, in het jaar 1066. De stadsnaam werd gebruikt in een oorkonde van Boudewijn V van Vlaanderen aan het Sint-Pieterskapittel van Rijsel, aan wie hij een stuk grond en een aantal hoeven schonk.
Izegem behoorde vele eeuwen tot het bisdom Doornik en dit bleef zo tot eind 18e eeuw. Na een korte periode onder het bisdom Gent, werd Izegem vanaf begin 19e eeuw tot het bisdom Brugge gerekend. Dit is op de dag van vandaag nog steeds zo.
Vanaf 11-12de eeuw tot halverwege de 16de eeuw viel Izegem onder de hoede van “de heren van Izegem”. Dit waren achtereenvolgens heren van het geslacht van Izegem, van Maldegem, van Heule en van Stavele. Tot het eind van de 18de eeuw was Izegem het eigendom van de familie Villain, van wie de laatste telg op het schavot eindigde in 1794. In 1582 werd Izegem verheven van heerlijkheid naar graafschap. In 1678 werd Izegem zelfs een prinsdom.
Op economisch vlak is Izegem vooral gekend van de bloeiende linnennijverheid in de 16de eeuw. Het blauwlinnen van Izegem was veelgevraagd. De Izegemse linnenmarkt speelde een belangrijke rol in de internationale linnenhandel, maar raakte in de 2e helft van deze eeuw in verval. Ook de Mandel, een belangrijke handelsroute, begon te verzanden. De godsdiensttwisten deden vele Izegemse wevers verhuizen naar Brugge en Kortrijk. In 1794 werden schoenen voor het Franse leger besteld en begon de ontwikkeling van de schoeisel –en later ook de borstelnijverheid in 19de en 20ste eeuw, waarvan Eperon d'Or een blijvende herinnering is. Tot 1840 speelde ook de hoedennijverheid een belangrijke rol. In 1801 werd een lakenfabriek geopend. Mechanisatie vond pas in de 2e helft van de 19e eeuw op grote schaal plaats. Vanaf 1875 werden ook stoommachines in Izegem vervaardigd.
Kernen.
Naast Izegem zelf bestaat de gemeente nog uit de deelgemeenten Emelgem en Kachtem. Emelgem werd reeds in 1965 bij Izegem gevoegd, Kachtem in 1977. Izegem zelf ligt op de zuidelijke oever van de Mandel, Emelgem en Kachtem op de noordelijke. Langs de oevers van het kanaal is een grote nijverheidszone ontstaan, die van de drie kernen één verstedelijkt gebied maakt. Het stadscentrum telt met de Kasteelwijk en de Bosmolens enkele wijken die een eigen parochie hebben.
Izegem grenst aan volgende dorpen en gemeenten:
Natuur en landschap.
Izegem ligt in Zandlemig Vlaanderen en de hoogte varieert van 13,5 tot 30,5 meter. In het noorden stroomt de Mandel, die in 1979 werd overkluisd. Ook vindt men daar het Kanaal Roeselare-Leie. Het gebied is sterk bebouwd en geïndustrialiseerd en sluit in het westen via Rumbeke aan op de agglomeratie van Roeselare. In oostelijke richting is de plaats vastgegroeid aan de bebouwing van Ingelmunster.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Burgemeesters.
2013-2018.
Burgemeester is Bert Maertens (N-VA). Tot mei 2016 leidde hij een coalitie bestaande uit N-VA, sp.a en Groen. Samen vormden ze de meerderheid met 19 op 29 zetels. Na een fundamenteel meningsverschil en de stemming over Visie 2030 stapte Groen (2 gemeenteraadsleden) zowel uit de meerderheid als uit het kartel.
Nabijgelegen kernen.
Emelgem, Kachtem, Rumbeke, Ingelmunster, Lendelede

</doc>
<doc id="32567" url="https://nl.wikipedia.org/wiki?curid=32567" title="Jabbeke">
Jabbeke

Jabbeke is een plaats en gemeente in de Belgische provincie West-Vlaanderen. De gemeente telt ruim 14.000 inwoners en is gelegen aan de autosnelweg E40. De patroonheilige van Jabbeke is Sint-Blasius.
De Vlaamse expressionist Constant Permeke bouwde in 1929 in Jabbeke het modernistische woonhuis, annex atelier 'De Vier Winden'. Hij woonde er tot zijn dood in 1952. In het huis is thans het Provinciaal Museum Constant Permeke ondergebracht.
Geschiedenis.
Het dorp Jabbeke ontstond op de grens van het door de zee beïnvloede schorrengebied en Zandig Vlaanderen. De schorren werden geleidelijk ingepolderd en mogelijk ontstond in de 9e eeuw al een parochie, die in de 10e eeuw al werd gedocumenteerd: het patronaatsrecht was toen in handen van de bisschop van Doornik. In 961 werd Jabbeke voor het eerst schriftelijk vermeld, als "Jabeca". Er was een kasteel dat vanaf de 15e eeuw bewoond werd door de familie "Van Straten" en later door de familie "Van Haverskercke". Op de kaart wordt Jabbeke vermeldt als 'Labbeeke'.
Het dorp had te lijden onder plunderingen van de troepen van Maximiliaan van Oostenrijk in 1488 en van de Geuzen in 1579. In de 17e eeuw werden de landgoederen van het kasteel verkocht aan de familie "Van Caloen", in 1800 door erfenis aan "Van Larebeke" en dan door verkoop aan burggraaf "Du Bus de Gisignies". Na de Tweede Wereldoorlog werd het landgoed verkaveld tot villapark, het "Flaminckapark".
In 1838 kwam het station Jabbeke gereed en in 1993 werd dit weer gesloten. Tijdens de Eerste Wereldoorlog werd dit door de bezetter gebruikt om oorlogsmateriaal naar het front te sturen. In Jabbeke kwam er een militair depot.
Kernen.
Naast Jabbeke-centrum liggen in de gemeente nog de deelgemeenten Snellegem, Stalhille, Varsenare en Zerkegem. De dorpjes Snellegem en Zerkegem liggen ten zuiden van Jabbeke zelf. Stalhille ligt in het noorden van het kanaal Brugge-Oostende. Varsenare ligt in het oosten, tegen de stedelijke agglomeratie van de provinciehoofdstad Brugge.
De gemeente Jabbeke grenst aan de volgende dorpen en gemeenten:
Natuur en landschap.
Jabbeke ligt in Zandig Vlaanderen, op de overgang naar het West-Vlaamse poldergebied. De hoogte bedraagt ongeveer 10 meter. Voorheen was dit een gebied van schorren, met aan de toenmalige kust een smalle duingordel bestaande uit onvruchtbaar zand, waar de naam "Zandstraat" nog aan herinnert. De plaatsnaam duidt op de aanwezigheid van een beek, tegenwoordig "Jabbeekse Beek" genaamd, die van zuid naar noord stroomt naar het Kanaal Brugge-Oostende.
Ten noorden van de kom ligt de autoweg A10 (1956), waar in het noordwesten de A18 zich sinds 1977 van afsplitst.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Legislatuur 2007-2012.
Burgemeester was Hendrik Bogaert van de CD&amp;V tot eind 2011. Daarna nam Daniël Vanhessche eveneens van de CD&amp;V de leiding als burgemeester over. Deze partij had de meerderheid met 15 op 23 zetels.
Legislatuur 2013-2018.
Burgemeester was Daniël Vanhessche van de CD&amp;V. Deze partij had de meerderheid met 15 op 23 zetels.
Legislatuur 2019-2024.
Burgemeester was Daniël Vanhessche van de CD&amp;V tot begin 2022. Daarna nam Frank Casteleyn, eveneens van de CD&amp;V, de fakkel over als burgemeester. Deze partij heeft de meerderheid met 14 op 23 zetels.
Verkeer.
Nabij Jabbeke ligt het knooppunt Jabbeke, waar de A18 en de A10 samenkomen.
Weerradar.
Sinds 2 juli 2013 is de derde weerradar in België actief. Deze staat aan het knooppunt Jabbeke en wordt beheerd door het KMI. De radar kan door gebruik te maken van de dubbele polarisatietechniek niet alleen de hoeveelheid maar ook het soort neerslag waarnemen. Sinds 2015 lopen er experimentele testen met de weerradar van Jabbeke voor wat betreft de hagelgrootte bij de zwaardere onweders tijdens de zomermaanden.
Nabijgelegen kernen.
Zerkegem, Ettelgem, Stalhille, Varsenare, Snellegem

</doc>
<doc id="32568" url="https://nl.wikipedia.org/wiki?curid=32568" title="Koekelare">
Koekelare

Koekelare is een plaats en gemeente in de Belgische provincie West-Vlaanderen. Deze gemeente in de Westhoek telt ruim 8.000 inwoners.
Koekelare vormt de overgang van de Westhoek en De Polders met het Houtland en ligt op 18 km van de kust, binnen de driehoek Diksmuide, Torhout en Gistel.
Geschiedenis.
Uit archeologische restanten van een aantal grafvelden met kringvormige brandgraven, bleek dat in het gebied al voor 2000 v. C. bronstijdboeren leefden. Teruggevonden keramiek en sporen van ijzerbewerking wijzen ook op een blijvende bewoning in de Keltische ijzertijd.
Door het gebied liep in de Gallo-Romeinse periode de Brugse Heirweg, en ook de Steenstraat, een deel van de zuidgrens van de huidige gemeente, zou een belangrijke Romeinse legerweg geweest zijn. Ook uit die periode werden scherven, een brandgraf en karrensporen teruggevonden. Na de Romeinse periode werd het gebied Frankisch, en van toen zou de naam "Coclars" dateren. Het woord "coc" of "kook" stond voor een heuvel of een verhevenheid en het toponiem "lars" of lare is open plek in een bebost, moerassig gebied.
De oudste geschreven vermeldingen dateren uit 847. Koning Karel II de Kale zou daar bevestigen in een oorkonde dat benedictijnen van Sint-Amand in het huidige Noord-Frankrijk de villa Koekelare kregen: 'in territorio Menap quod nunc Mempiscum appellant ... Cokenlare' (Recueil des actes de Charles II le Chauve, roi de France, red. Ferdinand Lot, 1943, nr. 92). De streek werd door deze monniken gekerstend en Martinus werd als patroonheilige gekozen. Het gebied werd door Noormannen geplunderd op het eind van de 9de eeuw. Als bescherming werd in een kromming van de Sint-Maartensbeek een vluchtburcht opgericht, waar later het Oosthof zou worden ingericht.
Vanaf de 12de eeuw werd het rustiger in de streek. In het noorden lag nog een woest gebied, de Utfanc. De ontginning hiervan werd door de graaf van Vlaanderen aangemoedigd en de parochie werd geschonken aan de benedictijnen van Sint-Omaars, die er een priorij inrichtten. Koekelare had in die periode een centrumfunctie en in de 14e eeuw werd het het centrum van een "ambacht" dat de dorpen Koekelare, Ichtegem, Eernegem en Aartrijke omvatte. De heren resideerden op het Oosthof. Het wapenschild van de gemeente werd door een heer van Koekelare, Walter IV, in 1252 meegebracht van een kruistocht. Het schild toont drie zilveren bezanten op een azuren veld en bleef later gebruikt worden als schild voor de dorpen van het toenmalige ambacht.
Koekelare bleef een lokaal centrum in de Nieuwe Tijd. Er werd een leprozerie voor de streek opgericht in het dorp, op beslissing van de schepenbank van het Brugse Vrije. Op het einde van de 16de eeuw werd de streek getroffen door de godsdienstonlusten en werd de kerk door de geuzen verwoest. De bevolking in de parochie nam fors af. Rond 1500 lag het bevolkingscijfer nog rond 1500, maar een eeuw later was dit al meer dan gehalveerd. Vanaf het midden van de 18de eeuw nam de bevolking weer toe en rond de Belgische onafhankelijkheid was het gestegen tot 3500 - 4000 inwoners. Een gehucht rond de herberg Mokker kende een sterke groei. De wijk kende vooral armen en werd in 1925 een zelfstandige parochie. In de 19de eeuw trokken veel mannen als seizoensarbeider naar Noord-Frankrijk, de fransmans, tot er rond 1970 weer meer werkgelegenheid in eigen streek kwam.
Na de Eerste Wereldoorlog werd de gemeente getekend door de verzuiling. In de jaren 1930-31 haalde er een felle schoolstrijd de nationale pers. Bij de gemeentelijke herindeling van 1971 werden aan de fusiegemeente Koekelare ook Bovekerke en Zande toegevoegd.
Kernen.
Naast Koekelare-centrum liggen binnen de gemeente ook nog de parochies Bovekerke, Zande en De Mokker (IV). Bovekerke en Zande zijn deelgemeenten die vroeger zelfstandig waren, De Mokker is een kern en parochie die bij de hoofdgemeente Koekelare hoort. Deze dorpen komen overeen met de katholieke parochies Sint-Martinus (Koekelare), Sint-Gertrudis (Bovekerke), Sint-Andries (Zande) en Heilige Pastoor van Ars (De Mokker). Koekelare ligt in het dekenaat Torhout, deel van het Bisdom Brugge.
De gemeente Koekelare grenst aan de volgende dorpen:
Bezienswaardigheden.
Het Motepark.
Het park "De Mote" is een 6 hectare groot domein dat bestaat uit een bos en een visvijver. Het bos reikt tot tegen de markt en het gemeentehuis, en de wandel- en fietspaden verbinden het dorpscentrum met de gemeentelijk sporthal, de visvijver, het speelplein en de sportvelden van de gemeenten. Het park dient ook als locatie voor een aantal evenementen, waaronder Koekelare Leeft.
De Brouwerij.
De brouwerij-mouterij Christiaen dateert van rond 1790 en bevindt zich op de hoek van het marktplein. Het industrieel complex 'Christiaen' heeft zijn huidig uitzicht gekregen omstreeks 1878. De mouttoren en de slanke schoorsteen domineren hoofdzakelijk het uitzicht van deze brouwerij. De brouwerij was werkzaam tot 1968 en behoorde eertijds tot de grootste werkverschaffers in Koekelare. Er wordt niet meer gebrouwen in de brouwerij, maar het bier Couckelaerschen Doedel herinnert aan vroeger.
De brouwerij Christiaen werd door de gemeente in 1985 aangekocht en volledig gerestaureerd. In september 1993 mocht het gemeentebestuur de prijs "Vlaams Monument 1993" in ontvangst nemen voor de renovatie van de brouwerij-mouterij Christiaen. In de ast is de Käthe Kollwitz-toren ingericht. Een 70-tal grafische werken van de vermaarde Duitse kunstenares van "Het Treurend Ouderpaar" op het Duits kerkhof van Vladslo, zijn er permanent aanwezig. De stookplaats van weleer is omgebouwd tot Yves Rhayé-kamer, een hommage aan een hedendaagse beeldhouwer en kunstschilder. Een groot deel van het gebouw doet nu dienst als gemeentelijke openbare bibliotheek. Verder is er ook een restaurant in de brouwerij gevestigd en zijn er vergaderzalen in beschikbaar. In de oude paardenstallen van de brouwerij werd het "Museum van de Fransmans" ondergebracht.
Site Lange Max.
Na Wereldoorlog I werd Lange Max een belangrijke toeristische attractie in Koekelare. Het was een reusachtig kanon, dat door de Duitsers geïnstalleerd was met de bedoeling Duinkerke plat te leggen. De site werd druk bezocht door Belgen en buitenlanders. In de Tweede Wereldoorlog werd Lange Max in 1942 voor het metaal weggehaald door de Duitsers. Vandaag is site Lange Max nog steeds een toeristische attractie waarbij voornamelijk het Lange Max Museum en de geschutsbedding van het kanon een belangrijke rol in spelen. Ook is er ander beschermd erfgoed te zien en er het Muziekmuseum De Harmonie gevestigd.
Sala Thai.
Onder impuls van onder andere lokaal politicus Walther Holvoet kreeg Koekelare banden met Thailand. Op het Fransmansplein is een elektriciteitscabine aangekleed als Thais tempeltje en staat bekend als "Sala Thai". Er bevindt zich in de Galgestraat een Vlaams-Thais Informatie- en Ontmoetingscentrum met er achter een Oosterse Tuin. In het Oosthofpark staat een Thais kunstwerk Kinaree.
Sint-Martinuskerk.
De huidige Sint-Martinuskerk dateert van het einde van de 19de, begin van de 20ste eeuw.
De Hovaeremolen.
De Hovaeremolen is een stenen bergmolen, die na de Eerste Wereldoorlog werd gebouwd ter vervanging van een stukgeschoten oude staakmolen.
Natuur en landschap.
Koekelare ligt in Zandlemig Vlaanderen. De kom ligt op een hoogte van ongeveer 15 meter, maar de hoogte in de omgeving varieert van 5-47 meter. De hoogste delen vindt men in het zuidoosten, waar zich de steilrand naar het Plateau van Wijnendale bevindt. Daar ligt de "Koekelareberg", welke ongeveer 47 meter hoog is. Een aantal beken ("Kolvebeek" en "Plaatsebeek") wateren in zuidwestelijke richting af op de Handzamevaart.
Koekelare is gekend om het Arboretum van Koekelare, waar de welbekende Koekelareden staat.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1971.
Verkeer.
Het dorpscentrum van Koekelare zelf is een centrale kern, van waaruit verschillende wegen uitstralen naar de buurgemeentes. De belangrijkste zijn de Ichtegemstraat, de Kortemarkstraat, de Eernegemstraat, de Moerestraat die vanuit het centrum rechtstreeks naar de gelijknamige gemeentes lopen. De Zandestraat loopt vanuit de hoofdgemeente naar de kleine landelijke deelgemeente Zande, en verbindt de gemeente verder met De Polders en de kust. De grootste verkeersader door de gemeente is echter de Provinciebaan N363 die dateert uit de tijd van de Oostenrijkse Nederlanden. Deze kaarsrechte weg door het zuiden van de gemeente zorgt voor een verbinding naar de steden Diksmuide en vooral Torhout, van waaruit men de rest van het binnenland kan bereiken via de snelweg A17.
Politiek.
Burgemeesters.
Bestuur 2013-2018.
Burgemeester blijft Patrick Lansens (sp.a). Hij leidt een coalitie bestaande uit sp.a en N-VA. Samen vormen ze de meerderheid met 10 op 19 zetels.
Sport.
Voetbalclub Stormvogels Koekelare en VK Koekelare zijn aangesloten bij de KBVB en er actief in de provinciale reeksen.
Nabijgelegen kernen.
Ichtegem, Eernegem, Moere, De Mokker, Edewalle

</doc>
<doc id="32569" url="https://nl.wikipedia.org/wiki?curid=32569" title="Kortemark">
Kortemark

Kortemark is een plaats en gemeente in de Belgische provincie West-Vlaanderen. De gemeente telt ruim 12.000 inwoners.
Kortemark is gelegen in de vallei van de Krekebeek, een vertakking van de IJzer. In de deelgemeente Handzame verandert de naam in Handzamevaart.
Geschiedenis.
In de omgeving van Kortemark werden archeologische onderzoekingen verricht naar enkele grafheuvels uit de bronstijd. Ook werd materiaal uit de La Tène-periode aangetroffen. Enkele artefacten uit het mesolithicum werden eveneens gevonden.
De eerste vermelding van het huidige dorp is uit 1063 als "Merck" (afgebakend gebied binnen onbebouwde gronden). Een latere vermelding, uit 1281, had betrekking op de overdracht aan graaf Gwijde van Dampierre onder de naam "Courtemarck". Aldus ontstond Kortemark op de rand van het overstromingsgebied van de huidige Handzamevaart.
De gronden in de omgeving waren in handen van de Graaf van Vlaanderen en werden in de 11e eeuw uitgegeven als heerlijkheid aan de familie Van Oudenaarde. In 1281 werd Kortemark verkocht aan Gwijde van Dampierre en werd onderdeel van het Land van Wijnendale. De kerkelijke rechten (patronaatsrecht en tiendrecht) waren in bezit van de Sint-Salvatorabdij te Ename. In de deelgemeente Werken werden bij archeologische opgravingen enkele skeletten uit de Middeleeuwen gevonden. Eén van de skeletten was van een man van 190 cm, wat een zeer uitzonderlijke lengte is voor die tijd.
De godsdiensttroebelen einde 16e eeuw leidden tot de verwoesting van de kerk en de ontvolking van de streek. Ook in de 17e eeuw vonden veel krijgsverrichtingen plaats, vooral met Franse troepen. Kortemark lag een tijd lang tegen Frans gebied aan (1678-1697). Na 1713 kwam een einde aan de voortdurende oorlogen en kwam ook Kortemark onder Oostenrijks bewind. In 1818 bevonden zich te Kortemark zes brouwerijen, twee lijnwaadfabriekjes gebaseerd op thuisweverij, twee steenbakkerijen, een leerlooierij, een tiental windmolens en een drietal rosmolens. In 1835 kwam de eerste stoommachine, die bij de Ellemolen werd geplaatst. Nadat in 1858 het station Kortemark werd geopend nam de bouwactiviteit sterk toe en ontstonden er nieuwe steenbakkerijen. Ook andere industrie vestigde zich, zoals een stoomzagerij (1906) en de groenteconservenfabriek "Aurora" (1907), opgericht door Aimé Talpe. Deze fabriek was een belangrijke werkgever in de streek.
Tijdens de Eerste Wereldoorlog legden de Duitsers in de buurt van Kortemark enkele verdedigingslinies aan. Op 14 oktober 1918 werd Kortemark bevrijd door het 10e Linieregiment.
De wederopbouwperiode leidde onder meer tot de bouw van een nieuwe kerk. Ook werd een vlasfabriek gesticht, "Deprez" genaamd. De houtzagerij en de steenfabrieken werden weer gestart, en met name steenfabriek "Desimpel" werd gemoderniseerd. Tijdens de Tweede Wereldoorlog werd onder meer het station door de Engelsen gebombardeerd. Op 7 september 1944 werd Kortemark bevrijd door Canadezen, Polen en Engelsen.
Kernen.
Kortemark bestaat naast de hoofdgemeente Kortemark nog uit de deelgemeentes Werken, Zarren en Handzame. Tot Handzame behoort ook de kleine parochie Edewalle (V). In het oosten van Kortemark-centrum ligt het gehucht Kortemark-Elle. Voorts liggen nog verschillende kleine gehuchten verspreid over de gemeente, waaronder Markhove, Pereboom en Bescheewege.
De gemeente Kortemark grenst aan volgende dorpen:
Natuur en landschap.
Het gebied van de deelgemeente valt uiteen in drie onderdelen: het noorden hoort tot Zandig Vlaanderen met de kom op ongeveer 9 meter hoogte. Het zuiden hoort tot Zandlemig Vlaanderen en wel het Plateau van Tielt, met hoogten tot 25 meter. Hiertussen bevindt zich de vallei van de Krekebeek, die uitmondt in de Handzamevaart. De hoogte neemt hier af tot 3 meter. De Krekebeek wordt gevormd door de samenvloeiing van "Kasteelbeek", "Grijsperrebeek" en "Spanjaardbeek". Bij het station in Kortemark werd in 2001 een wachtbekken in werking gesteld, om overstromingen bij hoge neerslag te voorkomen.
In de omgeving vindt men de volgende natuurgebieden:
Economie.
Kortemark is bekend om zijn voormalige (en nu gesloopte) brouwerij en steenbakkerij. In Brouwerij Louwaege werden onder meer de bieren Akila, Hapkin en Flandrien gebrouwen. De brouwerij werd echter intussen gesloopt met uitzondering van de schoorsteen.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Economie.
In de gemeente is er vooral landbouwactiviteit en verwerkt men diepvriesgroenten.
Er is ook een secundaire school het MMI (Margaretha Maria Instituut) met zo'n 1200 leerlingen, waar zowel ASO als TSO en BSO wordt aangeboden. Gehucht Elle bevat ook een basisschool 't Ellebloempje.
Verkeer.
Kortemark heeft een relatief belangrijk treinstation. De rechtstreekse NMBS-verbinding met Gent, Brussel en Leuven zorgt ervoor dat heel wat pendelaars en studenten van dit station gebruikmaken. Op zondagavonden wemelt dit station dan ook van de kotstudenten die vertrekken richting hun respectievelijke studentensteden.
Politiek.
Politieke situatie sinds 2013.
Sinds 1 januari 2013 wordt Kortemark bestuurd door Open VLD en CD&amp;V. Samen vormen ze de meerderheid met 18 op 23 zetels met sinds 1 januari 2019 Karolien Damman van CD&amp;V als burgemeester.
De schepenen zijn: Rik Waeyaert (CD&amp;V), Stefaan Vercooren (Open Vld), Toon Vancoillie (Open Vld), Johan Braem (Open Vld), Luc Vandermeersch (CD&amp;V) en Christine Logghe (OCMW-voorzitter - CD&amp;V).
Nabijgelegen kernen.
Sint-Henricus, Gits, Hooglede, De Geite, Handzame, Edewalle, Torhout, Wijnendale

</doc>
<doc id="32570" url="https://nl.wikipedia.org/wiki?curid=32570" title="Arnold Schönberg">
Arnold Schönberg

Arnold (Franz Walter) Schönberg (Wenen, 13 september 1874 – Los Angeles, 13 juli 1951) was een Oostenrijks-Hongaars-Amerikaans componist, muziekleraar en -theoreticus en schilder. Hij wordt als grondlegger van de twaalftoonsmuziek tot de invloedrijkste componisten van de twintigste eeuw gerekend. In 1941 verwierf Schönberg de Amerikaanse nationaliteit; vanaf die tijd wordt zijn naam als Schoenberg gespeld.
De jaren tot de Eerste Wereldoorlog.
Jeugd.
Schönbergs ouders verhuisden vanuit Preßburg (het huidige Bratislava) naar Wenen. Zijn vader Samuel Schönberg kwam uit Szécsény in Hongarije, zijn moeder Pauline Nachod uit Praag; Schönberg verkreeg de Hongaarse nationaliteit, die in de Tsjechische werd omgezet in 1918 met de stichting van Tsjechoslowakije.
Zijn muzikale vorming begon met vioollessen op achtjarige leeftijd, waarna hij al snel zelf begon te componeren, in imitatie van Ignaz Pleyel en Giovanni Battista Viotti. ("Als noch nicht neunjähriges Kind hatte ich angefangen, kleine und später größere Stücke für zwei Violinen in Nachahmung solcher Musik zu komponieren, die ich mit meinem Lehrer oder einem Cousin zu spielen pflegte. Als ich Violinduos von Viotti, Pleyel und anderen zu spielen vermochte, ahmte ich ihren Stil nach.")
Later, na kennismaking met een medescholier die altviool speelde, schreef hij trio's voor twee violen en altviool. De dood van zijn vader in 1889 en de daarop volgende armoede van de familie dwongen hem in 1891 zijn school te verlaten en te werken als kantoorklerk in een bank. ("All my compositions up to about my seventeenth year were no more than imitations of such music as I had been able to become acquainted with – violin duets and duet-arrangements of operas and the repertory of military bands that played in public parks.")
Eerste muzikale vorming en composities (1894-1903).
Zijn vriend Oskar Adler, een violist, was zijn eerste muziekleraar. Schönberg en zijn vrienden vormden een ensemble, en bovendien trad hij in 1894 toe tot een amateurorkest, "Polyhymnia", dat werd geleid door Alexander von Zemlinsky. Zemlinsky, gevormd in het conservatorium en met positieve kritieken van Johannes Brahms voor zijn composities, werd zijn enige leraar en degene die hem de formele instructies gaf die hem tot dan hadden ontbroken. Schönberg is verder voornamelijk een autodidact geweest.
Voor het schrijven van zijn strijkkwartet in D (1897) kreeg hij adviezen van Zemlinsky. Zemlinsky zorgde als lid van het comité van de "Wiener Tonkünstlerverein" ook voor een uitvoering ervan in maart 1898 in de "Verein". Het strijksextet Verklärte Nacht van het jaar daarop (1899) werd echter afgewezen door de "Verein", het begin van een lange reeks afwijzingen van zijn werken.
Schönberg zette al in zijn vroege werken de eerste stappen in de ontwikkeling van de chromatiek die in 1908 uiteindelijk zouden leiden tot een loslaten van de harmonie gebaseerd op drieklanken en de tonaliteit.
Schönberg onderhield zich in zijn levensbehoeften met het leiden van arbeiderskoren en het orkestreren van operettes. Tussen maart 1900 en april 1901 maakte hij intussen een begin met het schrijven van de omvangrijke Gurre-Lieder. Ook ontmoette hij er Alma Maria Schindler, later de vrouw van onder meer Gustav Mahler. 
In 1901 huwde Schönberg Zemlinsky's zuster Mathilde (1877-1923); het echtpaar zou twee kinderen krijgen, Gertrud (1902-1947) en Georg (1906-1974). Het echtpaar verhuisde naar Berlijn waar Schönberg een tijdelijke baan kreeg in de "Überbrettl", een cabaret opgezet om het populaire karakter ervan voor serieuze doeleinden in te zetten. Schönberg zou er de dichters Frank Wedekind, Christian Morgenstern en Richard Dehmel ontmoeten.
Na afloop van zijn contract bij "Überbrettl" zou Schönberg genoodzaakt zijn geweest om weer operettes te orkestreren als hij niet in contact was gekomen met Richard Strauss. Die was onder de indruk van de voltooide delen van de "Gurrelieder" en van Schönbergs pas afgeronde symfonisch gedicht Pelleas und Melisande. Strauss gebruikte zijn invloed en bezorgde hem een aanstelling aan het Sternconservatorium. Schönberg bleef een jaar langer in Berlijn en keerde in 1903 naar Wenen terug.
Wenen 1903-1911.
In Wenen richtte Schönberg met Zemlinsky de "Vereinigung schaffender Tonkünstler" op. Een jaar lang gaf hij harmonie- en contrapuntlessen in de "Schwarzwald'schen Schulanstalten". Een aantal leerlingen bleven nadien bij hem privélessen volgen; in 1904 kwam daar een leerling van Adler bij, Anton Webern, en ook Alban Berg. Zij zouden zich ontwikkelen tot grote componisten en de muziekontwikkeling van hun leraar nauw volgen, daar hun eigen zeer persoonlijke interpretatie aan geven, hun eigen weg gaan, maar Schönberg hun leven lang toegewijd blijven.
Het lesgeven was niet erg lucratief (Berg bijvoorbeeld kreeg gratis les omdat hij geen geld had) en het Weense publiek was te conservatief om zijn werk ergens uitgevoerd te krijgen. Speciale genootschappen trachten voor dat conservatisme een oplossing te vinden door uitvoeringen in kleinere kring te organiseren. De "Ansorge Verein", het genootschap waarbij Schönberg zich aansloot en waar verschillende van zijn eerste werken voor het eerst werden uitgevoerd, wist Gustav Mahler bereid te vinden als ere-voorzitter op te treden. Mahler was zeer onder de indruk van Schönbergs "Verklärte Nacht". Het bezorgde Schönberg de voortdurende steun van Mahler.
Pas in 1905 vond de eerste uitvoering plaats van "Pelleas und Melisande", onder leiding van Schönberg zelf in de Wiener Musikverein. Later in het jaar voltooide hij zijn Sechs Lieder für Gesang und Orchester (opus 8) en het eerste strijkkwartet (opus 7). Het daaropvolgende jaar volgde de Erste Kammersymphonie für 15 Soloinstrumente, een werk dat, samen met "Verklärte Nacht", tot Schönbergs meest uitgevoerde werken zou gaan behoren.
Financieel ging het hem echter slecht en het meer en meer dissonante karakter van zijn werken maakte uitvoering ervan niet gemakkelijk; steeds kreeg hij een storm van kritiek. Schönberg voorzag in zijn levensonderhoud en dat van zijn familie met onder andere het arrangeren van bekende delen uit opera's van Rossini en Lortzing voor piano twee- of vierhandig.
In 1907 werden Schönbergs eerste strijkkwartet en de "Eerste Kammersymphonie" uitgevoerd. Wederom sprak Mahler zich publiekelijk uit ten gunste van Schönberg en tot zijn dood in 1911 bleef hij de componist steunen.
Uitvoering van het tweede strijkkwartet in 1908 leidde tot nog meer oproer. Het werk heeft in het derde en vierde deel een partij voor sopraan, op teksten van de Duitse dichter Stefan George. Het kwartet is een keerpunt in zijn oeuvre: het moment waarop hij de tonaliteit verliet en de overgang maakte naar zijn expressionistische periode. De eerste vrije dissonante werken, Das Buch der hängenden Gärten en de drie pianostukken (opus 11), werden ontvangen met algeheel onbegrip. Tijdens de zomer van 1909 schreef Schönberg in Steinakirchen zijn Fünf Orchesterstücke (opus 16); hij ontmoette er ook de arts en dichteres Maria Pappenheim die voor hem de tekst schreef voor het monodrama Erwartung (opus 17).
Niet alleen waren er problemen op het gebied met zijn composities; ook in Schönbergs privéleven waren er problemen. Hij had zich in 1907 al meer toegelegd op schilderen en had de schilders Oskar Kokoschka en Richard Gerstl ontmoet. Mathildes verhouding met Gerstl veroorzaakte een crisis binnen het huwelijk en leidde tot de zelfmoord van Gerstl in 1908.
Een zelf georganiseerde expositie van zijn schilderwerk in 1910 leidde tot nader contact met de expressionistische schilder Wassily Kandinsky, oprichter van Der Blaue Reiter, waaruit een langdurige vriendschap ontstond. Schönberg exposeerde ook met de schilders van "Der Blaue Reiter".
Op compositiegebied was Schönberg jaren productief geweest. Maar tussen 1910 en 1911 wijdde hij zich voornamelijk aan het schrijven van zijn "Harmonielehre" en de voltooiing van de orkestratie van de "Gurrelieder". In 1910 solliciteerde Schönberg met succes naar de positie van extern lector in theorie en compositie, maar zijn hoop op een hoogleraarschap werd niet verwezenlijkt. Wel werden er vragen in het parlement gesteld en werd Schönberg slachtoffer van felle antisemitische aanvallen. Aan het eind van het academisch jaar was zijn financiële situatie zo verslechterd dat hij besloot zijn geluk opnieuw te beproeven in Berlijn.
Berlijn 1911-1925.
De ontvangst in Berlijn ging vergezeld van zeer negatief commentaar in de pers. Zijn colleges op het Stern Conservatorium werden slecht bezocht. Maar zijn naam begon internationaal wel door te dringen en het publiek stond meer open voor zijn vroege muziek, en zijn latere werk maakte nieuwsgierig. Tot die latere werken behoorde onder andere Herzgewächse (opus 20) voor hoge sopraan, celesta, harmonium en harp.
Zijn compositie Pierrot Lunaire werd onder zijn leiding met succes in oktober 1912 uitgevoerd, gevolgd door een tournee in Duitsland. Henry Wood had kort daarvoor, op 3 september 1912, in Londen de eerste uitvoering gegeven van de "Fünf Orchesterstücke". De eerste uitvoering van zijn "Gurrelieder" onder Franz Schreker in Wenen was een groot succes; maar Schönberg, gekwetst door de jarenlange vijandigheid naar zijn muziek van het Weense publiek, weigerde het applaus in ontvangst te nemen.
Al spoedig was die vijandigheid van het publiek voor zijn muziek terug. Zijn pogingen intussen om te dirigeren hadden enig succes door de steun van Zemlinsky en voor het uitbreken van de Eerste Wereldoorlog had hij "Pelleas und Melisande", de "Gurre-Lieder" en de "Fünf Orchesterstücke" gedirigeerd in een aantal Europese steden.
De Eerste Wereldoorlog tot 1925.
Weer terug in Wenen werd Schönberg in 1915 voor militaire dienst afgekeurd en na een tweede keuring en enige tijd dienst bleek zijn gezondheid zodanig – Schönberg leed aan astma – dat hij in 1916 definitief werd afgekeurd. Hij had al vier jaar relatief weinig gecomponeerd, afgezien van het afronden van Die glückliche Hand in 1913 en de Vier Lieder für Gesang und Orchester (opus 22) in 1916. Plannen voor een grootschalig werk waren in 1915 niet verder gekomen dan een begin met de tekst en de compositie van het oratorium Die Jakobsleiter. Financiële problemen maakten dat hij de huur niet kon betalen en daarom met zijn gezin in goedkope pensions moest wonen. Dat en een nieuwe oproep voor militaire dienst waren nadelig voor het compositieproces. "Die Jakobsleiter" is nooit voltooid.
Schönbergs seminar voor compositie in de "Schwarzwald Schule" bleek echter succesvol en tot 1920 bleef hij lesgeven.
Uit het seminar kwam de stichting voort van de "Verein für musikalische Privataufführungen". Het doel ervan was om moderne werken gedegen te repeteren en uit te voeren. De pers werd niet toegelaten, details over de programma's werden niet van tevoren bekendgemaakt en de werken moesten herhaald worden opgevoerd. Orkestwerken werden in arrangementen voor piano en kamerensemble uitgevoerd. Tussen februari 1919 en het eind van 1921 werden zo maar liefst 353 uitvoeringen van 154 werken gegeven in 117 concerten. Leerlingen assisteerden, maar Schönberg zorgde zelf voor het grootste deel van de repetities en uitvoeringen.
Het einde van de oorlog betekende een vernieuwde internationale belangstelling voor muziek. In Amsterdam werd Schönberg tot voorzitter benoemd van het Mahler Genootschap en in 1920-1921 keerde hij er terug voor concerten en lezingen over muziektheorie. In deze tijd kreeg zijn nieuwe compositieproces vorm. Tussen 1920-1924 schreef Schönberg de eerste drie dodecafonische werken: de Fünf Klavierstücke (opus 23), de Serenade (opus 24) en het Blaaskwintet (opus 26).
In oktober 1923 overleed Schönbergs vrouw Mathilde, een verlies dat hem ondanks de grote huwelijkse spanningen diep raakte. Lang duurde zijn weduwnaarschap niet: in augustus 1924 huwde hij Gertrud Kolisch (1898-1967), de zuster van zijn leerling Rudolf Kolisch. Schönberg en zijn vrouw Gertrud kregen drie kinderen: Dorothea Nuria (1932, later gehuwd met de componist Luigi Nono), Rudolf Ronald (1937) en Lawrence Adam (1941).
Berlijn 1925-1933.
In de zomer van 1925 werd Schönberg uitgenodigd om de masterclass compositie te verzorgen aan de "Akademie der Künste" in Berlijn als vervanger van Ferruccio Busoni die het jaar ervoor was overleden. Antisemitische protesten verschenen in het "Zeitschrift für Musik" als reactie op zijn benoeming, die in oktober zou ingaan.
Schönberg accepteerde en kwam begin 1926 in Berlijn aan, met zijn (ex)leerlingen Roberto Gerhard, Winfried Zillig en Josef Rufer. Naast zijn lestaken had Schönberg ook zitting in de senaat van de "Akademie".
Voor Schönberg brak een periode van 7 jaar aan waarin zijn werkomstandigheden verbeterden. In zijn werk als docent had hij inspraak en hij hoefde maar 6 maanden per jaar les te geven. Ook zijn creative activiteiten bloeiden op. De Suite (opus 29), in Wenen begonnen, werd voltooid, gevolgd door de Variationen für Orchester (opus 31), het derde strijkkwartet (opus 30). Zijn zionistische Sprechdrama "Der biblische Weg", voltooid in juli 1927, sloot aan bij zijn heroriëntering op de joods-zionistische politiek, het joodse geloof en de nationale joodse identiteit, mede een gevolg van het aan den lijve ervaren antisemitisme.
Enige waardering voor zijn vroegere werk ontstond bij het publiek, maar zijn nieuwere werken werden met uiteenlopende reacties ontvangen, zoals de "Orkestvariaties", die onder Wilhelm Furtwängler in 1928 in première gingen.
In 1928 begon Schönberg aan het libretto van zijn opera Moses und Aron. Tijdens het schrijven noemt Schönberg het nog een oratorium. De aan de Bijbel ontleende stof bewerkte Schönberg en hij voegde er niet-Bijbelse elementen aan toe. Het jaar erop voltooide hij zijn Von heute auf morgen (opus 32), het eerste muziekdrama geschreven met gebruikmaking van de twaalftoonstechniek. Het libretto was van de hand van Max Blonda, pseudoniem van Schönbergs echtgenote Gertrud.
In opdracht van "Heinrichshofen's Verlag" in Maagdenburg schreef hij in 1930 de Begleitungsmusik zu einer Lichtspielszene (opus 34), muziek ter begeleiding van stomme films.
Gedurende 1931 verbleef Schönberg voor een groot deel van het jaar in het buitenland, eerst van mei en tot september in Montreux in Zwitserland, vanaf oktober in Barcelona. Daar werkte hij verder aan zijn opera "Moses und Aron"; de eerste akte werd er voltooid.
Zijn terugkeer stelde hij uit om de politieke situatie in Duitsland, waar antisemitische weerstanden van de "Akademie" tegen hem als formele problemen werden verpakt. Voordat hij in juni 1932 weer op zijn post moest zijn teruggekeerd voltooide hij de tweede akte van "Moses und Aron" in Barcelona; ook zijn dochter Dorothea Nuria werd daar geboren.
Maart 1933 maakte de Senaat van de "Akademie" bekend – en Schönberg was daarbij aanwezig - dat 'Joodse elementen' uit de "Akademie der Künste" zouden worden verwijderd. De boodschap en het gevaar was voor Schönberg duidelijk: de Schönbergs verlieten in mei 1933 Berlijn en brachten de zomer in Frankrijk door. Daar schreef Schönberg alleen het Concert voor strijkkwartet en orkest, naar Handel.
Op 24 juli keerde Schönberg terug tot het Joodse geloof, dat hij de rug had toegekeerd in 1898 met zijn overgang naar het Lutheranisme. Na Schönbergs aanvaarden van een betrekking als leraar aan de Malkin Conservatory in Boston arriveerde de familie op 31 oktober 1933 in de Verenigde Staten.
De Amerikaanse jaren 1933-1951.
In zijn nieuwe baan bleken de lessen bestemd te zijn voor een elementair niveau. Er moest ook in New York les worden gegeven, wat een wekelijkse vermoeiende reis inhield. De strenge Oostkustwinter was niet goed voor Schönbergs gezondheid. Hij wachtte geen tweede winter af aan de oostkust en in 1934 vertrok de familie naar Los Angeles om zich in Hollywood te vestigen. Schönberg voltooide er tegen het eind van het jaar zijn Suite voor strijkorkest.
Privé-leerlingen dienden zich aan en in het academisch jaar 1935-1936 begon hij met geven van lessen aan de University of Southern California, waar onder anderen John Cage zijn leerling werd.
In 1936 aanvaardde hij een professoraat aan de University of California in Los Angeles (UCLA); de familie Schönberg verhuisde naar een huis in Brentwood Park, West Los Angeles, waar Schönberg tot zijn dood zou blijven wonen. In hetzelfde jaar schreef hij zijn vierde strijkkwartet (opus 37), evenals het derde in opdracht van Elizabeth Sprague Coolidge, en voltooide hij het vioolconcert (opus 36), waaraan hij de voorgaande zomer was begonnen. Ook sloot hij vriendschap met George Gershwin. Schönbergs dochter Gertrude Geissle en haar familie, evenals Zemlinsky en zijn vrouw, kwamen in 1938 ook naar de Verenigde Staten.
Schönberg kon moeilijk volledig aarden in de VS. Hij was in een heel wat betere positie dan veel van zijn medevluchtelingen, maar zijn leerlingen konden hem vaak niet helemaal volgen. Het was niet makkelijk om zijn werk uitgevoerd te krijgen en daarbij was het nieuws over de situatie in Europa – en het toenemend gevaar voor zijn familie en vrienden daar – een grote belasting voor hem. Zijn huiselijk geluk gaf hem kracht en steun, en zijn twee in de VS geboren zoons gaven hem enige band met het land. Het enige werk dat hij na zijn aanstelling aan de UCLA tot 1940 schreef was Kol Nidre (1938; opus 39), een bewerking van het traditionele gezang aan de vooravond van Jom Kipoer; verder voltooide hij de tweede Kammersymphonie (opus 38) (deels al gecomponeerd tussen 1906 en 1916). In 1940 maakte Schoenberg een plaatopname van Pierrot Lunaire; Leopold Stokowski zorgde in hetzelfde jaar op 6 december voor de eerste uitvoering van Schoenbergs vioolconcert, met Louis Krasner als solist.
Vanaf 1941, het jaar waarin zijn zoon Lawrence werd geboren, volgde een hele reeks nieuwe composities: eerst het Rezitativ für Orgel (opus 40), in 1942 een bewerking voor twee piano's van de Tweede Kammersymphonie, de Ode an Napoleon Buonaparte (opus 41), het pianoconcert (opus 42) en in 1943 het Thema und Variationen für Blasorchester (opus 43). Dat laatste stuk bewerkte hij (opus 43b) op aanraden van zijn schoonzoon Felix Greissle tevens voor groot orkest, omdat de blaaspartijen de technische mogelijkheden van de meeste Amerikaanse ensembles te boven gingen.
In 1944 overwoog Schönberg te emigreren naar Nieuw-Zeeland; maar om praktische redenen zag hij daar toch van af: de kans dat zijn muziek zou worden uitgevoerd zou nog kleiner zijn dan in de Verenigde Staten. In dat jaar verslechterde ook zijn gezondheid: diabetes, duizelingen, en een verergering van zijn astma. Met het bereiken van de zeventigjarige leeftijd moest hij met emeritaat, en aangezien hij slechts acht jaar les had gegeven aan de universiteit was zijn pensioen laag. Schönberg was genoodzaakt privélessen te blijven geven. In opdracht van Nathaniel Shilkret ontstond de Prelude (opus 44) als onderdeel van de Genesis-suite, die als collectieve compositie werd geschreven door Shilkret zelf, Alexander Tansmann, Darius Milhaud, Mario Castelnuovo-Tedesco, Ernst Toch en Igor Stravinsky.
Een hartaanval in 1946 verslechterde zijn lichamelijke conditie nog verder. Wel componeerde hij in dat jaar zijn strijktrio (opus 45) en het jaar daarop A Survivor from Warsaw (opus 46). Ook voltooide hij zijn leerboek "Structural Functions of Harmony". Het daaropvolgende jaar werd hij gekozen als lid van de "American Academy of Arts and Letters". In 1948 voltooide hij zijn boek "Fundamentals of Musical Composition". Ook gaf hij weer lessen - maar in zijn laatste jaren was hij door zijn lichamelijke conditie ernstig beperkt in zijn handelen. De controverse met Thomas Mann over diens roman "Doctor Faustus" greep hem aan: de hoofdpersoon ontwikkelt een nieuw compositiesysteem, zodat velen er Schönberg in herkenden.
In 1949 was hij niet in staat om naar Europa te reizen voor uitnodigingen ter gelegenheid van zijn 75e verjaardag; de stad Wenen verleende hem het ereburgerschap. Er volgden nog composities: de Phantasie für Violine mit Klavierbegleitung (opus 47) en een aantal koorwerken.
In 1950 verzamelde Schönberg een aantal van zijn essays in "Style and Idea". In 1951 werd hem door de "Muziekacademie" in Jeruzalem het erevoorzitterschap verleend.
Arnold Schönberg overleed op 13 juli 1951 in Los Angeles. De urn met zijn as, en die van zijn in 1967 overleden vrouw Gertrud, zijn op 6 juni 1974 bijgezet op het Zentralfriedhof in Wenen.
Boeken.
Schönbergs bijdrage aan de geschiedenis van de klassieke muziek bestaat naast zijn composities tevens uit een aantal boeken die hij publiceerde op het gebied van de klassieke muziektheorie:

</doc>
<doc id="32572" url="https://nl.wikipedia.org/wiki?curid=32572" title="Kuurne">
Kuurne

Kuurne (Frans: "Cuerne") is een plaats en gemeente in de Belgische provincie West-Vlaanderen. Kuurne ligt aan de Leie, en is morfologisch sterk vergroeid met de steden Kortrijk en Harelbeke. Kuurne telt iets meer dan 14.000 inwoners.
Geschiedenis.
Het gebied van Kuurne was al bewoond tijdens het neolithicum, wat blijkt uit vondsten van vuurstenen werktuigen en dergelijke. Ook tal van overblijfselen uit de Romeinse tijd werden aangetroffen, zoals een waterput, brandgraven, resten van wijntonnen, aardewerk en een munt uit de tijd van keizer Trajanus.
Kuurne ontstond vermoedelijk in de 11e eeuw. Er vonden toen ontginningen plaats van de bossen en moerassen waardoor de streek was gekenmerkt. De eerste vermelding van Kuurne was in 1123, als "villa de Curnes", toen de Abdij van Voormezele hier gronden verwierf. In 1146 werd Kuurne als "Cuerna" vermeld. Het zou om een voorhistorische naam kunnen gaan, die "de heldere" betekent.
De oudste met name genoemde heer van Kuurne is "Jakob van Halewijn", die ook heer van Gavere en Halewijn was. Hij overleed in 1262. Daarna bleef het een grafelijke heerlijkheid, en pas in 1564 werd de heerlijkheid in pacht gegeven aan "Jan de Tollenaere". In 1642 kwam de heerlijkhed aan "Rogier-Robrecht Rulant" en in 1716 aan "Karel Mesdagh". De laatste heer was "Jos Emmanuel le Paige" en diens wapenschild werd in 1980 aangewezen als het wapen van Kuurne.
Een kerk in Kuurne werd voor het eerst vermeld in 1146, toen het patronaatsrecht geschonken werd aan de Sint-Maartensabdij van Doornik.
Gedurende de 14e eeuw werd de lakennijverheid geleidelijk door de vlasnijverheid vervangen en midden 15e eeuw werd deze in de Leievallei geïntroduceerd. Deze nijverheid kwam in de 16e eeuw tot bloei. Het vlasroten gebeurde in rootgrachten die gevuld werden met Leiewater. Veel linnen vond aftrek in Latijns-Amerika.
De 2e helft van de 17e eeuw werd gekenmerkt door oorlogen en pas na de Spaanse Successieoorlog brak weer een bloeiperiode aan voor de linnenindustrie. Omstreeks 1750 werd de "Brugsesteenweg" aangelegd.
De Franse tijd bracht in 1798 de Boerenkrijg met zich mee, die ook in Kuurne van belang was, maar slechts kort heeft geduurd.
Ondertussen nam de vlasnijverheid weer toe in belang. In 1810 werd het vrij roten in de Leie toegestaan. Omstreeks 1880 kwamen de eerste industriële vlasbedrijven: er ontstonden zwingelarijen al dan niet in de vorm van zwingelmolens. In 1847 kwam er een spoorweg.
In het begin van de 20e eeuw nam het belang van de vlasnijverheid alleen maar toe, en velen kwamen ook in Kuurne wonen. Vooral vanaf 1930 werden vele vlasbedrijven gemechaniseerd.
Tot de helft van de twintigste eeuw was de Leie de belangrijkste economische ader van Kuurne. Niet alleen voor het transport, maar ook voor het roten van het vlas dat diende voor de textielindustrie. Getuige daarvan nog steeds de verschillende textielbedrijven in de industriezone Heule-Kuurne en de vroegere vlasroterij Sabbe in het Vlaspark.
Kuurne heeft tegenwoordig vooral een belangrijke woonfunctie in de Kortrijkse agglomeratie, met uitgebreide sociale huisvesting.
Kernen.
De gemeente Kuurne heeft geen deelgemeenten. Op het grondgebied bevinden zich toch drie woonkernen en een dorp.
In het zuiden, nabij de Leie ligt de historische kern van Kuurne zelf, met de Sint-Michielsparochie. Hieruit is Kuurne als kerkdorp ontstaan en uitgegroeid. Naast deze oude kern groeide de gemeente lange tijd vooral uit langs de invalswegen of nieuwe straten rond de kerk. Vanaf de jaren 50 groeide de bebouwing echter sterk uit door de aanleg van verscheidene nieuwe wijken.
Iets noordelijker ligt de parochie Sint-Pieter. Deze kern ontstond iets ten zuiden van de kruising van de Brugsesteenweg (N50) en de weg van Kuurne naar Lendelede. Pas halverwege de twintigste eeuw groeide deze kern uit en werd het een aparte parochie. Door toenemende woonuitbreiding is de kern met Kuurne zelf vergroeid. Een echt centrumplein of winkelcentrum heeft de kern niet, en de bevolking is grotendeels aangewezen op Kuurne zelf of handelszaken langs de Brugsesteenweg.
In het noorden ligt Sint-Katrien. Deze parochie ligt slechts gedeeltelijk in Kuurne; de kern ligt op de grens van Lendelede, Heule (deelgemeente van Kortrijk) en Kuurne. Sint-Katrien is een duidelijk afzonderlijke en landelijke kern.
Kathoek is een dorp op het grondgebied van Kuurne. Het is gesplitst in twee woonkernen, Vijverhoek en Kasteelhoek. Het dorp ligt ten westen van het centrum van Kuurne.
De gemeente Kuurne grenst aan volgende dorpen en gemeenten:
Natuur.
Kuurne ligt aan de Leie, die ten behoeve van het scheepvaartverkeer werd rechtgetrokken. De Heulebeek mondt hier in de Leie uit. Het gebied van Kuurne heeft een hoogte van 12,5 tot 23 meter. Het gebied van Kuurne is dicht bebouwd, met enkel in het noordwesten nog open gebied. Naast de Heulebeek stromen nog drie andere beken doorheen Kuurne grondgebied: de Langebeek, de Hazebeek en de Vaernewijckbeek. Vroeger stroomde de Oude Ieperbeek ook doorheen Kuurne, maar deze werd drooggelegd.
Groene zones zijn er ter hoogte van een oude Leiearm en het overstromingsgebied van de Heulebeek (het Heulebeekdomein).
De Groene Long is een milieugericht project van landschapsarchitectuur. In Kuurne mondt de Heulebeek uit in de Leie.
Rond een deel van de Heulebeek, tussen het containerpark, de pastorij en taverne De Leiemeersen ligt het Vlaspark. Dit 14.000 m² grote park werd officieel geopend met een feest op 8 en 9 mei 2018. Vroeger werd er vlas geteeld en geroot op de plaats waar dit park van ligt, vandaar ook de naam. In het Vlaspark ligt onder andere een oud gebouw van de vlasroterij Sabbe.
Ezelsgemeente.
Inwoners van Kuurne worden ezels genoemd. Een spotnaam die de Kortrijkzanen hen smalend gaven, toen de Kuurnenaren vroeger voor dag en dauw met ezel en kar, beladen met groenten, naar de ochtendmarkt te Kortrijk trokken.
Een andere legende gaat als volgt: lang geleden, op Aswoensdag moest de priester naar een begrafenis. Hij liet zich in de aswoensdagviering vervangen door de koster. Die kon de Latijnse woorden "Memento, homo, quia pulvis es, et in pulverem reverteris", niet onthouden. Uiteindelijk sprak de priester hem: "Ge zijt ezel geboren, ezel zult ge sterven". "Ha," zei de koster, "dat zal ik wel onthouden!" en met deze woorden gaf hij de Kuurnenaren hun askruisje.
De bekendste ezel in Kuurne is 'Ambroos'.
Politiek.
Geschiedenis.
De gemeenteraadsverkiezingen van zondag 8 oktober 2006 resulteerden in een verlies van 3 zetels voor CD&amp;V ten koste van het Vlaams Belang dat in Kuurne voor de eerste maal aan de gemeenteraadsverkiezingen deelnam. Kartel, een samengaan van VLD, N-VA en onafhankelijken, behield haar 10 zetels. De lijst sp.a-groen!-spirit behield tevens haar 4 zetels.
De bewindsploeg voor 2000-2006 bestond uit Kartel en sp.a met aan het hoofd burgemeester Carl Vereecke (VLD). Voor de ambtstermijn 2007-2012 is Carl Vereecke opnieuw de burgervader. Kartel ruilde echter, op verzoek van de partners N-VA en onafhankelijken, de sp.a als coalitiepartner ten voordele van CD&amp;V. Bijgevolg heeft de nieuwe bewindsploeg Kartel-CD&amp;V een ruime meerderheid van 16 zetel op een totaal van 23.
Voor de gemeenteraadsverkiezingen van 2006 hadden de christendemocraten zich opnieuw verenigd op de lijst CD&amp;V. In 2000 waren de christendemocraten nog verdeeld over de lijst CVP (5 zetels) en de lijst Visie van ACW-strekking (4 zetels). Ondanks de hereniging van alle christendemocratische krachten op één lijst, behaalde CD&amp;V toch maar 6 zetels bij de gemeenteraadsverkiezingen van 2006. Ondanks deze slechte electorale score, maakt CD&amp;V deel uit van het nieuwe bestuur. Bijgevolg kan CD&amp;V beschouwd worden als de morele overwinnaar van deze gemeenteraadsverkiezingen.
Burgemeesters.
2013-2018.
Burgemeester is Francis Benoit (CD&amp;V). Hij leidt een coalitie bestaande uit CD&amp;V, N-VA en sp.a+Groen. Samen vormen ze de meerderheid met 18 op 23 zetels.
Evenementen.
Kuurne is bekend als de start- en finishplaats van de wielerwedstrijd Kuurne-Brussel-Kuurne.
Op de hippodroom vinden wekelijks drafwedrennen plaats.
Het eerste weekend van oktober, op het katholieke naamfeest van Sint-Michiel, vinden de ezelsfeesten plaats, alles staat dan in het teken van de ezel. Een en ander wordt georganiseerd door het Gemeentelijk feestcomité Kuurne en De Orde Van De Ezel.
Op vrijdagavond van het kermis weekend wordt de 1/2 marathon "Rapper dan een ezel" gelopen met meer dan 700 deelnemers.
Er is ook een ezelsjogging van 2 of 6 km (naar keuze) met bijna 1000 lopers, waarbij een deel van het inschrijvingsgeld naar het goede doel gaat.
Op het vernieuwde marktplein in Kuurne is er sinds 22 augustus 2007 een wekelijkse marktdag op woensdag.
Sinds 2011 was er elke tweede zaterdag van juli het gratis festival P'LatseDoen. De voorbije jaren traden o.a. Gorki, Meuris, Soulsister, Urbanus &amp; de Fanfaar, Het Zesde Metaal, Wally, Fleddy Melculy, Willow, Compact Disk Dummies, Buurman, Preuteleute, Raymond van het Groenewoud en heel veel lokaal talent er op. De laatste editie van dit festival was op 14 juli 2018.
Zustersteden.
Officiële jumelages
Nabijgelegen kernen.
Sente, Hulste, Bavikhove, Lendelede, Heule, Kortrijk, Harelbeke

</doc>
<doc id="32574" url="https://nl.wikipedia.org/wiki?curid=32574" title="Arnold Schonberg">
Arnold Schonberg



</doc>
<doc id="32575" url="https://nl.wikipedia.org/wiki?curid=32575" title="Langemark-Poelkapelle">
Langemark-Poelkapelle

Langemark-Poelkapelle is een landelijke gemeente in de Belgische provincie West-Vlaanderen. De gemeente telt iets meer dan 8.000 inwoners.
Kernen.
De fusiegemeente Langemark-Poelkapelle bestaat uit de deelgemeenten Bikschote, Langemark en Poelkapelle. Het centrale Langemark is de grootste en belangrijkste kern. In Langemark liggen nog de afzonderlijke gehuchten en parochies Madonna (IV) en Sint-Juliaan (V).
De gemeente Langemark-Poelkapelle grenst aan volgende dorpen en gemeenten:
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Eerste Wereldoorlog.
Langemark-Poelkapelle wordt vaak geassocieerd met verschillende veldslagen uit de Eerste Wereldoorlog. Zo vond op 22 april 1915 er de eerste (Duitse) gasaanval uit de geschiedenis plaats. Tot op vandaag zijn de sporen van de Eerste Wereldoorlog duidelijk zichtbaar in Langemark-Poelkapelle. In het gehucht Sint-Juliaan bevindt zich een Canadees oorlogsmonument.
Langemark-Poelkapelle telt zeven Britse militaire begraafplaatsen.
In Sint-Juliaan bevindt zich The Brooding Soldier, een Canadees oorlogsmonument voor 2000 gesneuvelde Canadezen.
Op het Deutscher Soldatenfriedhof Langemark liggen meer dan 44.000 gesneuvelde Duitse soldaten.
Natuur.
Langemark-Poelkapelle telt uitzonderlijk weinig natuur. In 2019 was slechts 0,1 % van de oppervlakte van de gemeente ingenomen door wijkgroen, vergeleken met gemiddeld 8,0 % voor West-Vlaanderen en 20,9 % voor Vlaanderen.
De gemeente telt onder andere het Bos van Houthulst in het noorden van de gemeente en het Geboortebos bij Langemark als natuurgebieden. De plaatselijke afdeling van Natuurpunt is Natuurpunt Westland.
Politiek.
Geschiedenis.
De gemeente werd in 2006 bestuurd door de CD&amp;V (10 zetels) en sp.a (4 zetels). De burgemeester voor de legislatuur 2006-2012 was Alain Wyffels . De volgende legislatuur was ook CD&amp;V en sp.a, maar die werd medio 2006 verbroken nadat schepen Luc Maddelein (sp.a) betrapt werd op een winkeldiefstal. In 2013 is er een coalitie van CD&amp;V en Open Vld. Vanaf 2019 werd een coalitie gevormd met de 2 grootste partijen N-VA en CD&amp;V. In 2021 zorgde een coalitiewissel voor een bestuur van N-VA samen met TOPE 8920 &amp; Vooruit.

</doc>
<doc id="32576" url="https://nl.wikipedia.org/wiki?curid=32576" title="Lendelede">
Lendelede

Lendelede is een plaats en gemeente in de Belgische provincie West-Vlaanderen. De gemeente is 13,15 km² groot en telt ongeveer 5.800 inwoners. De patroonheilige van Lendelede is Sint-Blasius. Volgens de dorpelingen is de juiste uitspraak “Lendlee”.
Geschiedenis.
Lendelede is een oude nederzetting; volgens oude kronieken liep er van Noord naar Zuid een Romeinse heirweg door de gemeente.
De oudste bekende vermelding van Lendelede dateert van het jaar 1078, dan wordt de naam "Lethae" voor het eerst vermeld. In het Rijksarchief te Kortrijk ligt nog een stuk bewaard dat dit bevestigt. Dit stuk is afkomstig van het Sint-Salvatorskapittel te Harelbeke. Het gaat hier zonder twijfel over Lendelede. Immers, een zekere vrouw Folkswinde en haar zonen, schonken twee bundergoed aan het dorp "Lethae", dit tot zielerust van de overleden echtgenoot en vader Rudolf. Belangrijk is de vermelding "Villa videlecit Lethae nomine". "Villa Lethae" was op dit ogenblik een dorp, alwaar er misschien al een kapel of een kerkje stond.
Tijdens de middeleeuwen behoorde Lendelede tot de kasselrij Kortrijk en de roede van Menen. De meeste eigendommen binnen de gemeente waren in bezit van de heerlijkheid "Steuren Ambacht". Daarnaast had ook de "Vierschaer" vele eigendommen, gelegen nabij de verdwenen hoeve van Cyriel Dochy. Deze hoeve bevond zich waar nu de Langemuntelaan ligt. In de loop der tijden had Lendelede verschillende heren die het bezit van de parochie claimden. Het geslacht De Beer waren de meest bekenden, ze waren ook heren van Meulebeke, Grammene, Merkem, en andere.
De laatste Heer voor de Franse Revolutie was baron Valeriaan-Amaat de La Grange (1734-1798). De Franse edelman moest vluchten gedurende deze revolutie en stierf in armoede te Nederland. Tot op de dag van vandaag wordt zijn wapenschild nog altijd gebruikt door de gemeente. In 1700 werd het kasteel dat al dan niet werd bewoond door baron Valeriaan-Amaat de La Grange afgebroken. Dit kasteel was gelegen op de hoeve Lampaert in de Ingelmunstersestraat.
Om onbekende redenen bleef Lendelede buiten de grote fusieoperatie van 1977, waardoor het een betrekkelijk kleine gemeente bleef met slechts 5500 inwoners.
Lendelede had in de loop der tijden veel te lijden van oorlogen, plunderingen en ziektes:
Economie.
Een belangrijke tak van bedrijvigheid was de vlasnijverheid. In 1904 werd de eerste zwingelarij opgericht en in 1925 de eerste vlasroterij. In 1937 waren er al 31 zwingelarijen en 7 roterijen. In 1941 waren er 266 arbeiders werkzaam in de vlasbereidingsindustrie. Ook andere met vlas verbonden bedrijven ontstonden zoals olieslagerijen (lijnolie) en linnenweverijen.
Weverij "Neirynck-Holvoet" verwierf in 1906 mechanische spinmachines. In 1909 werd dit een Naamloze Vennootschap. In 1928 had het bedrijf 1300 werknemers. In 1940 werden enkele bedrijven, zoals de wolspinnerij te Heule, overgenomen en ontstond de "Lainière de la Lys". In 1948 werd het bedrijf uitgebreid met een confectiebedrijf, "Tigronex". In 1958 volgde het tuftingbedrijf "Nelca". In 1991 werd het bedrijf gesplitst: de wolspinnerij en het tuftingbedrijf werden overgenomen door de "Groep Dejaegere" welke in 2007 failliet ging, waarop in 2008 de wolspinnerij werd gesloten.
Ook "Henri Combes" richtte einde 19e eeuw een weverij op die zich op jute en zwaar lijnwaad specialiseerde. In 1952 werd Combes een PVBA. Later ontstond er een drukkerij voor juten en kunststof zakken, en een bedrijf voor verpakkingsweefsels ("Cojubel").
Naast de vlasteelt heeft ook de cichoreiteelt een rol gespeeld in de agrarische geschiedenis van Lendelede.
Baksteenindustrie ontstond in 1914 door "Vandemoortele". In 1926 kwam er een ringoven. Later werd deze overgenomen door de "steenrijke" Izegemse steenbakerij familie Vandeputte. In 1980 sloot de steenbakkerij. Op de plaats waar de ringoven stond staan nu de loodsen in de Heulsestraat. Er kwam in de plaats een stortplaats, het Stevanstort. 
In 1946 werd "Volys Star" gesticht, dat pluimvee verwerkt.
Kernen.
Lendelede heeft geen deelgemeenten. In het zuiden ligt wel een deel van het dorpje Sint-Katharina, op de grens met Heule en Kuurne.
Lendelede heeft de fusiegolf van de jaren '70 overleefd en kon zo zelfstandig blijven. Een vernieuwde fusiegolf, gevolg van het Vlaams Regeerakkoord van 2019-2024, waarbij steden en gemeenten er financieel beter uitkomen als ze samengaan, is opnieuw een dreiging. Maar Lendelede wil zelfstandig blijven, ook al is er een uitgestoken hand van de stad Izegem. 
De gemeente Lendelede grenst aan:
Bezienswaardigheden.
De Bergkapel is toegewijd aan Onze-Lieve-Vrouw van de Zeven Smarten. Ze is gelegen op een heuvel van 40 meter, met een prachtig uitzicht op de Leie- en Scheldevallei. De kapel werd gebouwd in 1885. De eerste kapel zou zijn gebouwd in 1650.
Natuur en landschap.
Lendelede ligt in Zandlemig Vlaanderen waarbij de hoogte varieert van 20 tot 42,5 meter. In het zuiden loopt de "Hazebeek". Hier vindt men, in de "Hazemeersen", ook het laagste punt van de gemeente. De "Rug van Lendelede", waar zich de hoogste punten van de gemeente bevinden, vormt de waterscheiding tussen de Leie en de Mandel.
Politiek.
Structuur.
Burgemeesters van Lendelede waren:
Bekende personen.
Lendelede is de geboorteplaats van de beruchte bendeleider Ludovicus Baekelandt, geboren in 1774 en in 1803 in Brugge onthoofd.
Nabijgelegen kernen.
Sente, Kuurne, Hulste, Bosmolens, Sint-Eloois-Winkel

</doc>
<doc id="32577" url="https://nl.wikipedia.org/wiki?curid=32577" title="Lo-Reninge">
Lo-Reninge

Lo-Reninge is een Belgische stad en gemeente in de uiterste westhoek van de provincie West-Vlaanderen.
Toponymie.
Lo-Reninge bestaat uit vier deelgemeenten: Pollinkhove, Noordschote, Lo en Reninge. Die laatste twee zijn met respectievelijk 1247 en 1083 inwoners het demografisch rijkst en geven hun naam aan de fusiegemeente.
Geschiedenis.
Eerste vermeldingen.
De oorsprong van Lo-Reninge is terug te vinden in één of meer landbouwnederzettingen die te vinden waren tussen de overgang van de kustvlakte en de zandleemstreek, de regio van de huidige gemeente. Vooral sporen van Romeinse verkavelingen wijzen op belangrijke agrarische activiteiten in de buurt van Lo. Ondanks de aanwezige landbouw en vroege bewoning duiken de namen 'Lo' en 'Reninge' pas eeuwen later op in de bronnen.
Economische bloei en neergang.
In de dertiende eeuw vonden de eerste initiatieven plaats ter versterking van de stedelijke infrastructuur. De aanleiding daarvoor was vermoedelijk het conflict van 1213 - 1214 tussen de Franse koning en zijn Portugese leenman. Er werden in Lo hoogstwaarschijnlijk een gracht met een wal en houten poorten aangelegd. De onzekere politieke situatie stopte de economische bloei van de veertiende eeuw echter niet. Rond 1340 bloeide de lakenindustrie in de streek van het huidige Lo-Reninge. Toch moest Jan van Saint-Omer in 1469 Reninge afstaan aan Eleonora van Poitiers wegens geldproblemen.
In de daaropvolgende eeuwen zal de streek van de huidige fusiegemeente geteisterd worden door verschillende politieke conflicten en plunderingen. Dat in combinatie met een pestepidemie zorgde ervoor dat de bevolking van Reninge tegen 1584 nagenoeg uitgestorven was. Ook in Lo kende de bevolking rond die periode zware tegenslagen. Een zware brand gevolgd door tientallen invallen van Spaanse en calvinistische strijdkrachten deden het inwoneraantal er drastisch dalen.
Ontstaan van de fusiegemeente.
Na de opgelopen oorlogsschade van de diverse militaire conflicten die de stad vanaf 1500 geteisterd hadden, verloor Lo in de achttiende eeuw haar stadsrechten. Die kon het 'dorp' pas terugwinnen in 1985, acht jaar na de gemeentelijke herindelingen. Lo fuseerde met het naburige Reninge, Pollinkhove en Noordschote tot de gemeente Lo-Reninge.
Geografie.
De gemeente Lo-Reninge bestaat uit vier kleine kernen. Lo en Reninge zijn de grootste met ruim 1000 inwoners. Noordschote en Pollinkhove zijn twee kleinere dorpjes. De stad is met 52 inwoners per vierkante kilometer de dunstbevolkte gemeente van Vlaanderen.
De gemeente Lo-Reninge grenst aan een groot aantal kleine dorpjes:
Demografie.
Bevolkingssamenstelling.
Slechts 3,8 percent inwoners van Lo-Reninge hadden in 2012 een migratieachtergrond. Dat is ver onder het Vlaams gemiddelde van één op vijf. Toch is er een tendens van toenemende diversiteit onder kinderen tussen zes en zeventien jaar waarneembaar. In tegenstelling tot het gemeentelijk gemiddelde van 3,8 percent schommelt het percentage inwoners met buitenlandse roots bij die leeftijdsgroep tussen 6,7 en 7,1 percent. De overgrote meerderheid van hen is van Europese herkomst.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Burgemeesters.
2013-2018.
Burgemeester is Lode Morlion van de lijst DYNAMISCH. Deze partij heeft de meerderheid met 8 op 13 zetels.

</doc>
<doc id="32578" url="https://nl.wikipedia.org/wiki?curid=32578" title="Menen">
Menen

Menen (Frans: "Menin") is een stad in de Belgische provincie West-Vlaanderen. De stad telt ruim 34.000 inwoners. In de streek zelf wordt de stad "Mjinde" genoemd, in de rest van de provincie wordt de naam "Mjeenn" gebruikt.
Geschiedenis.
In het gebied zijn vondsten uit het laatpaleolithicum en uit het neolithicum bekend. Ook uit de Romeinse tijd zijn dakpannen en potscherven gevonden, en ook sporen van een kleine Gallo-Romeinse nederzetting uit het 3e kwart van de 1e eeuw n.Chr.
De stad is ontstaan aan een doorwaadbare plaats in de Leie, op de handelsweg Torhout-Rijsel. De oudste naamsvermelding stamt uit 1087, toen het patronaatsrecht van de kerk van Menen werd toegekend aan de Abdij van Hasnon. In 1193 kwamen ze aan Arnulf en Mathilde van Menen, die de heerlijkheid Menen in bezit hadden. De familie heerste tot 1288. Toen ontnam graaf Gwijde van Dampierre de heerlijke rechten en viel Menen rechtstreeks onder de graaf. Het beheer kwam nu aan een baljuw. Nabij de Sint-Vedastuskerk was waarschijnlijk de burcht van de heren.
In 1351 verleende graaf Lodewijk van Male stadsrechten aan Menen. Menen werd stapelplaats voor wollen garens en verkreeg ook marktrechten. De Leie speelde een belangrijke rol in de ontwikkeling tot een belangrijk centrum van lakennijverheid. In de 16e eeuw was de stad beroemd om zijn bier en telde toen 104 meester-brouwers. De stapelplaats verhuisde in 1353 naar Moorsele, waar veel spinsters werkten.
In 1488 vonden plunderingen plaats door troepen van Frederik III, naar aanleiding van de Vlaamse Opstand tegen Maximiliaan. In 1548 werd een groot deel van de stad door brand verwoest, waarbij ongeveer 570 van de 700 huizen verwoest werden. Hierna vonden vele uitbreidingen plaats en de stichting van nieuwe gebouwen.
Als grensstad werd Menen al vroeg versterkt. De eerste omwallingen dateren uit 1578, nog tijdens de aanleg ervan werd Menen ingenomen door Malcontenten. In 1579 werd de stad door Schotse troepen op de Spaansgezinden heroverd en in 1582 kwam de stad, door Alexander Farnese, definitief in Spaanse handen. Tussen 1579 en 1830 werd Menen tweeëntwintig maal belegerd. De belegeringen drukten zwaar op de welvaart van de stad, de bevolking was sinds 1578 massaal vertrokken naar Haarlem, de weefindustrie zou de komende tien jaren zelfs halveren.
Vanaf 1635 was Frankrijk in oorlog met Spanje. Menen werd in 1645 door Frankrijk veroverd en geplunderd, in 1658 kwam Menen weer in Spaanse handen. De vestingen werden geslecht, maar in 1678 kwam Menen weer bij Frankrijk krachtens het Verdrag van Nijmegen.
Tussen 1679 en 1689 werd de stad versterkt door Vauban. Tijdens de Spaanse Successieoorlog werd Menen opnieuw belegerd, nu door de troepen van Marlborough. In 1706 capituleerde Menen en werden de Franse legers verdreven. In 1713 kwam Menen aan de Oostenrijkse Nederlanden.
Tijdens de Oostenrijkse Successieoorlog voerde Frankrijk oorlog met Oostenrijk en in 1744 werd Menen beschoten en ingenomen door de troepen van Lodewijk XV. Het Hollandse garnizoen, dat daar vanwege het Barrièretraktaat aanwezig was, moest vertrekken. De Fransen vernietigden de meeste vestingwerken die ze zelf ooit hadden gebouwd. Krachtens de Vrede van Aken werd Menen weer Oostenrijks.
In 1792 werd Menen opnieuw door de Fransen ingenomen, in 1793 gevolgd door Oostenrijkers, Hollanders, Fransen en opnieuw Oostenrijkers. In 1794 werd Menen opnieuw vanuit Halluin door de Fransen gebombardeerd, wat tot grote schade leidde, en op 30 april van dat jaar kwam de stad in Franse handen. Dit duurde tot 1814, toen werd het onderdeel van het Koninkrijk der Nederlanden. Opnieuw werd Menen een vestingstad tegen Frankrijk gericht. In 1830 kwam Menen aan de nieuwe staat België, maar de vestingbouw ging door tot 1840. Vanaf 1852 werden de vestingen gedeeltelijk geslecht en de militaire gronden verkocht.
In 1853 kwam, op initiatief van de Société des chemins de fer de la Flandre-Occidentale, Spoorlijn 69 tot stand die Menen met onder meer Kortrijk en Ieper verbond. In 1879 volgde een spoorlijn naar Tourcoing.
In 1846 werd de steenweg naar Wervik in gebruik genomen en in 1869 die naar Moeskroen. Ook riolering en gasverlichting werden aangelegd. De industrie was verwaarloosbaar, de inwoners werkten in de fabrieken van Halluin, Roncq, Tourcoing en Armentières. In Menen kende men vooral de verwerking van vlas, katoen, kant en tabak. Vooral de firma van A. Plaideau, opgericht in 1815, was van belang. In de 2e helft van de 19e eeuw kwamen daarbij gas, rubber, baksteen en ijzer. Vaak stond er ook een fabriek in het naburige Halluin, om invoertarieven te ontwijken.
Op 14 oktober 1914 werd Menen door de Duitsers bezet. De oorlog leidde ertoe dat de helft van de huizen werd vernield. Na de oorlog werd in 1921-1923 de wijk Ons Dorp gebouwd. De houten noodwoningen werden uiteindelijk vervangen door huizen in de "Nieuwe Tuinwijk".
In 1921 werd de Leie rechtgetrokken, waardoor schepen tot 300 ton Menen konden bereiken. De oude Leie-arm werd in 1923 gedempt. In 1971 en 1987-1988 werd de Leie geschikt gemaakt voor nog grotere schepen.
Kernen en buurgemeenten.
Naast Menen-centrum liggen binnen de gemeente ook nog de deelgemeentes Lauwe en Rekkem. In Rekkem ligt nog het dorp Paradijs (IV), dat door de A14/E17 van Rekkem gescheiden is. Binnen Menen zelf liggen in het centrum nog twee aparte wijken en parochies, namelijk De Barakken (V) en Ons Dorp (VI). Menen zelf bevindt zich grotendeels ten noorden van de Leie, Lauwe en Rekkem meer oostwaarts ten zuiden van die rivier. De bebouwing in de stadskern van Menen, meer bepaald de wijk De Barakken ten zuiden van de Leie, sluit over de Franse grens aan op die van Halluin.
De gemeente Menen grenst aan de volgende dorpen:
Natuur en landschap.
Menen ligt aan de Leie, die deels grensrivier is met Frankrijk (Halluin) en deels door de stad loopt. De hoogte varieert tussen 17 en 20 meter. De stad ligt in Zandlemig Vlaanderen.
Evenementen.
Jaarlijks worden in Menen de Wieltjesfeesten gehouden. Ook Grensrock is een evenement dat jaarlijks wordt gehouden, artiesten zoals Ozark Henry, K's Choice en vele anderen kwamen de Menenaars met hun talenten amuseren.
Demografische evolutie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Nabijgelegen kernen.
Geluwe, Wervik, Halluin, Rekkem, Lauwe, Moorsele, Dadizele

</doc>
<doc id="32580" url="https://nl.wikipedia.org/wiki?curid=32580" title="Mesen">
Mesen

Mesen (Frans: "Messines") is een stad en faciliteitengemeente in de Westhoek in de Belgische provincie West-Vlaanderen. Mesen kreeg bij Wet van 19 juli 1985 opnieuw de stadstitel, die het in de napoleontische periode verloren was. De stad telt amper 1075 inwoners en is daarmee de kleinste stad van België. Omdat Mesen een faciliteitengemeente is, fuseerde het niet met andere gemeenten.
Geschiedenis.
Mesen ontwikkelde zich van Romeinse villa tot middeleeuwse stad, waarbij het handelsverkeer tussen het bekken van de Leie en dat van de IJzer een belangrijke rol speelde. De Douvebeek was voor platte schepen bevaarbaar, waarna de goederen over land van Mesen naar Ieper werden vervoerd om vervolgens via de Ieperlee verder noordwaarts te worden gebracht. Ook de heerbaan van Cassel naar Kortrijk doorkruiste Mesen. Hier ontstond een grafelijke burcht en de graaf stichtte er een jaarmarkt.
Adela van Mesen, geschiedkundig bekend als "Adela van Frankrijk", overleed in Mesen op 8 januari 1079. Zij was een dochter van koning Robert II van Frankrijk en van Constance Taillefer d'Arles. Als weduwe van hertog Richard III van Normandië huwde zij in 1028 met graaf Boudewijn V van Vlaanderen. Adela stichtte in 1057 een vrouwenklooster met daaraan verbonden een kapittel van 12 kanunniken. In 1060 werd het klooster tot abdij verheven en werd Mesen een zelfstandige parochie.
In 1079 kreeg de abdis ook het wereldlijke gezag over Mesen. De abdis stond tevens aan het hoofd van het mannelijke seculiere kapittel.
Het stadje was op het hoogtepunt van zijn macht in de 11e-12e eeuw. Toen was het - met zijn jaarmarkt - een knooppunt in de lakenindustrie, samen met steden als Rijsel, Ieper, Brugge en Torhout. Ook de lederindustrie speelde een rol. Binnen de cyclus van de jaarmarkten was Mesen de laatste jaarmarkt voor de winter en het nabijgelegen Ieper de eerste. De stad Mesen was hierdoor een belangrijke overwinteringsplaats voor de handelaren. Voor de grote stadsbrand in de 15e eeuw telde Mesen 2.000 haarden. Dit kan overeenkomen met ca. 6.000 tot 8.000 inwoners. Een bijzonderheid in het statuut van de stad en zijn abdij was, dat bij de stichting van de abdij in 1057 haar territorium onder het bestuur van de abdis werd geplaatst en deze rechtstreekse verantwoording aan de Franse koning verschuldigd was en niet aan de graaf van Vlaanderen. Dit komt ook tot uiting in het gevoerde wapen en de vlag die een Franse lelie voorstellen. De stadsrechten werden dan ook door de abdis, vereerd voor haar wereldlijke macht als prinses, verleend. Hierdoor had Mesen een wat afwijkend rechtstelsel t.a.v. het omliggende gebied.
In 1164 werd te Mesen een tweede kerk gesticht, de Sint-Niklaaskerk, gewijd aan de patroonheilige van de handelaars. Omstreeks 1200 werd het stadje omwald. In de tweede helft van de 13e eeuw werd de omgrachting uitgebreid, maar in de 14e eeuw stagneerde de bloei, zowel door politieke onlusten als door het deels verzanden van de Douvebeek. In 1383 werd Mesen in brand gestoken door de Engelsen in het kader van de Honderdjarige Oorlog, waarbij het stadje grotendeels werd verwoest.
Gedurende de 15e eeuw herstelde de lakennijverheid zich weer. Er werden gebouwen opgericht zoals een psychiatrisch hospitaal, een vleeshuis en een stadhuis (1469), maar in 1477 werd het stadje weer gedeeltelijk verwoest, nu door de Fransen. Ook lakennijverheid en jaarmarkt raakten in verval. Dan was er in 1541 nog brand in de abdij, en in 1552 was er weer een stadsbrand, waarna ook het begijnhof werd opgeheven. Wel bleef er nog een rederijkerskamer en waren er twee schuttersgilden.
In de 2e helft van de 16e eeuw werd Mesen een belangrijk calvinistisch centrum, maar na de herovering door Alexander Farnese weken vele wevers uit naar Engeland en trad opnieuw verval in. Wel ontwikkelde Mesen zich tot bedevaartplaats vanwege de vele mirakelen die naar verluidt geschiedden op voorspraak van "Onze-Lieve-Vrouw van Mesen", aanleiding voor het houden van een jaarlijkse ommegang, de Grote Keer, die ook tegenwoordig nog wordt gehouden.
De Frans-Spaanse Oorlogen zorgden voor verder verval. In 1685 werd de Sint-Niklaaskerk gesloopt. De gelovigen kerkten toen in het oude kanunnikenkoor naast de abdij. De abdijbezittingen werden aangeslagen, maar in 1678 kwam Mesen, krachtens de Vrede van Nijmegen, bij Frankrijk en werd de abdij in ere hersteld. In 1698 richtte deze een dakpannenfabriek op en in 1703 kreeg de toren van de abdijkerk een beiaard. Onder het bewind van keizerin Maria Theresia werd de abdij in 1776 opgeheven. Mogelijk lag hier een conflict van de (Fransgezinde) abdis aan ten grondslag. In de abdijgebouwen werd het Koninklijk Gesticht van Mesen, een school voor weeskinderen van militairen, gevestigd. De abdijkerk werd parochiekerk, nu gewijd aan Sint-Niklaas. Het kapittel bleef bestaan.
In de Franse tijd werd Mesen een zelfstandige gemeente, die grotendeels de grenzen van de parochie volgde, waardoor echter een deel van de kom op het grondgebied van Wijtschate terecht kwam. Ook de "enclave van Mesen" stamt uit die tijd. Deze bestond al als parochie-enclave vanaf 1235. Het kapittel werd nu afgeschaft.
Tijdens de 19e eeuw bleef Mesen een betrekkelijk onbetekenende plaats.
Op 1 november 1914 werd Mesen, na zware beschietingen, door de Duitsers bezet. Eén der in Mesen gelegerde soldaten was Adolf Hitler, die de ruïnes van de abdijkerk nog geschilderd heeft. In 1916 werden de Duitse stellingen ondermijnd en in juni 1917 werden deze tot ontploffing gebracht. Daarna barstte de Tweede Slag om Mesen los (van 14-17 juni 1917) en werd Mesen door Nieuw-Zeelandse troepen heroverd. Vanaf april tot 28 september 1918 kwam Mesen, vanwege het Lenteoffensief, weer in Duitse handen, maar in november van dat jaar werd Mesen bevrijd. In 1922 waren de meeste bewoners weer teruggekeerd en werd het stadje herbouwd. Het Koninklijk Gesticht werd in 1919 verplaatst naar Lede in Oost-Vlaanderen.
Kernen.
De gemeente Mesen heeft slechts één kern, het stadscentrum zelf. Deze kern ligt tegen de noordgrens van de gemeente, en een deel van de bebouwing spreidt zich wat verder uit op het grondgebied van Wijtschate in de gemeente Heuvelland.
Ten westen van het grondgebied rond de stadskern ligt een afgezonderd stuk grondgebied. Deze exclave ligt tussen Wijtschate en Ploegsteert in. Mesen is een van de vier Belgische gemeentes die uit meerdere, niet aan elkaar grenzende delen bestaan. De andere drie zijn Elsene, Baarle-Hertog en Sint-Gillis (hier slechts een aantal percelen die een exclave vormen).
De zuidgrens van Mesen wordt gevormd door de Douvebeek.
De gemeente Mesen heeft door zijn kleine oppervlakte weinig buren, en ligt geprangd tussen volgende dorpen:
Natuur en landschap.
Mesen ligt in zandlemig Vlaanderen op een hoogte van ongeveer 52 meter. Het laagste punt is 20 meter, in de vallei van de Douvebeek, terwijl het hoogste punt op 65 meter ligt.
Mesen ligt op de zuidpunt van de landschappelijke ankerplaats Ieperse vestingen en omgeving, bossen ten zuiden en heuvelrug Wijtschate-Mesen.
Mesen ligt op de taalgrens. Het is een faciliteitengemeente. Ten zuiden van Mesen ligt de gemeente Komen-Waasten in de Waalse provincie Henegouwen, waarnaar het in 1963 vanuit West-Vlaanderen werd overgeheveld.
Voorzieningen.
Door de beperkte grootte heeft de stad Mesen weinig voorzieningen.
De Ierse aanwezigheid in Mesen was ook de directe aanleiding voor de bouw van Peace Village Mesen, een verblijfs- en congrescentrum in de rand van de stad. Het centrum is actief als regiospecifiek educatief centrum met verblijfsaccommodatie voor groepen en gezinnen, die Mesen zelf, maar ook de grensstreek, Frans-Vlaanderen of de omliggende West-Vlaamse heuvelzone aandoen.
Politiek.
Resultaten gemeenteraadsverkiezingen sinds 1976.
Uit het Grootste Buurtonderzoek van "Het Nieuwsblad" en "De Gentenaar" in 2006 bleek dat Mesen de populairste burgemeester had, Sandy Evrard van de lokale liberale partij MLM. Burgemeester Sandy Evrard beweerde bovendien dat hij alle 985 inwoners van de gemeente bij naam en toenaam kende, en kon dit bewijzen voor het programma "Man bijt hond" op Eén.
Ook in 2009 scoorde Evrard weer als beste burgemeester met een score van 8,4 op 10.
Brandweer.
De brandweer van de stad Mesen bezat tot 2008 het oudste nog actieve brandweervoertuig van België: een Dodge uit het jaar 1942. De wagen wordt momenteel bewaard in het museum van de Privat Fire Brigade in Aalst.
Zusterstad.
Mesen is verzusterd met Featherston in Nieuw-Zeeland. Mesen is ook verzusterd met Lede (Oost-Vlaanderen) en dit op 4 mei 2019.
Nabijgelegen kernen.
Ploegsteert, Wulvergem, Wijtschate, Waasten

</doc>
<doc id="32581" url="https://nl.wikipedia.org/wiki?curid=32581" title="Meulebeke">
Meulebeke

Meulebeke is een plaats en gemeente in de Belgische provincie West-Vlaanderen. De gemeente telt ruim 11.000 inwoners en zal begin januari 2025 met Tielt fuseren.
Geschiedenis.
Er werd de eerste keer gewag gemaakt over Meulebeke rond 1200. Men sprak toen over "Mulenbeca". Men neemt echter aan dat er al rond het jaar 1000 een romaanse kerk stond. Etymologisch is de naam Meulebeke gemakkelijk te verklaren, daar het over een nederzetting met een molen aan een beek (de Devebeek) ging.
Rond 1500 telde Meulebeke reeds een bevolking van 2000 inwoners wat in die tijd niet weinig was. Op 27 september 1645 werden de parochiekerk, 25 huizen en enkele hofsteden door de Fransen in lichterlaaie gezet. De kerk werd in erbarmelijke staat hersteld bij gebrek aan middelen. Het duurde dan ook lang voor er weer van een echte kerk sprake was.
Tussen het einde van de 15de en het einde van de 18de eeuw was de baronie van Meulebeke in het bezit van de familie de Beer. Jan de Beer, zegelbewaarder van hertog Karel de Stoute, was de eerste. De familie leefde in het Kasteel Ter Borcht. Hierdoor komt het ook dat Meulebeke een beer in zijn wapenschild heeft.
In 1896 werd de kerk in neogotische stijl verbouwd, de toen zo gangbare kerkelijke stijl in Vlaanderen. Het modernisme van de jaren zestig heeft de kerk vanbinnen getroffen doordat de vele pilaren verwijderd werden om plaats te maken voor een aantal betonnen exemplaren.
In de 19de eeuw was de vlasindustrie een belangrijke werkgever in het landelijke Meulebeke. Er werd berekend dat ongeveer 65% van alle Meulebekenaars hierin op één of andere manier actief was. Zo werd de vlasweverij Libeco rond 1900 opgericht in Meulebeke. Deze is overigens tot op vandaag nog steeds actief. Rond 1900 waren er ook ongeveer 12 molens in Meulebeke. Door de twee wereldoorlogen blijft er vandaag de dag nog maar een molen meer over, de Herentmolen.
Kernen.
Meulebeke is geen fusiegemeente, en heeft dus geen deelgemeenten. Binnen de gemeente liggen wel enkele afzonderlijke dorpen, namelijk Paanders, Sneppe en Marialoop en het kruiswegdorp Haantjeshoek nabij Marialoop. De hoofdparochie van Meulebeke-centrum telt ruim 8000 inwoners, de dorpen (minus Haantjeshoek) tellen elk rond de 1200 inwoners.
De glooiende gemeente Meulebeke grenst aan de volgende dorpen en gemeenten:
Natuur en landschap.
Meulebeke ligt in Zandlemig Vlaanderen op een uitloper van het Plateau van Tielt. In het zuiden vindt men de vallei van de Mandel. De hoogte bedraagt 14-37 meter met het hoogste punt in de omgeving van De Paanders waar zich een kleine heuvelrug bevindt.
Evenementen.
Tijdens het eerste weekend van juli worden steeds de Berenfeesten georganiseerd. Dit zijn de gemeentelijke feesten van Meulebeke. Een ander evenement dat de gemeentelijke feestcommissie organiseert is de Nacht van de Koude Voeten.
In 2012 startte er in Meulebeke het project "Wij, Varkenland". Dat was een project rond de West-Vlaamse identiteit waar 11 steden en gemeenten aan meewerkten. In de gemeente met meer varkens op haar grondgebied dan inwoners werd het zwijn in processie binnengehaald.
Elk jaar in de paasvakantie vindt ook de Chiro Rol Marathon plaats. Het evenement is een weekend met als rode draad fietsen op rollen. De trekpleisters zijn op vrijdagavond 'Beren Bijeen!', op zaterdag 'Chiro in Concert' en op zondag 'Tien om te zien' en 'Nacht van de Rol'.
Verkeer en vervoer.
Tot voor de Tweede Wereldoorlog had Meulebeke een station Meulebeke dat aan de spoorlijn 73A Tielt/Ingelmunster lag. Na de bombardementen is deze lijn nooit meer heropend voor het treinverkeer. Voor de bezoekers is er nu nog de mogelijkheid om de bus te nemen (buslijn naar stad Tielt en Kortrijk). De dorpskern wordt niet doorsneden door belangrijke hoofdwegen. In het westen van de gemeente ligt wel de oude heirbaan van Kortrijk naar Brugge.
Sport.
In Meulebeke bevindt zich een grote sportschool met internaat: het VILO (Vrij Instituut voor Lichamelijke Opvoeding), wat niet vaak voorkomt in België. Bij die sportschool is een uitgestrekt natuur- en sportdomein met ook enkele speelpleinen, domein Ter Borcht. Het sportinternaat is gelegen in de Baronielaan.
Voetbalclub KFC Meulebeke is aangesloten bij de KBVB en speelde er meer dan twee decennia in de nationale reeksen.
Ieder jaar wordt een grote wielerwedstrijd gehouden in Meulebeke, de Omloop Mandel-Leie-Schelde. Wat vroeger voor de profs een grote wedstrijd was is nu veranderd in het Vlaams Kampioenschap achter derny's. De wedstrijd heeft al enkele bekende winnaars op de erelijst staan zoals Tom Boonen, Johan Museeuw, Stijn Devolder en Alessandro Ballan.
Nabijgelegen kernen.
Oostrozebeke, Ingelmunster, Kachtem, 't Veld, Pittem, Tielt, Marialoop, Ginste

</doc>
<doc id="32582" url="https://nl.wikipedia.org/wiki?curid=32582" title="Middelkerke">
Middelkerke

Middelkerke is een plaats en gemeente in de Belgische provincie West-Vlaanderen. De gemeente telt ruim 19.000 inwoners. Het grondgebied van de gemeente is gelegen langs de Belgische Kust en in de Polders van de Vlaamse Kustvlakte.
Kernen.
Naast Middelkerke zelf behoren tot de gemeente ook de dorpen Leffinge, Lombardsijde, Mannekensvere, Schore, Sint-Pieters-Kapelle, Slijpe, Westende en Wilskerke. Middelkerke zelf, Lombardsijde en Westende liggen aan de kust, Leffinge, Mannekensvere, Schore, Sint-Pieters-Kapelle, Slijpe en Wilskerke zijn typische Vlaamse polderdorpjes. Slijpe en Leffinge zijn qua oppervlakte de grootste dorpen.
De gemeente Middelkerke strekt zich na de fusies uit tot een lengte van 8 kilometer langs de kust en tot bijna 10 kilometer landinwaarts en grenst zo aan een groot aantal deelgemeenten:
Geschiedenis.
Middelkerke werd voor het eerst schriftelijk vermeld in 1218, als "Middelkerca", omdat het in het midden lag van het langgerekte kusteiland Testerep. Dit eiland was van het vasteland (Wilskerke) afgescheiden door de brede zeegeul Testerepgeul, die in de tweede helft van de 12e eeuw afgedamd werd (met de dam van Nieuwendamme) en ingepolderd. Van de zeegeul bleef enkel een smalle afwateringsgracht over (op de grens tussen de huidige deelgemeenten).
In 1293 werd Middelkerke een zelfstandige parochie. In 1334 werd het dorp door overstromingen verwoest. Tijdens de godsdienstoorlogen einde 16e eeuw werd de kerk gedeeltelijk verwoest, om in de 17e eeuw hersteld te worden. Het dorp leed ook schade door de Slag bij Nieuwpoort in 1600, en het Beleg van Oostende (1601-1604).
De komende eeuwen ontwikkelde Middelkerke zich tot een klein vissersdorp, gelegen langs de Graningatevliet. Vanaf 1875 begon de ontwikkeling tot een mondaine badplaats. Daartoe werd in 1876 te Brussel de" Société Anonyme des Bains et des Dunes de Middelkerke et de Westende" opgericht, later de "Société Anonyme de Middelkerke-Bains" genaamd, die van 1894 tot 1914 heeft bestaan. Aldus werd het "Hotel de la Digue" opgericht. Omstreeks 1900 werd de boulevard aangelegd en daarlangs werden onder meer villa's gebouwd. In 1891 kwam een houten casino tot stand en in 1914 werd een nieuw casino geopend. Deze nederzetting heette "Middelkerke-Bad", en de oude dorpskern was "Middelkerke-Dorp". Van de Eerste Wereldoorlog had Middelkerke erg te lijden, vanwege de nabijheid van het IJzerfront. De plaats werd ontruimd, de kerktoren opgeblazen en bij de bevrijding waren alle huizen beschadigd.
Na de oorlog volgde wederopbouw, waarbij Middelkerke weer een badplaats van allure werd. In de jaren '30 van de 20e eeuw werden de eerste appartementsgebouwen gesticht en werden enkele nieuwe wijken aangelegd. Hoewel in de Tweede Wereldoorlog de Atlantikwall werd gebouwd bleef de schade beperkt.
Vanaf de jaren '50 van de 20e eeuw rukte het massatoerisme op en werden er een groot aantal appartementsgebouwen geplaatst.
In 1885 kwam de eerste NMVB-tramlijn van België door het dorp. Deze stoomtramlijn bleef in dienst tot 1955. In 1897 werd de eerste elektrische tramlijn langs de kust doorgetrokken naar Middelkerke-Bad. In moderne vorm is dat nu de Kusttramlijn.
Natuur en landschap.
Middelkerke ligt aan de Noordzeekust en is uitgegroeid tot langgerekte badplaatsen (Middelkerke-Bad en Westende-Bad) langs de kuststrook, terwijl Middelkerke-Dorp en Westende-Dorp iets meer in het binnenland liggen. Ten oosten van Middelkerke ligt het Provinciedomein Raversijde en tussen Middelkerke en Westende liggen de Warandeduinen. Achter de duinen strekt zich de bebouwing van de badplaats uit, en daar weer achter vindt men polderland met waterlopen als de "Graningatevliet", het "Groot Middelkerkegeleed" en het "Ieperleed". Ten 
Verkeer en vervoer.
Parallel met de kustlijn rijdt de Kusttram.
Gewestweg [N325 verbindt de kern van Middelkerke met de snelweg E40. In 2024 werd een ruimtelijk uitvoeringsplan opgestart om deze plaatselijk te verleggen tussen de rotondes in Slijpe en die op de Westendelaan.
Demografische evolutie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Evenementen.
Jaarlijks vinden heel wat topevenementen plaats in Middelkerke. Middelkerke heeft een speciale traditie betreffende de ontvangst van Vlaamse artiesten. Jarenlang vormde de gemeente het decor voor VRT-programma's als "Margriet," "De Muziekdoos" met Johan Verstreken en de Radio 2 Zomerhit.
In 2009 vindt in Middelkerke voor het eerst 'Middelkerke Festival' plaats, een vierdaags muziekfestival in het teken van het Vlaamse populaire lied.
Populaire evenementen zijn het jaarlijkse Bierweekend in juni en het Champagneweekend in november.
Jaarlijks is er een grote Volkswagenbusmeeting tijdens de zomer in Westende.
Vanaf 2021 vindt gedurende de zomermaanden het jaarlijkse Zandsculpturenfestival plaats in Middelkerke. In 2021 in deelgemeente Westende voor een editie met als thema F.C. De Kampioenen. In 2022 verhuisde het naar een beter bereikbare locatie (aan halte De Greefplein van de Kusttram), en was het thema "Dinos in the Sand".
Standbeelden van stripfiguren.
Elk jaar vindt in Middelkerke een stripfestival plaats en om de naam van "stripgemeente" eer aan te doen, zijn op de zeedijk standbeelden opgericht van verschillende stripfiguren. Er staan beelden van onder meer Jommeke, Annemieke en Rozemieke, Nero, Marcel Kiekeboe, Fanny Kiekeboe, Lucky Luke, Robbedoes, de smurfen, Suske en Wiske, Lambik, Urbanus, Marsupilami, De Rode Ridder, Cédric, Natasja, Jerom en Agent 212.
Politiek.
(Voormalige) burgemeesters.
1995-2000.
Burgemeester is Frank Verlinde (Stem van het Volk). Hij leidt een coalitie bestaande uit Stem van het Volk, CVP en SP-0VB. Samen vormen ze de meerderheid met 17 op 25 zetels.
2001-2006.
Burgemeester is Michel Landuyt (Vld). Hij leidt een coalitie bestaande uit Vld en CVP. Samen vormen ze de meerderheid met 16 op 25 zetels.
2007-2012.
Burgemeester is Michel Landuyt (Vld). Hij leidt een coalitie bestaande uit Vld en Progressief Kartel. Samen vormen ze de meerderheid met 14 op 25 zetels.
2013-2018.
Burgemeester is Janna Opstaele (Open Vld). Zij leidt een coalitie bestaande uit Open Vld en CD&amp;V. Samen vormen ze de meerderheid met 14 op 25 zetels.
2019-2024.
Burgemeester is Jean-Marie Dedecker (LDD). Hij leidt een coalitie bestaande uit LDD en CD&amp;V. Samen vormen ze een meerderheid met 17 op 25 zetels.
Jumelages.
Partnersteden van Middelkerke:
Nabijgelegen kernen.
Westende, Slijpe, Wilskerke, Raversijde
Openbaar vervoer.
In Middelkerke-bad komt alleen de Kusttram. In Middelkerke-dorp komt alleen buslijn 60 (voorheen 769) Er is ook nog belbus 39, die de omgeving bedient. Eerst had deze nummer 66. Tussen Middelkerke-Bad en Middelkerke-Dorp is er geen rechtstreeks openbaar vervoer.

</doc>
<doc id="32583" url="https://nl.wikipedia.org/wiki?curid=32583" title="Moorslede">
Moorslede

Moorslede is een plaats en gemeente in de Belgische provincie West-Vlaanderen. Het dorp ligt ongeveer 9 km ten zuidwesten van de stad Roeselare. De gemeente telt ruim 11.000 inwoners. Het is een landelijke gemeente en in de volksmond spreekt men van "Moorslé". Moorslede moet niet verward worden met de aangrenzende deelgemeente Moorsele van Wevelgem.
Geschiedenis.
Moorslede werd voor het eerst vermeld in 1085, als "Morcelede". Dit is een samenstelling van "moor" of moeras en "lede", wat "weg" of "passage" betekent. Het centrum van Moorslede ligt nog altijd duidelijk hoger dan de omliggende gebieden.
Moorslede was een hoge heerlijkheid die omstreeks 1700 in bezit kwam van de heren van Dadizele. In 1617 werd het kasteel herbouwd, en na 1700 werd dit een kasteelhoeve.
Het patronaatsrecht van de Sint-Martinusparochie behoorde sinds 1188 aan het Onze-Lieve-Vrouwekapittel te Doornik. Sinds de 13e eeuw bestond er het "Passanten Gasthuis Ten Bunderen". Vanaf 1815 was er een pensionaat met de naam "Ten Bunderen".
In 1914 bestond de industrie in de bewerking van landbouwproducten: vlasverwerking, brouwerijen, tabaks- en cichorei-asten, tabaksfabriekjes, koren- en oliemolens.
In 1917 en 1918 werd het dorp vrijwel geheel verwoest, zoals bij de Derde Slag om Ieper. De Engelsen beschoten het dorp en de Duitsers bliezen belangrijke gebouwen op. Eind september 1918 werd Moorslede bevrijd.
Vanaf 1919 kwam de bevolking weer terug en vanaf 1921 begon de wederopbouw.
Kernen.
De gemeente Moorslede heeft naast Moorslede-centrum nog de deelgemeente Dadizele. De dorpskern van Dadizele ligt ruim vijf kilometer ten zuiden van het centrum van Moorslede. Tussen beide kernen ligt, op het gebied van Moorslede, het dorpje Slypskapelle (III).
De gemeente Moorslede grenst aan de volgende gemeenten en dorpen:
Natuur en landschap.
Moorslede ligt in Zandlemig Vlaanderen. De kerkdrempel ligt op ruim 45 meter hoogte. Het hoogste punt is 55 meter, in de beekdalen is de hoogte 20 tot 25 meter. In het zuiden stroomt de "Heulebeek", in het oosten de "Papelandbeek".
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Burgemeesters.
2013-2024.
Ex-burgemeester Ward Vergote (VISIE) leidde in de legislatuur 2013-2018 een coalitie bestaande uit VISIE en PRO. Samen vormden ze een meerderheid van 12 op 21 zetels.
Er kwam een interne breuk in de meerderheid over het dossier trage wegen waar VISIE een wisselmeerderheid vormde met de oppositie.
VISIE en Pro bleven tot eind 2018 nog met elkaar besturen, maar na de verkiezingen vormde VISIE een meerderheid van 12 op 21 zetels met de lijst STERK, een scheurlijst van Groep a.
Ook N-VA ging alleen naar de kiezer. Ze verlieten het kartel VISIE net voor de verkiezingen van eind 2018. 
In december 2023 werd Vergote veroordeeld tot een jaar cel met uitstel en een geldboete van 8.000 euro wegens belangenvermenging. In juli 2024 schorste Vlaams minister van Binnenlands Bestuur Gwendolyn Rutten Vergote voor de resterende looptijd van de bestuursperiode. Schepen Nessim Ben Driss volgde hem als burgemeester op. Bij de gemeenteraadsverkiezingen van oktober dat jaar zou Vergote aanvankelijk lijstduwer op de lijst van zijn partij VISIE worden, maar in september werd beslist dat hij niet op de lijst zou staan.
In 2024 won STERK voor het eerst de gemeenteraadsverkiezingen en haalde 11 zetels. Sherley Beernaert wordt de eerste vrouwelijke burgemeester van Moorslede.
Sport.
In 1950 werden in Moorslede de Wereldkampioenschappen wielrennen georganiseerd. De Belg Briek Schotte won er de wegwedstrijd voor beroepsrenners. In 2014 maakte de Ronde van Frankrijk tijdens de vijfde etappe een doortocht door de gemeente. De gemeente Moorslede bezat tot 1911 een velodroom ter hoogte van de Stationstraat in de wijk Sint-Acharius. Er is ook nog een voetbalploeg genaamd S.V. Moorslede die uitkomt in de tweede provinciale.
Verkeer en vervoer.
Ten westen van Moorslede liep spoorlijn 64 die Roeselare met Ieper verbond. Tot 1953 had Moorslede een station op deze lijn. Tussen Roeselare en Zonnebeke is de voormalige spoorwegbedding ingericht als fietsroute onder de naam Stroroute. Bus 94 van De Lijn verbindt vandaag de dag Roeselare en Ieper via Moorslede. Daarnaast bedient lijn 55 Roeselare-Menen het centrum van Moorslede.
Folklore.
De dorpsreuzen van Moorslede, Grimmert, Freya en hun kind Achielke, zijn gebaseerd op een legende beschreven in het boek “Grimmertinge” (1951) van Gerard Van Poucke, waarin een Frankische boer in de vijfde eeuw een nederzetting Grimmertinge sticht. De reuzen speelden een belangrijke rol in lokale feesten, zoals de Grimmertfeesten in de jaren '60, maar verdwenen in de loop der tijd. De Heemkundige Kring van Moorslede probeert deze reuzen opnieuw tot leven te brengen, met behulp van vakmanschap zoals metaalbewerking en naaien. Ze worden nu gebruikt in culturele en sociale evenementen en vormen een belangrijk onderdeel van de culturele identiteit van het dorp.
Nabijgelegen kernen.
Passendale, Beselare, Slypskapelle, Beitem, Roeselare

</doc>
<doc id="32584" url="https://nl.wikipedia.org/wiki?curid=32584" title="Oostkamp">
Oostkamp

Oostkamp is een plaats en gemeente in de Belgische provincie West-Vlaanderen. De gemeente telt circa 24.000 inwoners, die men Oostkampenaren noemt.
Geschiedenis.
Naamgeving.
Oostkamp komt van de naam "orscamp" (paardenplaats). Het oude woord "ors" is identiek met het oude Engelse woord "Horse".
Tweede Wereldoorlog.
Oostkamp werd bevrijd op 8 september 1944 door Canadese strijdkrachten (4th Canadian Armoured Division) onder leiding van majoor Wood. De Majoor Woodstraat in het centrum van Oostkamp is naar hem genoemd. Kort na de bevrijding van Oostkamp begon de slag om Moerbrugge. In het dorp Moerbrugge staat een monument ter ere van de gevallen Canadese soldaten en werd een straat genoemd naar de leidinggevende majoor R.A. Paterson, namelijk de Patersonstraat.
Kernen.
Naast Oostkamp zelf liggen in de gemeente nog de deelgemeenten Hertsberge, Ruddervoorde en Waardamme. Daarnaast liggen nog enkele kleinere kernen en gehuchten in de gemeente. Moerbrugge (V) ligt in het noordoosten van de gemeente, een kilometer ten noordoosten van het centrum van Oostkamp. In het uiterste noorden ligt een uitloper van Steenbrugge (VII), een wijk in de Brugse deelgemeente Assebroek. De wijk sluit aan op de stedelijke kern de stad Brugge. In het uiterste zuidwesten, op grondgebied Ruddervoorde, ligt het dorp Baliebrugge (VI), op de weg tussen Ruddervoorde en Torhout. Verder ligt er op de weg tussen Oostkamp en Beernem nog het dorp Erkegem.
De gemeente Oostkamp is in zeven delen gesplitst: Oostkamp-Centrum, Oostkamp-Station, Lieverstede, De Rampe, Kampveld, Siemenslaan en Westkant.
De gemeente Oostkamp grenst aan de volgende dorpen en gemeenten:
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bezienswaardigheden.
OostCampus.
De gemeentediensten verhuizen in 2012 naar een nieuwbouw aan de rand van de gemeente: ‘OostCampus’. Op 9 maart 2017 verhuisde ook de burgemeester en de OCMW-voorzitter, secretaris en secretariaat van 'Het Beukenpark' naar OostCampus.
Het gebouw, ontworpen door de Spaanse architect Carlos Arroyo, heeft belangrijke prijzen ontvangen, zoals:
Kastelen.
Oostkamp kent een twintigtal kastelen en herenhuizen. Deze werden opgetrokken als ‘huys van plaisance’ of ‘speelhuizen’. Dit zijn zomerverblijven van de Brugse adel. De meeste kastelen zijn privébezit en bijgevolg niet te bezoeken. Velen zijn wel zichtbaar vanaf de openbare weg.
Ruddervoorde.
Zie onder: Ruddervoorde
Waardamme.
Zie onder: Waardamme
Natuur en landschap.
Oostkamp ligt in Zandig Vlaanderen op een hoogte van ongeveer 10 meter. Een belangrijke waterloop die ten oosten van Oostkamp loopt is de Rivierbeek. Deze stroomt in noordelijke richting en komt bij het natuurgebied Warandeputten uit op het Kanaal Gent-Brugge, dat ten noordoosten van Oostkamp loopt. De relatief bosrijke omgeving (Doeveren, Kampveld, Munkebossen in het Bulskampveld) bleek aantrekkelijk voor de stichting van tal van kastelen en landgoederen.
Streekbier.
Sinds oktober 2004 heeft Oostkamp een eigen bier, genaamd Wittoen. Het is een tripelbier, gebrouwen door Brouwerij Strubbe uit Ichtegem en wordt gearomatiseerd met kruiden, als herinnering aan de lokale bieren die in de Middeleeuwen gebrouwen werden. De kruidenmengsels werden in die tijd ter plaatse verzameld. Het bier werd de naam ‘Wittoen’ meegegeven, naar de Oostkampse ridder Wittoen. Ridder Jan Wittoen, ook weleens Jan Winteyn genoemd, was in 1417 heer van de heerlijkheid Orscamp en burgemeester van het Vrije.
Politiek.
Structuur.
De CD&amp;V is onafgebroken aan de macht sinds de fusie met de deelgemeentes (1976-'77). Tijdens de legislatuur 2000-2006 werd er een coalitie gevormd tussen CD&amp;V en sp.a. Bij alle andere legislaturen was er een homogeen CD&amp;V gemeentebestuur. Na de gemeenteraadsverkiezingen van 2012 was de absolute meerderheid gebroken. CD&amp;V koos opnieuw voor sp.a als coalitiepartner.
College van burgemeester en schepenen.
2013-2017.
Burgemeester was Luc Vanparys (CD&amp;V). Hij leidde een coalitie bestaande uit CD&amp;V en sp.a. Samen vormen ze de meerderheid met 16 op 27 zetels.
2017-2018.
Sinds 1 mei 2017 is Jan de Keyser (CD&amp;V) burgemeester.
Sport.
KBBC Oostkamp is een basketbalclub uitkomend in de tweede klasse. In 2010 veroverde de club de kampioenstitel in de derde klasse, waarna hij promoveerde.
PS Oostkamp is een indoorvoetbalclub. Het treedt zowel aan in de minivoetbalcompetitie (1ste klasse), de futsalcompetitie (tweede klasse), en de BZVB-zaalvoetbalcompetitie (2de provinciale). Met al deze ploegen is PS Oostkamp de grootste indoorvoetbalclub van West-Vlaanderen. Ze zijn vooral bekend in het minivoetbal, waarmee ze in 1997 de landstitel veroverden.

</doc>
<doc id="32585" url="https://nl.wikipedia.org/wiki?curid=32585" title="Oostrozebeke">
Oostrozebeke

Oostrozebeke is een plaats en gemeente in de Belgische provincie West-Vlaanderen. De gemeente telt ongeveer 8.000 inwoners en wordt in de volksmond "Rosebeke" genoemd.
Geschiedenis.
De oudste bewoning was waarschijnlijk nabij De Ginste en "Kalberg". Tussen de 7e en 12e eeuw zouden ontginningen hebben plaatsgevonden. In 1066 werd Oostrozebeke voor het eerst schriftelijk vermeld, als "Rosebecca", wat "rietbeek" betekent. In 1544 sprak men voor het eerst van "Oostrozebeke", ter onderscheid van Westrozebeke. In 1194 werd voor het eerst een heer met name genoemd, en wel "Waubertus de Rosbeka". Niet precies bekend is waar de zetel van deze heerlijkheid zich bevond.
Van een parochie was al sprake in 946. Vanaf 1186 kwam het patronaatsrecht aan de Abdij van Ename.
Oostrozebeke had onder meer te lijden van de Gentse Opstand (1449-1453). In 1578 woedde de beeldenstorm, terwijl ook strenge winters en een pestepidemie hun tol eisten. Hoewel de 17e eeuw aanvankelijk herstel bracht, bleven er problemen met vooral Franse troepen, die de Noordelijke Nederlanden steunden in de opstand tegen Spanje, en ook de Negenjarige Oorlog (1688-1697) bracht ellende. Vanaf 1713 brak een periode van rust aan, waarbij onder meer de vlasteelt zich ontwikkelde.
In 1795 werd Oostrozebeke een zelfstandige gemeente. Einde 18e eeuw kwam de huisweverij tot bloei. In 1849 werd een "leerwerkhuis" ingesteld om vakkennis aangaande de linnenindustrie bij te brengen. In 1868 kwam een spoorlijn en in 1871 werd het Kanaal Roeselare-Leie opengesteld.
Op 14-16 oktober 1914 trok de Duitse bezetter door Oostrozebeke. In oktober 1918 werden de Duitsers vanuit Ingelmunster bestookt door de geallieerden, wat tot aanzienlijke schade leidde.
De eerste helft van de 20e eeuw kenmerkte zich door de bloei van de vlasnijverheid en de industrialisatie daarvan. Het vlas werd onder meer aan Engeland verkocht. Vanaf 1955 nam het belang van de vlasnijverheid af, vanwege de opkomst van kunst- en synthetische vezels.
Ten gevolge van de economische opbloei breidde Oostrozebeke zich sterk uit.
Kernen.
De kern van Oostrozebeke neemt een groot stuk van het grondgebied in, en spreidt zich ver uit. In het noorden van de gemeente, ten noorden van de Mandel, ligt het dorp Ginste, met zijn eigen parochie (Sint-Jozef). Ten noorden van Ginste ligt het gehucht Verre-Ginste.
De gemeente Oostrozebeke grenst aan de volgende dorpen en gemeenten:
Natuur en landschap.
Oostrozebeke hoort tot Zandlemig Vlaanderen. Het noordelijk deel is een uitloper van het Plateau van Tielt, het zuidelijk deel is een uitloper van het Hoogland van Hulste. De hoogte bedraagt 10-31 meter. Het langgerekte Oostrozebeke ligt direct ten zuiden van de Mandel, terwijl zich verder naar het zuiden het Kanaal Roeselare-Leie bevindt. Vanuit Meulebeke stroomt de "Devebeek" zuidwaarts en mondt uit in de Mandel.
De Oostrozebeekse Mussengilde.
Ten tijde van het Franse bewind wordt in 1802 de eerste anti-mussengilde van Vlaanderen opgericht te Oostrozebeke. De "Gazette van Gend(t)" bericht daarover als volgt:
"“In de commune van Oostrosebeke, arrondissement communal van Cortryk, departement van de Leye, heeft men sedert enige decaden plegtiglyk ingerigt eene zekere soort van societeyt, ter vernieling van het schadelijk en verdervende gedierte der Musschen.”"
Het doel van de pas opgerichte vereniging was duidelijk: mussen doden. De bestaansreden van de gilde was drievoudig. Ten eerste wilde men schade aan landbouwgewassen voorkomen. Ten tweede is de vogel drager van diverse ziektes en infecties. Ten derde bracht een gedode goed-gevleesde mus wat vlees in de pot.
De nieuwe vereniging kende onmiddellijk bijval want vanaf het eerste jaar telde de anti-mussengilde van Oostrozebeke zo’n honderd leden, zo meldt hetzelfde artikel. Het verheugde de nieuwe gilde overigens dat haar voorbeeld navolging kreeg in de omliggende gemeenten.
De werking van de mussengilde werd opgenomen in de 'statuten'. Jaarlijks werd een voorzitter verkozen in wiens handen elk lid de 11e Germinal (1 april) 10 mussen, gevangen of gedood op het grondgebied van de gemeente, moest binnen brengen. Voor iedere ontbrekende mus of iedere mus waarvan men kon bewijzen dat ze in een ander dorp gekocht of omgebracht was, werd een door de statuten bepaalde boete opgelegd. Deze gelden kwamen de armen van de gemeente ten goede.
Ook het gemeentebestuur zou het initiatief van de mussenschieters, die veelal door het ontbreken van behoorlijk schietgerief met een blaaspijp aan de slag moesten, genegen geweest zijn. Er ontstond een actief gildenleven, men verkoos er jaarlijks een ‘Mussenschieterskoning’ en men hield feestelijke vergaderingen. Zo bericht ook de "Gazette van Gend(t)" in maart 1804 over een prijsuitdeling in het gemeentehuis dat zou worden opgeluisterd door "“het uytspreken van een wydlopige redevoeringe alsook door het geven van een luysterlyken bal”". Eerder zou het Oostrozebeeks gemeentebestuur reeds beslissen een premie uit te schrijven voor de mussenschieters. Er waren zowaar centen te verdienen en de mussen kon men mee naar huis nemen om te verorberen.
Over de bedrijvigheid van de anti-mussengilde is voorts weinig geweten. Voor het laatst vernemen we iets van de mussengilde in 1816. Op kermisdinsdag, 9 oktober 1816, werd te Oostrozebeke voor de lokale mussengilde immers een feest georganiseerd.
Oostrozebeeks burgemeester Remi Vanacker liet destijds optekenen dat hij tijdens de oorlogsjaren meermaals goedgevleesde mussen heeft gegeten. Afgezien van de oorlogsjaren uit de twintigste eeuw zou de mus als ‘maaltijd’ evenwel uit de kookpotten verdwijnen.
Dit stukje Oostrozebeekse folklore inspireerde twee Oostrozebekenaren om in hun eetcafé pal aan de kerk 'Oostrozebeekse Mussenpootjes' op de kaart te zetten.
Politiek.
Burgemeesters.
2013-2018.
In 2013 haalde CDV 14 van de 19 zetels binnen. Bij aanvang van de legislatuur werd enkel afgesproken dat Jean-Marie Bonte burgemeester bleef tot 31 december 2015. Op 1 januari 2016 werd Karl De Clerck burgemeester. Door het vroegtijdig ontslag van 2 schepenen, het overlijden van een schepen en het vertrek van twee gemeenteraadsleden waren er niet voldoende opvolgers bij CDV. Hierdoor telde de gemeenteraad na 1 januari 2016 nog 18 raadsleden.
2019-2024.
Voorafgaand aan de gemeenteraadsverkiezingen van 2018 ontstaat er wat beroering onder de leden van de lokale CD&amp;V-afdeling. Een aantal leden menen dat zij als partij meer te verliezen als te winnen hebben bij een deelname aan de gemeenteraadsverkiezingen onder de vlag van Oostrozebeke.nu (een menglijst van Open Vld, CD&amp;V en onafhankelijken). Overtuigd dat een derde partij het speelveld van de Oostrozebeekse politiek kan openbreken, wordt er door enkele leden actief gewerkt rond een derde kieslijst. De 3 toenmalige CD&amp;V-schepenen geven evenwel heel wat tegengas. Uiteindelijk komt het tot een crisisberaad onder leiding van Daniël Vanpoucke, toenmalige provinciaal voorzitter, en Bart Dochy, Vlaams parlementslid. De tweespalt zal nooit verdwijnen waardoor een actieve lokale werking van CD&amp;V de facto wordt ontbonden.
Bij de gemeenteraadsverkiezingen van oktober 2018 behaalde Oostrozebeke.nu (een verderzetting van de CDV-meerderheid) een (nipte) meerderheid met 10 van de 19 zetels. Met Karl De Clerck als kopman zag Oostrozebeke.nu (CDV) het aantal zetels met 4 terugvallen. Daar waar CDV in 2012 nog ruim 70 procent van de stemmen haalde, gaat de partij er in 2018 fel op achteruit. Inspraak.nu wint serieus ten opzicht van 2012, toen de partij nog als N-VA naar de kiezer trok. Zij halen net geen meerderheid. De burgemeester werd Luc Derudder. Inspraak.nu-kopvrouw Marleen Lefebre zag haar persoonlijke score van 2012 bijna vervijfvoudigen en was met 1458 voorkeurstemmen veruit de populairste Oostrozebeekse politica. Haar partij behaalde 9 zetels en bleef in de oppositie.
In november 2020 geeft Marc Tieberghien, in de vorige legislatuur nog CD&amp;V-schepen, zijn ontslag als gemeenteraadsvoorzitter en dit uit onmin met de manier waarop burgemeester Luc Derudder de gemeente leidt. Hij verwijt de burgemeester een gebrek aan dossierkennis en leiderschap.
Nabijgelegen kernen.
Ingelmunster, Meulebeke, De Ginste, Sint-Baafs-Vijve, Wielsbeke, ...

</doc>
<doc id="32587" url="https://nl.wikipedia.org/wiki?curid=32587" title="Vyšehrad">
Vyšehrad

Vyšehrad (Tsjechisch voor 'hoge burcht') is een wijk van de Tsjechische hoofdstad Praag die ten zuiden ligt van de Oude Stad. Het is een toeristische vestingstad met metershoge muren en stadspoorten. Een bekende bezienswaardigheid in de wijk, die tot het district Praag 2 behoort, is de Sint-Petrus-en-Pauluskerk ("Kostel sv. Petra a Pavla") en het naastgelegen Vyšehradkerkhof.
De vesting is in de 10e eeuw door de Přemysliden gesticht en later in romaanse en gotische stijl uitgebreid. Het tegenwoordige uiterlijk wordt bepaald door barokelementen.

</doc>
<doc id="32588" url="https://nl.wikipedia.org/wiki?curid=32588" title="Oudenburg">
Oudenburg

Oudenburg is een stad in de Belgische provincie West-Vlaanderen. Oudenburg ligt op de grens van De Polders en de zandstreek. De stad telt ruim 9.900 inwoners (2023).
Geschiedenis.
De stad is net als Tongeren ontstaan uit een Romeinse vestiging. Tussen 180 en 250 na Chr. werd het castellum gebouwd en de burgerlijke nederzetting verbouwd tot militaire versterking. Dit gebeurde op een landtong die uitstak in het moerassige kustgebied. Het castellum was deel van een reeks forten langs de Noordzee en de kusten van Engeland, namelijk de Litus Saxonicum. Deze kustverdediging werd voornamelijk opgetrokken als bescherming tegen de piraterij van de Chauken en Friezen. In het begin van de 5de eeuw verloor het castellum zijn militaire betekenis, toen het garnizoen werd teruggetrokken naar Italië om daar de Germaanse invallen (trachten) tot staan te brengen. De vesting raakte in verval in de volgende eeuwen. Het is niet duidelijk of het fort eventueel een rol zou hebben gespeeld tegen de plunderingen van de Vikingen. Wat wel vaststaat is dat het Romeinse castellum diende als steengroeve voor de streek. Zo liet graaf Boudewijn V van Vlaanderen de stenen overbrengen naar Brugge. Daar zouden ze dienen voor de bouw van de Burg. Met de stenen uit het castellum werd ook de Sint-Pieterskerk (1056-1070) gebouwd.
De vierkante structuur van dit fort tekent zich nog duidelijk af in de dorpskern, twee elkaar kruisende straten binnen een vierkante vorm. Ook in de middeleeuwen was het een bloeiende stad, zeker op het gebied van de lakenindustrie. In 1128 werd een walgracht gegraven, de "Stedebeek". Deze omsloot het vroegere castellum (15 hectare groot). Oudenburg kon beschouwd worden als een smalstad. De zware poldergrond leende zich bovendien uitstekend tot het verbouwen van meekrap, een verfplant die gebruikt werd om lakens rood te verven. De vroegste vermelding van dit industriegewas komt voor in Oudenburg en Zandvoorde tussen 1173 en 1191, en de meekrapteelt nam, parallel met de ontwikkeling van de Vlaamse lakennijverheid een hoge vlucht.
In 1084 stichtte de heilige Arnoldus te Oudenburg de benedictijner Sint-Pietersabdij. Hij was op vredesmissie in Vlaanderen en kwam in Oudenburg terecht. Er was ook een belangrijke brouwerij aanwezig in het complex; de heilige Arnoldus is dan ook de patroonheilige van de bierbrouwers. Behalve een middeleeuwse duiventoren is echter niets bewaard gebleven van de oorspronkelijke bebouwing. Op de locatie is nu onder andere het Romeins Archeologisch Museum (RAM) gevestigd.
Tijdens de 2e helft van de 16e eeuw vonden de godsdienstoorlogen plaats en verdween de welvaart uit het stadje. In 1579 werd de abdij verwoest nadat in 1578 de monniken vertrokken waren. In 1584-1585 richtten de Spanjaarden een fort in op het terrein der verwoeste abdij. In het nabijgelegen Oostende heersten de Calvinisten en zij probeerden de stad te verdedigen met inundaties, waarbij de polders ten noorden van Oudenburg regelmatig overstroomden. In 1590 werd Oudenburg verwoest door troepen uit Oostende, waarop de vesting door de Spanjaarden werd herbouwd en versterkt. Doordat de Spaansgezinden verder naar Oostende oprukten en het Beleg van Oostende (1601-1604) inging, raakte de vesting Oudenburg vanaf 1599 buiten gebruik. In het eerste kwart van de 17de eeuw, na de val van Oostende, werden de versterkingen afgebroken en werd de abdij herbouwd. Het stadhuis en de hallen van Oudenburg werden niet herbouwd.
Oudenburg lag langs de oude landweg Oudenburg-Brugge-Aardenburg. Het had een strategische positie aan de oever van de Ieperlee, een riviertje en kreek die Brugge met Nieuwpoort en Ieper verbond en waarvan stukken gebruikt werden om het kanaal Plassendale-Nieuwpoort en het kanaal Brugge-Oostende en de sluis van Plassendale (1623) aan te leggen. Ook werden de geïnundeerde polders ten noorden van Oudenburg weer drooggelegd.
In 1797, onder Frans bewind, werd de abdij afgebroken. Slechts een enkel overblijfsel restte. Oudenburg ontwikkelde zich als een voornamelijk agrarische plaats.
Oudenburg was een van de zes Vlaamse gemeenten die in 2015 door Prof. Maarten Larmuseau geselecteerd was in een grootschalig genetisch genealogisch onderzoek aan de KU Leuven. Hierin werd de Y-chromosomale variatie onderzocht van mannen die via diepe vaderlijke stambomen een link met de stad hadden.
Bezienswaardigheden.
In de stad Oudenburg zet Erfgoedkring 8460 zich in voor het lokale erfgoed, heemkunde, archeologie en het Romeins Archeologisch Museum.
Natuur en landschap.
Oudenburg ligt aan de rand van het West-Vlaams poldergebied op een hoogte van ongeveer drie meter. Oudenburg ligt aan het Kanaal Plassendale-Nieuwpoort en aan het Oudenburgs Vaartje die Oudenburg verbond met de Ieperlee. Natuurgebieden zijn het Oostends Krekengebied, 't Pompje en Schorreweide.
Kernen.
In 1977 hebben de gemeenten Roksem, Ettelgem en Westkerke zich met Oudenburg verenigd tot de huidige fusiegemeente Oudenburg. In Oudenburg zelf woont ruim de helft van de bevolking; de rest is verdeeld over de drie deelgemeenten. Ettelgem ligt net ten zuidoosten van het stadscentrum; de dorpskern sluit door lintbebouwing tegenwoordig aan op het centrum van Oudenburg, enkel nog gescheiden door de snelweg A18/E40. De dorpjes Westkerke en Roksem liggen een paar kilometer zuidwaarts, langs de weg van Brugge naar Gistel.
De gemeente Oudenburg grenst na de fusies aan de volgende dorpen en gemeenten:
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Structuur.
De burgemeester van Oudenburg is Anthony Dumarey.
2013-2018.
Burgemeester bleef Ignace Dereeper (CD&amp;V). Hij leidt een coalitie bestaande uit CD&amp;V en sp.a. Samen vormen ze de meerderheid met 13 op 21 zetels. Midden 2018 nam hij ontslag en werd opgevolgd door partijgenoot Peter Velle.
2019-2024.
Na de gemeenteraadsverkiezingen nam Open Vld onder leiding van Anthony Dumarey het initiatief om een coalitie te vormen met N-VA en sp.a. Anthony Dumarey (Open Vld) werd op 1 januari 2019 de 15de burgemeester van Oudenburg. Op 2 oktober 2023 zette hij een stap opzij na een onderzoek over belangenvermenging. Hij werd opgevolgd door partijgenoot en eerste schepen Romina Vanhooren.
Burgemeesters.
In 1795 werd België aangehecht bij de Franse Republiek. De oude bestuursstructuren worden vervangen door negen departementen. West-Vlaanderen werd het departement van de Leie genoemd en werd in 40 kantons ingedeeld. Gemeenten die geen 5000 zielen telden, werden bestuurd door een "municipalité de canton". Oudenburg, Ettelgem, Roksem en Westkerke maakten deel uit van het kanton Gistel. Ter plaatse was een "agent municipal" hoofd van politie en ambtenaar voor de burgerlijke stand.
Vanaf 1800 werd Oudenburg opnieuw een zelfstandige gemeente. De burgemeesters waren opeenvolgend:
Sport.
Voetbalclub KWS Oudenburg is sinds begin jaren 30 aangesloten bij de KBVB en actief in de provinciale reeksen.
Stedenbanden.
Oudenburg is een partnerstad van de Duitse steden Essentho en Dietkirchen (sinds 1973), alsook het Franse Marais-Vernier. Hoewel er geen officiële stedenband bestaat, zijn de gemeenten Oudenburg en de Zeeuwse stad Aardenburg sterk verbonden vanwege de Romeinse band en de aanwezigheid van archeologische musea (respectievelijk het Romeins Archeologisch Museum en Museum Cultuurforum Aardenburg) in beide steden. Hoewel dit in vele gevallen van toepassing is, heeft Oudenburg ondanks de gelijkaardige naam van de stad geen stedenbanden met het Britse Aldeburgh of het Duitse Oldenburg, noch met de steden Richborough en Portchester, met Romeinse forten die sterk gelijken op het castellum van Oudenburg.
Nabijgelegen kernen.
Westkerke, Zandvoorde, Snaaskerke, Ettelgem, Bredene, Roksem

</doc>
<doc id="32589" url="https://nl.wikipedia.org/wiki?curid=32589" title="Pittem">
Pittem

Pittem is een plaats en gemeente in de Belgische provincie West-Vlaanderen. De gemeente telt ruim 6900 inwoners.
Kernen.
Naast Pittem zelf, heeft de gemeente in het noorden nog de deelgemeente Egem met het gehucht Spletlinde. In Pittem zelf is er nog het kruiswegdorp Egemkapel en de gehuchten Rijseleind en Hurselhoek.
Pittem grenst aan volgende dorpen en gemeenten:
Natuur en landschap.
Pittem ligt in Zandlemig Vlaanderen, op een uitloper van het Plateau van Tielt. De hoogte varieert van 18 tot 50 meter. De hoogste punten zijn "Pittemberg" (44 meter) en nabij "Zwarte Gat" (50 meter). In het zuiden stroomt de "Devebeek" zuidwaarts.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Burgemeesters.
Eerdere burgemeesters: Arent de Smet 1640-1642 en 1647-1648, Guillaume Banckaert 1642-1644 en 1667-1669, Jacques Werbrouck 1656-1660, Joos Damman 1683-1685, Joris-Bernard Verbiest 1705-1708, David Banckaert 1708-1711.
Zetelverdeling 2019-2024.
Burgemeester blijft Ivan Delaere van de CD&amp;V. Deze partij heeft de meerderheid met 9 op 17 zetels.
Resultaten gemeenteraadsverkiezingen sinds 1976.
&lt;br&gt;
Diensten.
Pittem is bekend door het Psychiatrisch Centrum Sint-Jozef. Vooral de ontwenningskliniek is bekend; de verpleegkundigen begeleiden de patiënten met behulp van de cliëntgerichte psychotherapie, ontwikkeld door Carl Rogers.
Nabijgelegen kernen.
Koolskamp, Ardooie, Meulebeke, Tielt, Egem

</doc>
<doc id="32591" url="https://nl.wikipedia.org/wiki?curid=32591" title="Ruiselede">
Ruiselede

Ruiselede is een plaats en gemeente in de Belgische provincie West-Vlaanderen. De gemeente telt ruim 5000 inwoners.
Geschiedenis.
Oudste sporen.
Archeologisch onderzoek (oktober 2009 - februari 2010) aan de Ommegangstraat heeft heel wat sporen blootgelegd. De eerste sporen dateren uit het finaal neolithicum. Het gebied was vooral erg in trek tijdens de IJzertijd (800 v.Chr. tot 57 v.Chr.) en vroeg-Romeinse periode. Een zeldzaam grafveld uit de eerste eeuw na Christus werd blootgelegd. Het grafveld is uniek door het grote grafmonument en de rijkdom aan voorwerpen in de graven, onder andere kralen, mantelspelden, terra nigra en terra sigilata. Het team vond daarnaast paalsporen van spykers (voorraadschuurtjes), een waterput, kuilen en grachten van tussen 3000 voor Christus en de eerste eeuw na Christus.
Ruiselede wordt als plaatsnaam in het jaar 1106 in een akte vermeld als "Rusleda". In deze akte van de Sint-Bertijnsabdij blijkt dat de abdij het recht had de pastoor van Ruiselede te benoemen. In 1128, na de moord op Karel de Goede te Brugge, vond op het grondgebied van de heerlijkheid Axpoele een geregeld treffen plaats tussen Diederik van de Elzas en Willem van Normandië. Deze Slag bij Axpoele werd beschreven door Galbert van Brugge, de grafelijke secretaris.
Heerlijkheden.
Verschillende tientallen heerlijkheden vormden samen het grondgebied Ruiselede. Belangrijke heerlijkheden waren onder andere ter Vlaeght, Sint-Pieters Schalklede, Poelvoorde, Gallentas, Vossenholle, Kraaienbroek en Axpoele. Op de hoeve ter Vlaeght (Abeelstraat) staat nog een oude tempelierskapel, die al vernoemd wordt in de 17e eeuw (verslagen van kanunnik Triest). Het grondgebied van Ruiselede behoorde zowel tot de kasselrij Kortrijk als de Oudburg van Gent. In 1627 schilderde Loys de Bersacques het grensgebied van deze twee kasselrijen, waarop de kerk van Ruiselede afgebeeld werd.
17e en 18e eeuw.
Ook in het werk "Flandria Illustrata" van Antonius Sanderus (1644) wordt het dorpscentrum voorgesteld. Het kerkgebouw telde toen nog drie beuken met de toren in het midden. Reeds voor 1305 wordt "Ons Vrauwe van Ruslede" vermeld als strafbedevaartplaats. In de 15e eeuw was de Ruiseleedse geleerde Joannes Varenacker te Leuven een belangrijk theoloog tijdens de beginperiode van de pas opgerichte universiteit. In de 16e eeuw was de geleerde Jan Geldrius te Brugge een bekende filoloog en schoolmeester. In de 17e eeuw werden belangrijke werken uitgevoerd aan het kerkgebouw dat in 1645 voor een deel verwoest was geworden. In 1688 werd een spinhuis opgericht.
19e en 20e eeuw.
Uit de religieuze gemeenschap van het spinhuis ontstond in de 19e eeuw de huidige congregatie van Zusters van Onze-Lieve-Vrouw van 7 Weeën, waarvan het moederklooster nog steeds in Ruiselede gevestigd is (met onder andere de kloosterkapel, gebouwen van het vroegere meisjespensionaat en de secundaire school Sancta Maria).
Het familiewapen van de heren van Axpoele werd in 1847 het wapenschild van de gemeente Ruiselede. In 1849 werd op een uithoek van de gemeente, op de grens met Wingene en Beernem, een rijksinstelling opgericht voor landlopers, wezen en verwaarloosde jongeren. Dit is nu de Gemeenschapsinstelling voor Bijzondere Jeugdbijstand De Zande (Bruggesteenweg 130). Deze instelling stichtte een tuinbouwschool die in 1884 model stond voor de tuinbouwschool van het Nederlandse Frederiksoord.
Op 8 september 1944 werd Ruiselede bevrijd door de 1ste Poolse Pantserdivisie. In de Aalterstraat werd die dag hevig gevochten tussen terugtrekkende Duitse soldaten en Poolse strijdkrachten onder leiding van generaal Stanislaw Maczek. De Vredeskapel in de Aalterstraat en de naam Polenplein, met een kunstwerk van Jef Claerhout, herinneren aan deze bevrijding.
Maandag 25 april 2022 werd op het gemeentehuis bekendgemaakt dat de gemeente per 1 januari 2025 zal fuseren met buurgemeente Wingene. Een primeur, want dit is de eerste vrijwillige fusie op West-Vlaams grondgebied. Bij een niet-bindend referendum stemde 91,4 procent van de burgers tegen de fusie. Het opkomstpercentage bedroeg 42,6 procent. Het gemeentebestuur had opgeroepen om niet deel te nemen.
Kernen.
Ruiselede heeft naast het centrum nog twee dorpen of parochies. Doomkerke werd parochie in 1876 en Kruiskerke in 1947. Bij de fusies van gemeenten in 1977 bleef de gemeente zelfstandig. Centraal ligt de landelijke woonkern De Klaphulle. Andere kleine woonkernen zijn De Kruisebergen (op de grens met Aalter) en het Sint-Pietersveld, op de grens met Wingene en Beernem.
De gemeente Ruiselede grenst aan de volgende dorpen en gemeenten:
Natuur en landschap.
Ruiselede ligt op de grens van Zandig Vlaanderen (in het noorden) en Zandlemig Vlaanderen (in het zuiden). Dit betreft het Plateau van Tielt. Beken zijn de Poekebeek met zijbeken als "Bundingsbeek", "Kapellebeek", "Klaphullebeek" en "Wantebeek". De hoogte bedraagt 12 tot 37 meter.
In het noorden van Ruiselede komen bossen voor, zoals natuurgebied De Vorte Bossen (ca. 50 ha, eigendom van VZW Natuurpunt), op de grens met de parochie Doomkerke. Verder vindt men, op de grens met, en voor het grootste deel in Wingene, het natuurgebied De Gulke Putten, met daarin het Radiozendstation Belradio Ruiselede, dat tegenwoordig behoort tot het ministerie van Defensie (Radio Maritieme Diensten). Verdere natuurgebieden zijn: Galatosbossen en Sint-Pietersveld.
Demografische ontwikkeling.
Alle historische gegevens hebben betrekking op de huidige gemeente.
Partnerstad.
 Kraśnik (Polen)
Nabijgelegen kernen.
Aalter, Schuiferskapelle (Tielt), Kanegem, Poeke, Wingene Sint-Jan, Sint-Maria Aalter 

</doc>
<doc id="32592" url="https://nl.wikipedia.org/wiki?curid=32592" title="Spiere-Helkijn">
Spiere-Helkijn

Spiere-Helkijn (Frans: "Espierres-Helchin") is een faciliteitengemeente in de Belgische provincie West-Vlaanderen. De gemeente ligt in het zuidoosten van de provincie tegen de grens met Henegouwen, aan de Schelde, en telt ruim 2000 inwoners. In de volksmond spreekt men van "Spiere-Elking".
Kernen.
De gemeente bestaat uit de deelgemeenten Helkijn en Spiere.
De gemeente Spiere-Helkijn grenst aan de volgende gemeenten en dorpen:
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Sport.
Voetbalclub FC Helkijn is aangesloten bij de KBVB en bereikte er in 2012 voor het eerst het hoogste provinciale niveau.

</doc>
<doc id="32594" url="https://nl.wikipedia.org/wiki?curid=32594" title="Staden">
Staden

Staden is een plaats en gemeente in de Belgische provincie West-Vlaanderen, ten noordwesten van de stad Roeselare. De gemeente telt iets meer dan 11.000 inwoners.
In het plaatselijke dialect (West-Vlaams) wordt de 'd' niet uitgesproken en wordt het dus "Staen".
Geschiedenis.
Op het grondgebied van Staden werden voorwerpen uit het neolithicum aangetroffen, wijzend op een nederzetting uit dit tijdvak.
In 1115 werd Staden voor het eerst vermeld, als "Stathen". In de 12e of 13e eeuw zou er al een kerk hebben gestaan. Bestuurlijk was het "Hof ter Staden" de belangrijkste heerlijkheid, toebehorend aan de families Van Gistel (1280), Van Moorslede (midden 14e eeuw), Van Lichtervelde (vanaf eind 14e eeuw) en Van Noyelles (vanaf 1472). De heren van deze familie lieten een nieuw kasteel bouwen, dat in 1546 voor het eerst werd vermeld. In 1648 volgde verkoop aan "Claudius de Carnin". Onder Frans bestuur werd de heerlijkheid in 1712 verheven tot "Graafschap van Carnin en Staden".
In 1566 werden kerk en kasteel geplunderd door de geuzen.
Omstreeks 1870 was er bedrijvigheid van handel in "boter en konijnen, vlas, guano, suikerbieten en oliekoeken". Ook ontwikkelden zich olieslagerijen. Begin 20e eeuw was er sprake van teelt en verwerking van cichorei.
De Eerste Wereldoorlog leidde, vanaf eind 1917, tot volledige verwoesting van het dorp, vooral door Britse offensieven. Vanaf oktober 1918 kwamen de geëvacueerden terug, voorlopig gehuisvest in noodwoningen. Vanaf 1920 vond de wederopbouw plaats. Het kasteel van Staden werd echter niet herbouwd, maar in de Kasteeldreve staat vlak bij de plek waar ooit het kasteel van deze adellijke geslachten stond, een in 1975 gemetselde gedenkbank met stenen van de kasteelruïne. In 1943 vond een Brits bombardement op de dorpskom plaats, waarbij de kerk wederom werd verwoest. In 1955 werd het Duitse oorlogskerkhof van de Eerste Wereldoorlog ontgraven en de stoffelijke overschotten werden verplaatst naar het Deutscher Soldatenfriedhof Menen te Menen.
Na de Tweede Wereldoorlog gebeurde er een omschakeling van de landbouw naar groenteteelt met onder meer serreculturen, met daaraan gekoppeld de opkomst van talrijke 'diepvriesbedrijven'.
Natuur en landschap.
Staden ligt in Zandlemig Vlaanderen op een hoogte van ongeveer 25 meter. Ten westen van de kom ligt de Midden-West-Vlaamse Heuvelrug met hoogten die hier tot ruim 40 meter reiken.
Kernen.
De gemeente bestaat naast Staden-centrum nog uit de deelgemeenten Oostnieuwkerke en Westrozebeke, beide ten zuiden van Staden zelf. Staden zelf is goed voor ongeveer de helft van de totale bevolking van de gemeente. Op de grens van Staden, Westrozebeke en het naburige Poelkapelle ligt het gehucht en parochie Vijfwegen (IV). Op de grens tussen Oostnieuwkerke en Hooglede ligt het gehucht Sleihage, dat ook tegen en op de grens met Staden ligt. Verder liggen in de gemeente nog een aantal kleinere gehuchtjes verspreid, zoals Stadenberg.
De gemeente Staden grenst aan de volgende dorpen en gemeenten:
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Geschiedenis.
De gemeente stond sinds mensenheugenis bekend als een christendemoraten-gemeente. De CVP en later CD&amp;V haalden telkens absolute meerderheden. Maar sinds de verkiezingen van 2012 is het tij gekeerd. Door de opkomst van drie oppositiepartijen (in plaats van het vroegere SAMEN) behaalde de CD&amp;V slechts 10 van de 21 zetels in Staden.
Na korte onderhandelingen werd er een nieuwe coalitie gevormd van N-VA (6 zetels), Open Vld (4 zetels) en sp.a (1 zetel). Deze coalitie haalt een nipte meerderheid met 11 van de 21 zetels. De burgemeester werd geleverd door Open Vld: Francesco Vanderjeugd. Dirk Demeulenaere van CD&amp;V haalde het meeste voorkeurstemmen.
Na 2 legislaturen in de oppositiebanken won CD&amp;V in 2024 opnieuw de verkiezingen (10 zetels), maar een absolute meerderheid zat er niet in. CD&amp;V ging in zee met de lokale onafhankelijke lijst WESTAON (2 zetels).
In 2004 werd een verbroederingsovereenkomst getekend met de Duitse plaats Florstadt.
Burgemeesters.
2013-2018.
Burgemeester is Francesco Vanderjeugd (Open Vld). Hij leidt een coalitie bestaande uit Open Vld, N-VA en sp.a. Samen vormen ze de meerderheid met 11 op 21 zetels. In januari 2016 scheurde gemeenteraadslid Koen Demonie zich af van de N-VA en zetelde sindsdien als onafhankelijke. Hierdoor had de meerderheid geen meerderheid meer en zat de gemeente Staden sinds begin 2016 in een politieke impasse. Tijdens deze periode werkte de gemeente met voorlopige twaalfden voor de begroting.
Na negen maanden politieke impasse vond de gemeente bij Gwendolyn Vandermeersch een oplossing. Deze oud-CD&amp;V-voorzitster zal voortaan als onafhankelijk raadslid zetelen en deze coalitie steunen. De coalitie heeft met de stem van Vandermeersch opnieuw de meerderheid.
2019-2024.
Na de gemeenteraadsverkiezingen van 2018 behaalde de Open Vld 13 van de 21 zetels en dus de absolute meerderheid. Francesco Vanderjeugd blijft de burgemeester.
2025-2030.
Bij de gemeenteraadsverkiezingen van 13 oktober 2024 wordt de Open VLD afgestraft voor de schandaalsfeer die rond de burgemeester hing. CD&amp;V met lijsttrekker Ludwig Willaert krijgt het initiatief om een coalitie te vormen. Samen met de onafhankelijke lijst WESTAON wordt een meerderheid gemaakt. Ludwig Willaert wordt de nieuwe burgemeester. Willaert was eerder ook al schepen.
Nabijgelegen kernen.
De Geite, Zarren, Houthulst, Vijfwegen, Westrozebeke, Sleihage, Hooglede

</doc>
<doc id="32595" url="https://nl.wikipedia.org/wiki?curid=32595" title="Tielt">
Tielt

Tielt is een stad in de Belgische provincie West-Vlaanderen. Ze ligt in de driehoek Gent, Brugge en Kortrijk. De stad telt ruim 20.000 inwoners en is de hoofdplaats van het arrondissement Tielt.
Geschiedenis.
Vroegste geschiedenis.
Tielt is ontstaan in de periode 5de-10de eeuw. De oudste vermelding in de vorm van "Tiletum" en dateert uit 1105. Het betreft een vermeldingen van de belasting die de heer van een Tieltse villa betaalde. Daarom werden in 2005 in de stad verschillende evenementen gehouden om '900 jaar Tielt op schrift' te vieren.
In 1245 werden aan Tielt de stadsrechten verleend, en in 1275 werd de lakenhalle gebouwd. Daarna volgden het houden van een jaarmarkt (recht geschonken door Filips de Stoute), een schepenhuis, de Minderbroeders (lange tijd was in Tielt zelfs het noviciaat) en een Latijnse school in 1686, namelijk het Sint-Jozefscollege (vandaag De Bron). Tussendoor werd meermaals een gedeelte van Tielt verwoest door een stadsbrand of de Gentenaren die oorlog kwamen voeren.
In 1602 werd Tanneke Sconyncx beschuldigd van hekserij en in Tielt gemarteld tot ze bezweek.
Eerste Wereldoorlog.
Tijdens de Eerste Wereldoorlog was het hoofdkwartier van het Duitse vierde leger gevestigd in een aantal Tieltse herenhuizen, die allemaal werden opgeëist door de Duitse bezetter. Het "Armee Ober Kommando 4 (A.O.K. 4)" logeerde in de Hoogstraat in huizen nr. 26, 34, 44, 53 en 54, alsook in de Nieuwstraat nr. 7 tot en met 21. De generaal-veldmaarschalk hertog Albrecht van Württemberg was opperbevelhebber van 1914 tot 1917 en werd nadien opgevolgd door Friedrich Bertram Sixt von Armin. Beiden logeerden in de woning Hoogstraat 26, die eigendom was van de toenmalige schepen en latere burgemeester René Colle. Het leger bestond uit 180.000 manschappen die in België actief waren. De staf van het commando bestond tot 400 medewerkers, soldaten en officieren. De Duitse keizer Wilhelm II kwam verscheidene malen hier op bezoek, namelijk in 1914, 1915 en 1916.
Tweede Wereldoorlog.
Tijdens de Tweede Wereldoorlog werd Tielt verscheidene keren gebombardeerd, waardoor na de bevrijding door de 1e Poolse Pantserdivisie onder leiding van generaal Maczek op 8 september 1944 de heropbouw noodzakelijk was. Er sneuvelden vijf Tieltenaars, acht Poolse en vijfentwintig Duitse soldaten. Op het Generaal Maczekplein in Tielt staat het Bevrijdingsmonument; een Sherman Fireflytank om de bevrijding door de Polen te herdenken. Het werd door generaal Maczek in september 1979 onthuld.
Geografie.
Kernen en wijken.
De stad Tielt.
Tielt is een typische provinciestad, zodat de nodige centrumfuncties aanwezig zijn. Zowel in de verzorgende als industriële sector is Tielt een belangrijke regionale pool met de aanwezigheid van het Sint-Andriesziekenhuis, het daaraan verbonden Woon- en Zorgcentrum Samen en het Woon- en Zorgcentrum Deken Darras, en de drie industrieterreinen. Ook de functie van scholenstad is sterk aanwezig met vijf secundaire scholen (alle niveaus in het katholiek en gemeenschapsonderwijs zijn aanwezig). Naast het verplichte dagonderwijs is in Tielt ook een Stedelijke Academie voor Muziek en Woord en een Stedelijke Kunstacademie aanwezig (2300 leerlingen), met afdelingen in een aantal buurgemeenten.
Deelgemeenten.
Naast de oorspronkelijke gemeente Tielt telt de gemeente drie deelgemeenten: voormalige gemeenten die in 1977 de tweede helft van de twintigste eeuw erbij zijn gevoegd:
In 2025 komt ook, de tot dan zelfstandige gemeente, Meulebeke er na de fusie met Tielt als deelgemeente bij.
De gemeente Tielt grenst aan de volgende dorpen en gemeenten:
Natuur en landschap.
Tielt ligt in Zandlemig Vlaanderen, op het Plateau van Tielt. Het betreft een cuestarug die zich uitstrekt van Aarsele tot Koolskamp. Tielt ligt aan de Poekebeek die in oostelijke richting stroomt. De hoogte bedraagt 14 tot 51 meter. Van landschappelijk belang is de Poelberg, een geïsoleerde heuvel van ruim 40 meter hoogte ten zuidoosten van Tielt.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Geschiedenis.
Legislatuur 2019 - 2024.
De burgemeester van Tielt is sinds 1 januari 2019 Luc Vannieuwenhuyze, die met zijn partij CD&amp;V een coalitie sloot met Iedereen Tielt en Groen. In januari 2023 besliste Groen om uit het stadsbestuur te stappen. De coalitie werd verdergezet door CD&amp;V en Iedereen Tielt.
Cultuur.
Stadswapen.
In zilver (wit) een keper van keel (rood) vergezeld van drie omgewende (naar rechts) sleutels in sabel (zwart). Het Schild is gekroond met de stedenkroon. De keper (rode driehoek) werd verleend door Willem van Normandië toen hij Tielt privileges toekende. Het is afgeleid van het wapen van Kortrijk. De drie sleutels moesten voor een onderscheid zorgen met het wapen van Harelbeke dat dezelfde privileges kreeg als Tielt.
Evenementen.
Sinds 1959 profileert Tielt zich als Europastad. Om de vier jaar rijdt de Europastoet uit op de zondag van de Tieltse Europafeesten. Deze jaarlijkse feesten vinden plaats tijdens het eerste weekend van juli, met optredens, braderie, straattheater, bluesfestival in de Patersdreef en vuurwerk.
Mobiliteit.
Wegen.
De N37 (primaire weg categorie II) verbindt Tielt in noordoostelijke met de autosnelweg A10/E40 ter hoogte van Aalter. In westelijke richting loopt deze weg richting Roeselare en zorgt er voor aansluiting op de snelweg A17/E403.
De N35 loopt in oostelijke richting naar Oost-Vlaanderen en de stad Deinze.
Spoorwegen.
Op 31 december 1855 bereikten de spoorwegen Tielt met de lijn 73, Deinze - Tielt, die later deel uitmaakte van de lijn Gent - Deinze - Lichtervelde - Veurne - De Panne. Er kwam ook een lijn 73A naar Ingelmunster, die Tielt rechtstreeks met Kortrijk verbond, maar deze is nu niet meer in gebruik. Er zijn twee stations in Tielt, Station Tielt en Station Aarsele.
Buurtspoorwegen.
Op 7 december 1886 werd de buurtspoorweglijn van Tielt naar Aalter geopend. Deze lijn werd later verlengd tot de Nederlandse grens bij Watervliet. Op 24 december 1889 is de buurtspoorweglijn naar Zwevezele, Ardooie, Roeselare en Hooglede geopend. Beide lijnen deelden de sporen tussen de markt en het station, waar eveneens een paardentram dienst heeft gereden van 16 juli 1899 tot 30 september 1914. In 1953 werden de buurtspoorweglijnen in Tielt opgeheven en opgebroken.
Zustersteden.
Tielt is verbroederd met vier zustersteden:
Nabijgelegen kernen.
Aarsele, Kanegem, Schuiferskapelle, Egem, Pittem, Meulebeke, Marialoop, Wakken, Dentergem

</doc>
<doc id="32596" url="https://nl.wikipedia.org/wiki?curid=32596" title="Torhout">
Torhout

Torhout (Frans: "Thourout") is een plaats en stad in de Belgische provincie West-Vlaanderen. De stad telt ruim 20.000 inwoners.
Torhout wordt als hoofdstad van het Houtland beschouwd en ligt op de overgang tussen zandstreek en zandleemstreek, langs de zuidelijke steilrand van het plateau van Wijnendale. Voor de spellingshervormingen werd Torhout als "Thourout" gespeld; in West-Vlaanderen wordt de naam dan ook nu nog steevast als "Toeroet" uitgesproken.
Geschiedenis.
De naam van de stad zou volgens De Flou geëvolueerd zijn uit de Germaanse naam Thorwald. Anderen verklaren het als een samenstelling van de naam "Thuro" en "holt", wat "bos" betekent. Jozef Van Loon ziet er een afleiding in van het West-Vlaamse "torre", "toren".
In de Romeinse tijd was op de plaats van het huidige Torhout sprake van een nederzetting aan de Zeeweg, wat aangetoond werd bij opgravingen in 1990 en 2010. Onder de Sint-Pietersbandenkerk moet zich een Romeins gebouw van enig belang hebben bevonden (2e of 3e eeuw n.Chr.)
Torhout werd in ca. 830 vermeld in het werk "Vita Bavonis" van de schrijver Einhard, waarbij het in 654 al een klooster (monasterium of cella) zou hebben bezeten. In de vroege middeleeuwen was het de hoofdplaats van een Frankische pagus, die later opgeslokt werd door de pagus van de Vlaamse graaf vanuit Brugge. In 835 werden de relieken van Sint-Donatius vanuit Reims naar Torhout overgebracht. Omstreeks 870 werden ze naar Brugge, dat zich tot bestuurlijk centrum had ontwikkeld, gebracht, ook om ze te beschermen tegen invallen van de Vikingen. Torhout behoorde sindsdien tot het Ambacht Wijnendale, als onderdeel van het uitgestrekte Brugse Vrije. Van een burcht te Torhout zijn geen archeologische aanwijzingen gevonden. Sinds de 11e eeuw bestond er een jaarmarkt, die beschermd werd door de burcht van Wijnendale, gebouwd door de Vlaamse graven. In 1183 schonk Filips van de Elzas Torhout stadsrechten waarin ook het recht op een stadhuis en omwalling werd geregeld. Er was vermoedelijk geen stadsmuur met poorten, maar er waren slechts grachten en wallen. Torhout kende een belfort en een lakenhal, bovendien een groot marktplein. Ook werd in de 11e eeuw de Sint-Pietersbandenkerk gebouwd, waaraan een kapittel verbonden was. Jacob Obrecht is van 1499-1506 lid van dit kapittel geweest.
De jaarmarkt bracht Torhout slechts een betrekkelijk korte bloeitijd, want het belang van de scheepvaart nam toe ten koste van de handel over land, en in het derde kwart van de 13e eeuw was het economisch belang van Torhout sterk verminderd. Na 1600 werd het grote marktplein verkaveld. Tot de toen ontstane nijverheid behoorde een brouwerij, terwijl ook de pottenbakkerij van groot belang was. In 1661 werd het klooster opnieuw gesticht en in de daaropvolgende tijd ook uitgebreid.
In de 18e eeuw nam de bevolking toe, er werden verharde wegen gebouwd en er kwam ook meer nijverheid. De pottenbakkerij kende een laatste bloeiperiode in 1897-1910, waarbij keramiek in art-nouveaustijl een belangrijk product vormde. Een andere activiteit was de vervaardiging van weegtoestellen, waartoe enkele smeden uit Hooglede een bedrijf oprichtten. Later werden ook pompen en andere metalen producten vervaardigd. In 1911-1912 werd ook een weverij opgericht, de "Société Textile de Flandres" of "Fabriek van Thorout" genaamd, die in 1937 failliet ging.
Tijdens de Eerste Wereldoorlog werden veel gebouwen door de Duitsers opgeblazen, en ook geallieerde bombardementen richtten schade aan. Op 18 oktober 1918 werd Torhout bevrijd. Ook de Tweede Wereldoorlog bracht schade toe, door Duitse bombardementen. Op 7 september 1944 werd Torhout bevrijd door Canadese troepen.
Overige kernen en buurgemeenten.
Torhout heeft geen echte, vroeger onafhankelijke, deelgemeenten, maar op het grondgebied liggen wel nog enkele kleine dorpjes, zoals Wijnendale en Sint-Henricus. De kleine parochie Sint-Henricus bevindt zich op de weg van Kortemark naar Lichtervelde (Rijksweg / N35), en ligt dichter bij de dorpskernen van deze beide gemeenten dan het stadscentrum van Torhout zelf. Aan de rand van Torhout-centrum bevinden zich nog de parochies De Driekoningen (parochie Sint-Jozef Arbeider) en Don Bosco. Twee grote wijken in het centrum zijn nog Maria Assumpta (of het Rozeveld) en De Goede Herder. Beide wijken zijn sinds enkele jaren als kapelanie opgegeven. De kapellen zijn als school in gebruik.
Aangrenzende plaatsen.
De gemeente Torhout grenst aan de volgende dorpen:
Natuur en landschap.
Torhout ligt in Zandig Vlaanderen op het Plateau van Wijnendale. De hoogte varieert van 9 tot 44 meter. De bovenloop van de Handzamevaart in het zuidwesten, en het dal van de Velddambeek in het noordoosten, vormen de laagste gedeelten. In het noorden en oosten lagen woeste gronden ("veld" genaamd). In de 18e eeuw, onder Oostenrijks bewind, begon de verkaveling en herbebossing van deze gebieden in rasterpatroon. In de 19e eeuw, en vooral na de invoering van kunstmest omstreeks 1900, werden de bossen dan weer in akkerland omgezet.
Bekenstelsels wateren naar het zuidwesten af op de Krekebeek, die overgaat op de Handzamevaart. In het noordoosten is een bekensysteem dat noordwaarts afwatert.
Tussen Torhout en Oostende ligt de Groene 62, een voormalige spoorweglijn die tegenwoordig een natuur-, wandel- en fietsgebied vormt.
Het Moereveldpad is een bekend wandelpad in Torhout van circa 7,5 kilometer met start- en aankomstplaats aan kinderboerderij "d'Oude Smelterij"
Groenhove is een bos- en recreatiegebied, waar zich tevens een bisschoppelijk vormingscentrum bevindt.
Hulpdiensten.
Torhout maakt deel uit van de politiezone Kouter(zonenummer 5452). Deze politiezone bestaat uit vijf gemeenten/steden, namelijk Jabbeke, Oudenburg, Gistel, Ichtegem en Torhout.
Brandweer Torhout is een Z-korps, dit is een korps dat buiten zijn gemeentegrenzen opereert. Zij bedienen dus een buurgemeente die geen eigen korps (Ichtegem en Zedelgem) heeft. Het korps bezit ook een eigen ambulancedienst.
Sport.
Het Stedelijk Sportcentrum Benny Vansteelant, genoemd naar de overleden duatleet, heeft een atletiekpiste met een voetbalveld en eromheen een skeelerpiste en een tribune, een Finse piste voor de joggers, twee trainingsvelden voor het voetbal, twee tennispleinen en drie sportzalen, waaronder zaal De Mast, waar ook fuiven worden georganiseerd. Er zijn ook verschillende kleedkamers. Er is ook een zwembad op dezelfde site. Torhout heeft één voetbalclub die aangesloten is bij de KBVB, namelijk KM Torhout (spelende in tweede klasse amateurs). Het voetbalstadion van KM Torhout heet De Velodroom. Op die site was er vroeger een velodroom, daarvan komt de naam. Normaal gezien komt er binnen enkele jaren nieuwe voetbalvelden en tennispleinen langs de Bruggestraat, waardoor er dus meer sportfaciliteiten zijn. In 2012 was Torhout ook het Dorp van de Ronde. Op 1 april 2012 passeerde de Ronde van Vlaanderen-karavaan door Torhout waar er verschillende activiteiten en festiviteiten waren. De zwemclub van Torhout heet TZT (Torhoutse Zwemclub Thor).
De bekende jaarlijkse loop- en ultraloopwedstrijd 'De Nacht van Vlaanderen' vertrekt uit en komt aan in Torhout. In 2014 ging dit sportevenement als 'De Nacht van West-Vlaanderen' door. In 2019, bij de 40ste editie veranderde de naam na vijf edities terug naar 'Nacht van Vlaanderen' omdat sport terug een bevoegdheid werd die volledig in handen kwam van het Vlaams gewest en ook vanuit die hoek terug steun begon te krijgen.
Evenementen.
Van 1977 tot 1998 werd in Torhout het muziekfestival Rock Torhout georganiseerd, dat het eerste deel uitmaakte van het dubbelfestival Torhout-Werchter. Van 2010 tot en met 2015 vond ook het rockfestival Masters@Rock in Torhout plaats. Het festival trok jaarlijks tot maximaal 8000 muziekliefhebbers naar de weide gelegen aan de Ieperse Heerweg. Er is ook zaal De Mast op de site van het stedelijk sportstadion, daar worden er veel fuiven georganiseerd.
Jaarlijks wordt de loop- en wandelhappening De Nacht van Vlaanderen georganiseerd. Daar kunnen de deelnemers kiezen tussen de afstanden 5,10, 21, 42 en 100 km. Vanaf de editie 2013 werd de Nacht van West-Vlaanderen volgens een nieuwe strategie georganiseerd. Vanaf 2019 veranderd de naam opnieuw naar Nacht van Vlaanderen, de naam waaronder de organisatie ruim dertig jaar lang doorging. Dit valt samen met de 40ste editie.
Voorafgaand aan de Nacht van West-Vlaanderen vindt in Torhout in de loop van de maand april ook een andere wandel- en loophappening plaats, namelijk de VIVES-Rembertcorrida.
Eind juni vindt de jaarlijkse paardenmarkt plaats.
Politiek.
Resultaten gemeenteraadsverkiezingen sinds 1976.
&lt;br&gt;
Verkeer en vervoer.
De stad is over de snelweg bereikbaar via de A17/E403, die ten oosten langs de stad loopt. De ringweg R34 sluit bij afrit Torhout aan op de snelweg.
De stadskern ligt op een knooppunt van regionale wegen. In noord-zuid-richting loopt door Torhout de N32 Brugge-Torhout-Roeselare, een steenweg die dateert uit de tijd van de Oostenrijkse Nederlanden. Naar het westen loopt een andere steenweg, de N33 naar Oostende, die alsook dateert uit die tijd. Het verkeer op deze drie takken wordt uit het stadscentrum gehouden door de R34, die ten westen om het stadscentrum loopt, en in het noorden aansluit op de autosnelweg A17. Door het zuiden van de gemeente snijdt de N35, waarlangs het gehucht Sint-Henricus ligt. Daarnaast zorgen enkele kleinere wegen voor verbinding naar de omliggende dorpen, zoals de Kortemarkstraat, de Aartrijkestraat, de Ruddervoordestraat en de Rozeveldstraat naar Veldegem.
In noord-zuid-richting, parallel aan de assen A17 en N32, loopt ook de spoorlijn 66 van Brugge naar Kortrijk. In het stadscentrum ligt op deze lijn het station Torhout. Het zuiden van de gemeente wordt weliswaar nog doorsneden door de spoorlijn 73, ongeveer parallel aan de N35, maar deze lijn heeft echter geen haltes in Torhout, enkel in de buurgemeenten Kortemark en Lichtervelde. Over Torhout lopen ook een vijftal buslijnen. Op een lijn na bedienen deze lijnen ook het treinstation, dat ook als busknooppunt fungeert met enkele perrons. Het openbaar vervoer in dit punt heeft tijdens weekdagen vooral groot belang voor de nabijgelegen scholencampussen.
Door Torhout loopt ook een weg uit de Romeinse tijd: de Ieperse Heerweg.
Onderwijs.
Torhout heeft naast tal van kleuter- en basisscholen in de verschillende wijken ook secundaire scholen en een hogeschool, de KATHO-RENO. In 2013 viert de lerarenopleiding van de KATHO-RENO haar 175ste verjaardag. Eind december 2012 wijzigde de KATHO haar naam in VIVES door de fusie met het KHBO. De lerarenopleiding in Torhout is dus nu VIVES-RENO. Verder telt Torhout veel secundaire scholen:
Alle voorgaande scholen, uitgezonderd het GO! Atheneum Eureka (dat tot het gemeenschapsonderwijs behoort), zijn gegroepeerd onder de naam Scholengroep Sint-Rembert (ontstaan door de fusie in 1996). In Scholengroep Sint-Rembert zitten er ook nog talrijke kleuter- en basisscholen en vestigingen in Torhout, Lichtervelde, Koekelare, Zedelgem en Handzame (Kortemark).
Daarnaast is er een Stedelijke Academie voor Muziek, Woord en Dans.
Nabijgelegen kernen.
Lichtervelde, Sint-Henricus, Kortemark, Wijnendale, Rozeveld

</doc>
<doc id="32598" url="https://nl.wikipedia.org/wiki?curid=32598" title="Veurne">
Veurne

Veurne (Frans: "Furnes") is een stad met ruim 12.500 inwoners in de Belgische provincie West-Vlaanderen. Hiervan wonen er ongeveer driekwart in de stad zelf. De overige inwoners wonen gespreid over de verschillende deelgemeenten, die kleine polderdorpjes zijn. De stad is een regionaal en verzorgend centrum voor de gemeenten van de Westkust en Westhoek, samen met de steden Ieper, Poperinge en Diksmuide.
Geschiedenis.
Het gebied, waar de stad nu is opgetrokken, was vroeger een zoutwinningsgebied.
Veurne werd voor het eerst vermeld in 877 als "Furnu" en zou mogelijk zijn ontstaan rondom één der burchten die door de graaf van Vlaanderen aan het einde van de 9e eeuw tegen de invallen van de Vikingen werden opgericht. In de 10e eeuw vielen de Vikingen de stad daadwerkelijk aan, waarna de (ronde) burcht werd uitgebreid. De terp in het "Sint-Walburgapark" is nog een overblijfsel van deze burcht. Dit alles verklaart het cirkelvormige verloop van de straten.
Omstreeks 870 werden de relieken van Sint-Walburga naar Veurne overgebracht. Omstreeks 1100 schonk graaf Robrecht II van Jeruzalem bovendien een relikwie van het Heilig Kruis. Vanaf ongeveer 1060 was er daarnaast sprake van een handelsnederzetting ten oosten van de burcht. Ten zuiden hiervan, rond de thans verdwenen Sint-Denijskerk, ontwikkelde zich een ambachtscentrum. Via de Kolme of "Bergenvaart" was er een verbinding met het achterland, met name Sint-Winoksbergen.
In de 14e eeuw werd Veurne omwald. Het was zelfs een van de best verdedigde steden van Vlaanderen. De welvaart, deels gestoeld op de lakenhandel, liep echter vanaf het einde van de 13e eeuw terug, omdat de verhoudingen tussen Vlaanderen en Engeland slechter waren geworden. Men heeft in de 15e en 16e eeuw nog getracht de saaiproductie in Veurne te vestigen, maar vanwege de concurrentie van Hondschoote werd dit geen succes en kon het niet verhinderen dat de stad geleidelijk ontvolkte, waarbij heel wat mensen naar het platteland trokken.
In 1566 en 1578 werden kerken en kloosters verwoest door beeldenstormers. Vanaf 1586 kwam er een nieuwe opbloei, waarbij onder meer de Grote Markt met aanpalende gebouwen werd aangelegd. In 1621 werd de nieuwe Sint-Niklaasabdij gebouwd. Omstreeks 1644 kwam er door oorlogen en epidemieën een einde aan de welvaartsperiode. De versterking van de stad werd verbeterd en uitgebreid met ravelijnen en dergelijke. Uit deze tijd stamt ook de beroemde Boetprocessie.
Van 1668 tot 1713 stond Veurne onder Franse bezetting. De middeleeuwse versterkingen werden afgebroken en in 1706 vervangen door nieuwe versterkingen, naar ontwerp van Vauban. Zodoende werd Veurne een van de versterkte steden in het Barrièretraktaat van 1715. Al deze versterkingen werden door keizer Jozef II in 1783 ontmanteld, nadat hij eenzijdig het Barrièretraktaat had opgezegd.
Op 17 juli 1831 mocht Veurne als eerste Belgische stad de toekomstige vorst, koning Leopold I, verwelkomen. De 19e eeuw bracht weinig ontwikkeling. Vermeld kan worden dat de Duitse dichter Rainer Maria Rilke in 1906 in Veurne verbleef. Tijdens de Eerste Wereldoorlog was in de stad het hoofdkwartier van het Belgisch leger gevestigd. Een aantal gebouwen werden verwoest en van 1920-1925 in historiserende stijl hersteld. De schade tijdens de Tweede Wereldoorlog bleef beperkt.
Thans is Veurne een kleine provinciestad, met een centrumfunctie voor de Noordelijke Westhoek en de Westkustgemeenten. Er is een station met elk uur een trein naar De Panne en naar Gent en Antwerpen. Ook is Veurne een knooppunt van buslijnen. Daarnaast is er een Gerechtshof, een algemeen ziekenhuis en zijn er een aantal kleuter-, lagere en middelbare scholen aanwezig in de stad. Veurne heeft ook twee winkelstraten met een divers aanbod aan winkels. De wekelijkse markt op woensdag trekt nog altijd veel volk. Verder ontwikkelt Veurne zich steeds meer als toeristische uitvalsbasis in de Westhoek en Westkust.
Omgeving.
Veurne ligt in het West-Vlaams poldergebied op een knooppunt van waterwegen. Zo loopt het Kanaal Nieuwpoort-Duinkerke langs de binnenstad van Veurne. Ook het Lokanaal komt daar uit. Een derde waterweg is de Kolme (ook: "Colme" of "Bergenvaart") die naar Sint-Winoksbergen leidt.
Ten zuidoosten van de binnenstad ligt een bedrijventerrein. Kern hiervan was de suikerfabriek, gelegen op een terrein van 49 ha, die in 1924 werd opgestart en in 2005 werd gesloten en ondertussen is ontmanteld. Er was ook een treinspoor. Hier ontstaat een woongebied met stadspark, een natuurgebied en een bedrijventerrein. Verder naar het zuidoosten ligt eveneens een bedrijventerrein.
Kernen.
De gemeente Veurne bestaat uit 11 deelgemeenten. Veurne zelf is de grootste kern en telt veruit de meeste inwoners. De andere deelgemeenten zijn kleine polderdorpjes; Avekapelle, Booitshoeke, Bulskamp, De Moeren, Eggewaartskapelle, Houtem, Steenkerke, Vinkem, Wulveringem en Zoutenaaie. De stad met haar deelgemeenten telt meer dan 12.000 inwoners.
In 1971 werden de gemeenten Avekapelle, Booitshoeke, Bulskamp, Eggewaartskapelle, Steenkerke, en Zoutenaaie bij Veurne gevoegd.
In datzelfde jaar werd De Moeren bij de toen nog steeds zelfstandige gemeente Houtem gevoegd en werden de tweelingdorpen Vinkem en Wulveringem samen de nieuwe gemeente Beauvoorde. In 1977 werden die vier voormalige gemeenten uiteindelijk ook bij Veurne aangehecht.
Veurne grenst aan de volgende dorpen en gemeenten:
Demografische ontwikkeling van de fusiegemeente - toelichting en cijfers.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Tijdens de periode 2005-2013 daalde de bevolking in de gemeente. Dit vooral door een combinatie van de vergrijzing en de duurder wordende bouwgronden en woningprijzen in de regio. Sinds 2014 neemt het inwoneraantal opnieuw toe door de inplanting van diverse woonuitbreidingsgebieden en het optrekken van appartementsgebouwen. Op 16 juli 2019 werd de kaap van 12.000 inwoners overschreden. Ook behoorde Veurne in het jaar 2019 tot de vijf snelst groeiende steden van West-Vlaanderen. In de nabije toekomst zou deze trend zich moeten verderzetten gezien de verdere ontwikkeling van het nieuwste stadsdeel "Suikerpark" met een vierhonderdvijftigtal wooneenheden. Eind 2022 woonden reeds een honderdtal gezinnen in deze nieuwe wijk. 
Evenementen.
Elk jaar organiseert de Sodaliteit van de Gekruisigde Zaligmaker een openbare Boetprocessie. De processie bestaat uit groepen die op een volkse manier zowel het Oude als het Nieuwe Testament uitbeelden met als hoogtepunt het lijden en de dood van Jezus Christus. Vele penitenten en bedevaarders nemen deel aan deze processie. Ze trekt de laatste zondag van juli door de stad en valt samen met Veurne-Kermis, de jaarlijkse foor.
Culinair.
Veurne is gekend voor zijn potjesvlees (met de drie K's: kalf, konijn, kip), witte worst, babelutten en kletskoppen. Boerenpaté uit Veurne is door de Europese Unie erkend als gegarandeerde traditionele specialiteit.
Diensten en economie.
Veurne is de hoofdplaats van het arrondissement Veurne. Tot 2014 was Veurne ook de hoofdplaats van het voormalige gerechtelijk arrondissement Veurne. In de stad bevond zich de zetel van de rechtbank van eerste aanleg en de rechtbank van koophandel. Sinds de gerechtelijke herindeling van 2014 maakt het gerechtelijk arrondissement Veurne deel uit van het gerechtelijk arrondissement West-Vlaanderen. In Veurne bevindt zich wel een afdeling van de rechtbank van eerste aanleg van West-Vlaanderen.
Er zijn vier middelbare scholen in het stadscentrum en nog veel meer lagere scholen en kleuterscholen in de hele gemeente Veurne. Er is ook een regionaal ziekenhuis gevestigd, het AZ West, met 234 erkende bedden.
Veurne heeft ook twee industrieterreinen met, naast vele lokale en regionale spelers, ook enkele vestigingen van bekende internationale spelers zoals PepsiCo International, Meli, Duco Ventilation &amp; Sun Control, Baronie en Chocolade Jacques. 
Daarnaast zijn er heel wat kleine zelfstandigen gevestigd in en rond de stad. De horeca is sterk vertegenwoordigd in het historische centrum van Veurne. Eind 2022 werd het winkelcomplex Westpark Veurne geopend, waar enkele grotere ketens zoals meubelwinkel Jysk, kledingzaak Bel&amp;Bo, supermarkten Jumbo en Lidl, keukenbouwer Eggo, drogisterij Kruidvat, discountwinkel Action en voedingswinkel Bon'Ap vertegenwoordigd zijn. Deze winkels stellen een 160-tal mensen aan het werk.
Verkeer heden.
Veurne is een lokaal knooppunt van buslijnen, enerzijds naar kustplaatsen en anderzijds naar dorpen in het agrarische "hinterland":
Bovendien zijn er nog drie zones rond Veurne die bediend worden door belbussen.
Vanuit het station van Veurne is er gedurende weekdagen een rechtstreekse treinverbinding De Panne-Deinze-Gent-Sint-Pieters-Sint-Niklaas-Antwerpen-Centraal, en in het weekend De Panne-Deinze-Gent-Sint-Pieters-Aalst-Brussel-Brussels Airport-Zaventem-Leuven-Landen, tijdens de spitsuren en vakantieperiodes zijn er extra treinen De Panne-Brussel-Schaarbeek.
Door Veurne en omheen de stadskern loopt het kanaal Nieuwpoort-Duinkerke, dat ongeveer parallel langs de kustlijn loopt. In Veurne sluit op dit kanaal de Lovaart aan, die voor een verbinding zorgt met de IJzer landinwaarts.
In het Neptunusplan van De Lijn (Vlaamse bus- en trammaatschappij) is er sprake van een doortrekking van de Kusttram tot aan het station van Veurne via het station van Koksijde. Dit om Veurne als knooppunt van openbaar vervoer nog verder te versterken.
Verleden.
In het verleden reden er al trams van de buurtspoorwegen. Naar het zuiden ging een stoomtramlijn naar Poperinge (1901-1953) en een stoomtramlijn naar Ieper (1889-1953). 
Richting de kust vertrokken er maar liefst vier lijnen:
Politiek.
Burgemeesters.
Burgemeester is Peter Roose (VEURNE PLUS). Hij leidt een coalitie bestaande uit VEURNE PLUS en CD&amp;V. Samen vormen ze de meerderheid met 14 op 21 zetels.
Sport.
Veurne heeft verschillende sportclubs:

</doc>
<doc id="32599" url="https://nl.wikipedia.org/wiki?curid=32599" title="Henry A. Kissinger">
Henry A. Kissinger



</doc>
<doc id="32600" url="https://nl.wikipedia.org/wiki?curid=32600" title="Vleteren (België)">
Vleteren (België)

Vleteren is een gemeente in de Belgische provincie West-Vlaanderen. De landelijke gemeente telt ruim 3.600 inwoners.
Kernen.
De gemeente Vleteren is een samenstelling van drie landelijke kernen. De dorpen Westvleteren en Oostvleteren liggen naast elkaar, gescheiden door de Poperingevaart. In het zuidoosten ligt Woesten. Helemaal in het noorden van Oostvleteren, aan de IJzer, ligt het gehuchtje Elzendamme.
De dorpskernen van Oostvleteren en Woesten liggen langs de drukke verbindingsweg N8 tussen Ieper en Veurne. De gemeente telt een totale bevolking van ongeveer 3.700 inwoners, relatief gelijkmatig verdeeld over de drie deelgemeenten. Dit bevolkingsaantal is echter dalend, met een daling van ruim 10% de laatste drie decennia. Enkel in Woesten blijft het inwonersaantal op peil en dit is zo de grootste kern geworden. Het gemeentehuis staat in Oostvleteren.
De gemeente Vleteren grenst aan volgende dorpjes en steden:
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Burgemeesters.
De eerste burgemeesters van de gemeente na het ontstaan in 1977 was René De Meester, tot dan burgemeester van Oostvleteren. Burgemeesters van Vleteren waren:
2013-2018.
Burgemeester is Stephan Mourisse van de LVP. Deze partij heeft de meerderheid met 9 op 13 zetels.

</doc>
<doc id="32602" url="https://nl.wikipedia.org/wiki?curid=32602" title="Henry Kissinger">
Henry Kissinger

Henry Alfred Kissinger (Fürth, 27 mei 1923 – Kent (Connecticut), 29 november 2023) was een Amerikaans politicoloog, diplomaat en politicus van de Republikeinse Partij. Hij diende als nationaal veiligheidsadviseur van 1969 tot 1975 en vanaf 1973 in een dubbele functie tevens als minister van Buitenlandse Zaken tot 1977 onder presidenten Richard Nixon en Gerald Ford. Hem werd in 1973 de Nobelprijs voor de Vrede toegekend.
Als realpoliticus speelde Kissinger een prominente rol in het buitenlands beleid van de Verenigde Staten tussen 1969 en 1977. Hij was pionier in de politiek van détente met de Sovjet Unie, in het orkestreren van een opening in de betrekkingen met de Volksrepubliek China, in het op gang brengen van pendeldiplomatie in het Midden-Oosten ter beëindiging van de Yom Kipoer Oorlog en de onderhandelingen voor het Parijse Vredes Akkoord dat de betrokkenheid van de Verenigde Staten bij de oorlog in Vietnam beëindigde. Kissinger is ook geassocieerd met omstreden zaken als de Amerikaanse betrokkenheid bij de staatsgreep in Chili in 1973, 'groen licht' voor de Argentijnse junta en diens 'vuile oorlog' en steun aan Pakistan tijdens de bevrijdingsoorlog in Bangladesh, ondanks genocide door Pakistan bedreven. Hij blijft een controversieel figuur in de recente Amerikaanse geschiedenis. Sommige journalisten, activisten en mensenrechtenadvocaten hebben zijn tolerantie van oorlogsmisdaden aan de kaak gesteld.
Vroege carrière.
Hij werd geboren als "Heinz Alfred Kissinger". In 1938, op de vlucht vanwege Adolf Hitlers vervolging van de Joden, verhuisde zijn familie vanuit Duitsland naar New York. Op 19 juni 1943 werd Kissinger Amerikaans staatsburger. Als soldaat in het Amerikaanse leger kwam Kissinger aan het einde van de oorlog mee naar Duitsland. Hij werd er militair bestuurder, eerst in Krefeld en daarna in de buurt van Heidelberg en doceerde er over de structuur van nazi-Duitsland aan leden van de Amerikaanse bezettingsmacht. Aan zijn voor het grootste deel in Duitsland doorgebrachte jeugd hield Kissinger een Beiers accent over.
Later was hij werkzaam als hoogleraar internationale betrekkingen aan de Harvard-universiteit, waar hij ook enkele boeken publiceerde over afschrikking met nucleaire wapens en erop wees dat de Verenigde Staten tussen kleinschalig geweld en de inzet van atoomwapens niet geloofwaardig militair konden optreden. Dit bracht hem naar de politiek, aanvankelijk als Democraat, later als Republikein. Hij kan tot de linkervleugel van de Republikeinse partij gerekend worden. Zijn streven om de Koude Oorlog om te zetten van een ideologische tweestrijd in een multipolair machtsevenwicht, waarbij niet kieskeurig werd omgegaan met bondgenoten, bracht hem in conflict met zowel linkse vredesactivisten als met rechtse ideologische anticommunisten. Hij ambieerde het presidentschap, maar omdat hij geen geboren Amerikaan was, kon hij geen president worden.
Diplomatieke carrière.
Hij speelde een belangrijke rol in buitenlandse zaken door zijn deelname in een aantal Republikeinse regeringen tussen 1969 en 1977. Kissinger diende eerst als nationaal veiligheidsadviseur en daarna, vanaf 1973, als minister van Buitenlandse Zaken onder Richard Nixon en – toen deze moest aftreden vanwege Watergate – onder diens opvolger Gerald Ford.
Aanvankelijk stond Kissinger in de schaduw van de president, aan wie de zogeheten Nixon-doctrine werd toegeschreven, hoewel het een idee was van Kissinger zelf. Deze behelst dat de Amerikanen steun verleenden aan enkele regionale mogendheden, die namens de Verenigde Staten invloed zouden uitoefenen. Een voorbeeld is Iran, waar de Westers georiënteerde sjah Mohammad Reza Pahlavi enorme wapenleveranties ontving.
Vietnamoorlog.
In 1969 trad president Richard Nixon aan met de belofte een eervol eind te maken aan de Amerikaanse inmenging in de Vietnamoorlog, waarin zijn voorganger Johnson verstrikt was geraakt en wat deze had doen afzien van een nieuwe ambtstermijn. De Amerikaanse militaire interventie in Vietnam was op een hoogtepunt, met circa 400.000 man. Kissinger speelde een grote rol in de onderhandelingen met Noord-Vietnam, die gepaard gingen met intensieve bombardementen op Noord-Vietnam en een escalatie van de oorlog door Amerikaanse aanvallen op de bevoorradingslijnen van de Vietcong in grensgebieden van Laos en Cambodja. In januari 1973 werden de Parijse akkoorden bereikt tussen Noord-Vietnam en Amerika over terugtrekking van Amerikaanse troepen uit Vietnam, waarmee de oorlog volledig 'gevietnamiseerd' was, overigens wel met Amerikaanse materiële steun voor Zuid-Vietnam. Kissinger en de Noord-Vietnamese onderhandelaar Le Duc Tho kregen hiervoor de Nobelprijs voor de Vrede van 1973. Laatstgenoemde weigerde deze, omdat er nog geen vrede was in Vietnam.
Deze intensieve bombardementen (in de periode 1969 - augustus 1973) waarvoor Kissinger en zijn president Nixon verantwoordelijk waren (o.a. in Cambodja) leidden tot vele duizenden slachtoffers en tot een enorme schade op de grond. Wrang was dat uitgerekend één maand na het vredesakkoord van Parijs een slotoffensief werd ingezet door Kissinger/Nixon met de heftigste bombardementen van de hele periode (werd in 1972 53.000 ton bommen afgeworpen, van februari 1973 tot en met augustus was dat 250.000 ton). Deze agressieve aanpak zou o.a. leiden tot het aan de macht komen van de Rode Khmer in Cambodja, die miljoenen slachtoffers zou maken.
De vietnamisering van de oorlog zou niet het door Amerika gewenste resultaat hebben; in april 1975 werd de anti-communistische republiek Zuid-Vietnam veroverd door en herenigd met Noord-Vietnam. In december van dat jaar kreeg ook Laos een communistisch regime.
Koude Oorlog.
Kissingers grootste succes was de Chinees-Amerikaanse toenadering, met als hoogtepunt het bezoek van Richard Nixon aan China in 1972. De toenadering leidde later in de jaren zeventig tot het aangaan van diplomatieke betrekkingen met de Volksrepubliek China, ten koste van het nationalistische regime in Taiwan en in het geheim werd ook het wapenembargo van de westerse atoommachten tegen China gedeeltelijk opgeheven. Tevens stelde Kissinger voor dat de VS zich uit Vietnam zou terugtrekken, dit alles overigens zonder op Chinese tegenprestaties aan te dringen. Het gevolg was dat het bipolaire stelsel van de Koude Oorlog (Amerika versus Sovjet-Unie) werd vervangen door een multipolair machtsevenwicht, dat Kissinger al sinds de jaren vijftig voor ogen had gestaan, toen hij de rol van de negentiende-eeuwse Oostenrijkse staatsman Metternich bij het Congres van Wenen had bestudeerd. De Sovjet-Unie moest dit spel wel meespelen en koos nu ook voor toenadering, zodat Nixon kort na zijn onderhandelingen met Mao Zedong in Peking ook een bezoek bracht aan Leonid Brezjnev in Moskou. Daar werd in 1972 eindelijk het SALT I-akkoord getekend ter beperking van de strategische nucleaire bewapening, dat als een hoogtepunt van de ontspanningspolitiek ofwel detente kan worden beschouwd.
Midden-Oosten.
Een ander opmerkelijk wapenfeit is Kissingers rol tijdens de Jom Kipoeroorlog in oktober 1973, waarbij hij de Egyptenaren aan zich verplichtte door Israël ervan te weerhouden de aanval te openen op het Egyptische Derde Leger in de Sinaïwoestijn. Toen de Sovjets, die al geruime tijd Egypte en Syrië zowel diplomatiek als materieel steunden, dreigden middels luchtlandingen in het Midden-Oosten te interveniëren, kondigde hij een wereldwijd verhoogde staat van nucleaire paraatheid af voor alle Amerikaanse strijdkrachten. Hij deed dit in overleg met Alexander Haig, chef-staf van het Witte Huis, maar zonder president Nixon te consulteren, omdat die toen te zeer verstrikt was in het Watergateschandaal. De Sovjet-Unie was verbaasd dat de Amerikanen zo hoog spel speelden ten behoeve van Israël, maar wilde de zaak niet verder laten escaleren en krabbelde terug. Egypte beschouwde de Sovjet-Unie van toen af aan als een verrader van de Arabische zaak, stuurde na de oorlog alle Sovjet-adviseurs weg en werd Amerika's belangrijkste bondgenoot in het Midden-Oosten. Dat was niet uit sympathie, maar omdat Amerika nu eenmaal het meeste te bieden had, zowel materieel als in invloed op Israël. De Sovjet-Unie was haar belangrijkste bondgenoot in het Nabije Oosten kwijt en haar invloed in de regio was - en is - sindsdien zeer gering. Egypte had tijdens deze oorlog, die bedoeld was om de schande van de Zesdaagse Oorlog uit te wissen, net voldoende prestige behouden om aan vredesonderhandelingen met Israël te kunnen beginnen. In 1977 liepen die tijdens het bewind van de Democratische president Carter uit op de Camp Davidakkoorden, die teruggave van door Israël veroverde gebieden, een vredesverdrag en diplomatieke erkenning van Israël door Egypte inhielden. Dit leidde overigens tot een langdurig diplomatiek isolement van Egypte in de Arabische wereld en felle weerzin in Egypte zelf. Dit was de reden waarom in 1981 de Egyptische president Anwar Sadat werd vermoord.
Persoonlijkheid.
De meest opmerkelijke trek van Kissingers werkzaamheden als minister van Buitenlandse Zaken was zijn zelfpresentatie: "larger than life". Zijn liefdesleven ("power is the ultimate aphrodisiac") liet hij breed uitmeten, om zo als "celebrity" extra diplomatieke invloed te hebben. Hij onderhield daartoe zeer nauwe banden met de pers en stond journalisten toe hem als "a senior White House official" te citeren. Als spin doctoring werd deze praktijk later zeer gebruikelijk.
"Elder statesman".
Na zijn vertrek als minister van Buitenlandse Zaken schreef hij een groot aantal boeken over internationale betrekkingen en diplomatie en legde zijn eigen ervaringen met buitenlandse politiek neer in zijn memoires: "The White House Years", "Years of Upheaval" en "Years of Renewal". In 1994 verscheen van zijn hand het boek "Diplomacy", een overzicht van de diplomatieke geschiedenis sinds de 17e eeuw, met veel aandacht voor het beleid van machtsevenwicht van Willem III.
Hij richtte ook een eigen adviesbureau op dat grote ondernemingen informatie aanbiedt over het buitenland en de internationale politieke situatie.
Op 95-jarige leeftijd hield hij een toespraak tijdens de uitvaartplechtigheid voor senator John McCain in de National Cathedral in Washington. In mei 2022 deed hij een vredesvoorstel na de Russische invasie van Oekraïne. Op 19 juli 2023 werd de toen 100-jarige Kissinger in Beijing met alle egards ontvangen door China's hoogste leider Xi Jinping en ontmoette hij topdiplomaat Wang Yi en minister van defensie Li Shangfu. Kissinger was als privépersoon op bezoek met als doel om de relatie tussen de Verenigde Staten en China te verbeteren. Kissinger beschreef de situatie waarin "geen van beide kanten beschikt over veel ruimte voor politieke concessies en waar elke verstoring van het evenwicht catastrofale gevolgen kan hebben."
Overlijden.
Henry Kissinger stierf op 29 november 2023 op honderdjarige leeftijd in zijn huis in Kent, Connecticut.
Het Arlington National Cemetery is zijn laatste rustplaats.

</doc>
<doc id="32603" url="https://nl.wikipedia.org/wiki?curid=32603" title="Wevelgem">
Wevelgem

Wevelgem is een gemeente in de Belgische provincie West-Vlaanderen. De gemeente telt ongeveer 31.000 inwoners. Wevelgem-centrum is gelegen aan de Leie, die de grens vormt met Lauwe.
Wevelgem is de laatste jaren enorm verstedelijkt en is in de eerste plaats een forensenwoonzone geworden voor mensen die in Kortrijk en omstreken werken.
Geschiedenis.
De oudste bekende vermelding dateert uit 1197.
Tot het einde van de 18e eeuw bezat Wevelgem een abdij : de Guldenbergabdij, een cisterciënzerinnenabdij die in de buurt van de Leie was gelegen.
Voor Wevelgem was de rivier de Leie vroeger belangrijk. Men liet er vroeger het vlas in weken ("roten") om het daarna te verwerken in de vele vlasfabrieken in Wevelgem. De Leie kreeg toen ook zijn bijnaam, namelijk "The Golden River", verwijzend naar de kleur van het vlas. In de glorie van de vlasteelt immigreerden velen naar Wevelgem en bleven er dan uiteindelijk na enkele generaties wonen. Op het einde van de negentiende eeuw verenigden enkele vlashandelaars die hun fabrieken van stoommachines en dynamo's hadden voorzien, zich in de "Naamloze Maatschappij Electrieke Verlichting van Wevelghem". Vanaf 1899 leverden zij de elektriciteit voor de straatverlichting. Nu is de vlasteelt niet meer zo belangrijk als hij was, maar er zijn nog enkele bedrijven die vlas verwerken in Wevelgem.
In de Eerste Wereldoorlog legden de Duitsers een vliegveld aan langs de steenweg van Bissegem naar Wevelgem. Vanaf maart 1916 werden Zivilarbeiters ingezet om het terrein te egaliseren, dienstgebouwen op te trekken en een tweede spoorlijn tussen Kortrijk en Menen aan te leggen. In juli 1917 werden 18 vliegtuigen van de "Jagdstaffel 6" onder leiding van "Oberleutnant" Eduard Dostler als eerste legereenheid op het vliegveld gevestigd. Na de oorlog werd het vliegveld ongebruikt, tot er in 1922-24 beslist werd om er een militaire vliegschool in onder te brengen. Vanaf 1969 heeft het vliegveld zijn militaire functie verloren en kwam het in bezit van het Provinciebestuur West-Vlaanderen en van de Intercommunale Ontwikkelingsmaatschappij Leiedal. Airport Kortrijk-Wevelgem is sindsdien uitgegroeid tot een regionale luchthaven met vooral verkeer voor zaken en transport.
Nog een overblijfsel van de Eerste Wereldoorlog is het Duits Militair Kerkhof, dat deels gelegen is in de buurgemeente Menen. Op deze militaire begraafplaats liggen ruim 48.000 soldaten begraven die sneuvelden tijdens de Eerste Wereldoorlog. Dit maakt van de begraafplaats de grootste Duitse begraafplaats in heel België. Schuin aan de overkant van dit kerkhof lag tijdens de Eerste Wereldoorlog een (misleidend) vliegveld, met houten vliegtuigen om de vijand te misleiden; overblijfselen daarvan zijn nog een grote bunker en een kleine bunker aan de spoorweg. De brug die Wevelgem en Lauwe verbinden, werd vernietigd tijdens de Tweede Wereldoorlog en achteraf heropgebouwd.
Geografie.
Kernen.
Wevelgem heeft drie deelgemeenten. Naast Wevelgem-centrum zijn dit Gullegem en Moorsele. Wevelgem, Gullegem en Moorsele worden gescheiden door de A17 en A19, die bijna volledig met de deelgemeentegrenzen samenlopen.
De gemeente Wevelgem grenst aan de volgende gemeenten en dorpen:
Natuur en landschap.
Wevelgem ligt in Zandlemig Vlaanderen met in het zuiden de vallei van de Leie. De hoogte varieert van 12-20 meter. 
Naast de Leie zijn er nog enkele kleine waterlopen. Deze werden echter grotendeels overkluisd in het sterk verstedelijkte gebied. Het 26 hectare grote Leiebos werd in de jaren 1980 aangelegd om in meer groen te voorzien. Het bij Gullegem gelegen 58 ha. grote provinciedomein Bergelen is na zandwinning in de jaren 1970 ingericht als water- en bosgebied. Er is een natuureducatief centrum gevestigd genaamd 'De Rand'.
De verstedelijking uit zich, naast de aanleg van nieuwe woonwijken, in tal van verkeersvoorzieningen zoals een spoorweg (1853), een militair vliegveld (1916), een groot bedrijventerrein en diverse autowegen met bijbehorende verkeersknooppunten.
Economie.
Vanouds was de vlasteelt en -verwerking van groot belang. Vanaf de 16e eeuw werd het vlas geroot in stilstaand water, maar vanaf 1850 mocht het roten in de Leie gebeuren. Deze kreeg de bijnaam "golden river" vanwege de gelige kleur die het water hierdoor kreeg.
Uiteindelijk legde Wevelgem zich toe op de vlasvezelbereiding en in 1867 startte de eerste stoomzwingelarij, eigendom van de gebroeders "Vansteenkiste". In 1910 telde men 22 roterijen en mechanische zwingelarijen en daarnaast nog coöperatieve zwingelarijen. In totaal werkten er toen ruim 1070 mensen. In 1911 opende Vansteenkiste ook een warmwaterroterij. In 1938 telde men 138 roterijen en in 1900 begon de "Naamloze Maatschappij van de elektriek", waarbij de stoomturbine van de zwingelarij een generator aandreef die in de verlichting van enkele straten voorzag, maar in 1905 door brand werd getroffen.
De mechanisatie van en, na de Tweede Wereldoorlog, de teloorgang van de vlasindustrie leidde tot werkloosheid. Men schakelde over op andere takken van bedrijvigheid.
Op het grondgebied van de gemeente Groot-Wevelgem liggen de industriezones Gullegem-Moorsele, Wevelgem-Noord als Wevelgem-Zuid. Deze zijn aangelegd vanaf 1969. Wevelgem kent een goede commerciële groei en heeft dan ook een groeiend aanbod aan industriële gronden in de diverse industriezones, namelijk Industriezone-West, Vliegveld, Gullegem-Moorsele, Noord. Ook de Luchthaven Moorsele heeft enige economische betekenis.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Geschiedenis.
Legislatuur 1983 - 1988.
De Christendemocraten namen in verdeelde slagorde deel aan de verkiezingen. Enerzijds was er de kieslijst ACW en anderzijds de Christelijke middenstanders- en boerenlijst onder de naam CWP. Lijsttrekker voor de CWP was Frans Gheysen. De verkiezingen werden gewonnen door het ACW dat een absolute meerderheid behaalde. Burgemeester werd Gilbert Seynaeve.
Legislatuur 1989 - 1994.
De PVV, CWP en Volksunie kwamen in kartel op onder de naam Algemeen Welzijn, lijsttrekker was Frans Gheysen. Burgemeester werd Gilbert Seynaeve (ACW).
Legislatuur 1995 - 2000.
In de aanloop naar de gemeenteraadsverkiezingen van 1994 kwam het tot een breuk in het kartel Algemeen Welzijn. De VLD besloot zelfstandig naar de kiezer te trekken. De Volksunie en CWP van hun kant kwamen in kartel op onder de naam 'Demokratisch Centrum De Brug' met als lijsttrekker Luc Gheysens. Daarnaast was er de eenmans-partij Omnium van Koen Sinnesael. Het ACW verloor zijn meerderheid en tekende met de SP een bestuursakkoord. Gilbert Seynaeve bleef burgemeester.
Legislatuur 2001 - 2006.
Onder impuls van CVP-voorzitter Stefaan De Clerck komt het tot een verzoening tussen de CWP-ers van het kartel 'De Brug' en het ACW. Ook Koen Sinnesael stond op deze lijst. De Volksunie trekt onder de voormalige kartelnaam samen met de VLD naar de kiezer. De CVP behaalde een absolute meerderheid, burgemeester werd Gilbert Seynaeve. Halfweg de legislatuur werd hij opgevolgd door partijgenoot Jan Seynhaeve in deze hoedanigheid. In januari 2005 kwam het tot een breuk binnen De Brug en besloot de VLD een eigen fractie te vormen.
Legislatuur 2013 - 2018.
Lijsttrekkers waren Jan Seynhaeve (CD&amp;V), Francies Debels (sp.a), Jürgen Lemaire (Open Vld), Henk Vandenbroucke (Groen), Marcel Masquelin (Vlaams Belang) en Filip Daem (N-VA). Ten slotte nam ook Omnium met Koen Sinnesael als lijsttrekker opnieuw deel aan de verkiezingen.
N-VA, dat bij de vorige verkiezingen geen enkele verkozene had, behaalde 1/5e van de stemmen en werd plotsklaps de grootste oppositiepartij. Groen van zijn kant kon zijn raadsleden verdubbelen tot 2. De sp.a kon het verlies beperken en behield 3 van de 4 raadsleden, ook de CD&amp;V moest een licht verlies incasseren. Waar de partij bij de vorige verkiezingen nog meer dan de helft (53,31%) van alle kiezers kon overtuigen, strandde ze nu net onder de helft (48,69%). Wel moest de partij drie zitjes in de gemeenteraad inleveren. Het grootste verlies was voor Vlaams Belang dat slechts 1 van haar 4 raadsleden kon behouden en Open Vld dat niet langer vertegenwoordigd is in de gemeenteraad. Burgemeester werd Jan Seynhaeve van de CD&amp;V, hij beschikt over een absolute meerderheid van 18 op 31 zetels.
Legislatuur 2019 - 2024.
Burgemeester was Jan Seynhaeve van de CD&amp;V die een absolute meerderheid haalde van 17 op 31 zetels.
Sport.
De gemeente vormt elk voorjaar de aankomstplaats van de wielerklassieker Gent-Wevelgem. De voetbalclub SV Wevelgem City speelde in zijn geschiedenis verschillende jaren in de nationale afdelingen. Basketteam LP Wevelgem was enkele jaren vertegenwoordigd in de hoogste divisie, nu speelt het team in 1ste provinciale. Turnster Aagje Vanwalleghem is afkomstig uit de gemeente. Jaarlijks wordt de hardloopwedstrijd Leiemarathon gehouden.

</doc>
<doc id="32604" url="https://nl.wikipedia.org/wiki?curid=32604" title="Wielsbeke">
Wielsbeke

Wielsbeke is een plaats en gemeente in de Belgische provincie West-Vlaanderen. De gemeente telt over de 10.000 inwoners.
Kernen.
De gemeente bestaat naast Wielsbeke zelf nog uit de deelgemeenten Ooigem en Sint-Baafs-Vijve. Deze liggen net als Wielsbeke op de linkeroever van de Leie. Ooigem ligt iets meer stroomopwaarts, gescheiden van Wielsbeke door het kanaal Roeselare-Leie. Sint-Baafs-Vijve ligt net iets meer stroomafwaarts ten opzichte van Wielsbeke.
De gemeente Wielsbeke grenst aan de volgende dorpen en gemeenten:
Geschiedenis.
Vondsten van de jaren '70 van de 20e eeuw, en van 2005, zoals vuurstenen bijlen en dergelijke, wijzen op bewoning in het neolithicum. Ook zijn sporen van bewoning aangetroffen van rond het begin van de jaartelling, en van de volle middeleeuwen (10e-12e eeuw).
In 1075 werd Wielsbeke voor het eerst schriftelijk vermeld, als "Wilesbecke". De belangrijkste heerlijkheid was "Ter Broucke" en de heren zetelden in het kasteel dat later als Kasteel Hernieuwenburg bekend zou worden.
In de 18e eeuw kwam de vlasnijverheid op, inclusief de vlasbewerking zoals roten en zwingelen, het spinnen en het weven. In 1739 werden in Wielsbeke 106 wevers geteld.
In 1885 vestigden zich de "Zusters van Onze-Lieve-Vrouw der Zeven Weeën" uit Ruiselede in Wielsbeke. Zij verzorgden onderwijs en een tehuis voor wezen en voor bejaarden.
Natuur en landschap.
Wielsbeke ligt in de vallei van de Leie en deels in het Hoogland van Hulste. De hoogte bedraagt 10-16 meter. De Oude Leie-arm op de grens met Sint-Baafs-Vijve is een restant van de meanderende Leie die in 1974 werd rechtgetrokken.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Structuur.
Gemeentebestuur 2019-2024.
Jan Stevens is burgemeester, Filiep De Vos, Daisy Haydon, Ine Callens en Rachida Abid zijn schepen. Zij zijn allen van CD&amp;V. Deze partij heeft de meerderheid met 11 op 21 zetels.
Burgemeesters.
Als "agent municipal":
Als burgemeester:
Nabijgelegen kernen.
Sint-Baafs-Vijve, Oostrozebeke, Sint-Eloois-Vijve

</doc>
<doc id="32605" url="https://nl.wikipedia.org/wiki?curid=32605" title="Wingene">
Wingene

Wingene is een plaats en gemeente in de Belgische provincie West-Vlaanderen. De gemeente telt ruim 15.000 inwoners. De inwoners worden Wingenaars genoemd en hun dialect is het "Wingens", een variant van het West-Vlaams.
De gemeente staat bekend om haar vele varkenskwekerijen, naast andere landbouwactiviteiten. Grasland, landbouwgrond, boomkwekerijen en tuinbouw nemen het meeste oppervlakte in. Ook rundvee, varkens en pluimvee zijn in grote mate aanwezig in Wingene. 
Geschiedenis.
Middeleeuwen en vroegmoderne tijd.
De oudste vermelding van de plaats dateert uit het jaar 847, toen Karel de Kale de schenking van de villa "Wenghinas" aan de Sint-Amandsabdij van Elnon bekrachtigde. Het toponiem "Svevensala" wordt reeds vermeld in 1117. Net als Wingene zou Zwevezele in de Merovingische en Karolingische tijd tot de eigendommen van de voormelde Sint-Amandsabdij behoord hebben.
Als voornaamste geslachten die als heren van Wingene optraden zijn er onder andere het geslacht Grammez en van Haveskercke. Andere belangrijke heerlijkheden waren enerzijds Poelvoorde, in het bezit van de families Bladelin en Adornes, en anderzijds Wildenburg meer dan twee eeuwen in het bezit van de familie Wyts.
Moderne tijd.
De eerste vastgestelde besmetting van de varkenspestuitbraak in België in 1990 vond plaats te Wingene, waardoor de plaats toen in de nationale en internationale media kwam.
In 2012 was er de verdwijning en moord op Stijn Saelens, die met zijn gezin het kasteel Carpentier (of Sint-Pietersgoed) op het Sint-Pietersveld bewoonde.
Kernen.
De gemeente Wingene bestaat naast Wingene-centrum nog uit deelgemeente Zwevezele. In het landelijk gebied rond Wingene liggen nog de twee kleine dorpjes en de parochies Sint-Jan (III) en Wildenburg (IV). Iets ten noordwesten van het centrum van Wingene ligt het landelijk gehucht Sint-Elooi, dat een eigen wijkkapel heeft en binnen de Sint-Amandusparochie van Wingene-centrum. Net ten oosten van Zwevezele ligt het gehucht Hille (V), dat vergroeid raakt met de dorpskern van Zwevezele.
De gemeente Wingene grenst aan de volgende dorpen en gemeenten:
Natuur en landschap.
Wingene ligt in het overgangsgebied van Zandig Vlaanderen in het noorden en Zandlemig Vlaanderen (Plateau van Tielt) in het zuiden. De hoogte bedraagt 15-39 meter. De belangrijkste waterloop is de Ringbeek die oostelijk van de dorpskom in noordelijke richting stroomt. Het landschap is licht heuvelachtig. Natuurgebieden zijn: Munkebossen, De Gulke Putten, Bulskampveld, Blauwhuisbossen en Vagevuurbossen.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Guido Gezelle en Wingene.
Het feit dat zijn moeder uit Wingene afkomstig was, heeft gemaakt dat Guido Gezelle een bijzondere band had met deze gemeente en met zijn familieleden langs moederszijde.
Hij heeft over haar verschillende gedichten geschreven, waaronder "Moederken" (1891). 
Over haar geboortehuis, het "Walleken", heeft hij het gedicht "Terug" geschreven in 1897, een paar jaar voor zijn dood.
Wingene heeft de herinnering aan Monica De Vriese en aan haar beroemde zoon bestendigd door het plaatsen op 11 juli 1930 van een bronzen gedenkplaat in de zuidermuur van de Sint-Amandskerk, een werk van beeldhouwer Jules Lagae. De vermelding luidt, boven en onder een buste van de priester-dichter: "Hulde van Wingene Aan G. Gezelle en zijn Wingensche Moeder", met daarna de eerste en de laatste strofe uit het gedicht "Moederken".
Ook in Wingene is er een Guido Gezelleplein en een Guido Gezellestraat.
Nabijgelegen kernen.
Zwevezele, Egem, Tielt, Ruiselede, Ruddervoorde, Hertsberge, Wildenburg

</doc>
<doc id="32606" url="https://nl.wikipedia.org/wiki?curid=32606" title="Zonnebeke">
Zonnebeke

Zonnebeke is een Belgische gemeente in het zuidwesten van de provincie West-Vlaanderen, de streek die gekend is als de Westhoek. De gemeente omvat vijf deelgemeenten: Beselare, Geluveld, Passendale, Zandvoorde en Zonnebeke en telt ruim 12.500 inwoners. De plaatselijke bevolking spreekt van 'Zunnebeke'.
Geschiedenis.
De naam Zonnebeke komt van "Sinnebeche". De eerste vermelding van Sinnebeche dateert van rond 1072. Dit staat in een oorkonde van de bisschop Drogo uit Terwaan. Hierin vraagt hij aan Fulpoldus, kastelein van Ieper, om in het reeds bestaande parochiekerkje een kapittel van drie kanunniken te vormen en te onderhouden. Hierdoor ontstond een klooster dat later zou uitgroeien tot de invloedrijke en machtige augustijnenabdij Zonnebeke. Iets verderop vestigde zich een benedictijnse vrouwengemeenschap, de Nonnenbosabdij. De godsdiensttroebelen dreven haar eind 16e eeuw tot een verhuis naar Ieper. De mannenabdij bleef zo'n goede 700 jaar het centrum van cultureel, bestuurlijk werk en economie van het dorpje, tot de Franse Republiek in 1797 alle kerkelijke goederen in beslag nam en verkocht. De paters werden daarna verbannen.
Rond Zonnebeke hadden tijdens de Eerste Wereldoorlog heel wat gevechten plaats. In de deelgemeente Passendale bevindt zich het Tyne Cot Cemetery, de grootste Britse militaire begraafplaats ter wereld. In 2017 werd de Zonnebeke Church Dugout voor korte tijd voor het publiek opengesteld, een ondergrondse schuilplaats voor Britse soldaten onder de toenmalige kerk van Zonnebeke.
Na de Eerste Wereldoorlog kwamen de gevluchte inwoners terug. Het was onzeker of Zonnebeke zou worden heropgebouwd, maar met de steun van de Belgische overheid werden de werken aangevat. Architect Huib Hoste had er een groot aandeel in, al botste zijn modernisme op te veel weerstand om al zijn plannen te kunnen verwezenlijken. Hij realiseerde uiteindelijk de Onze-Lieve-Vrouwekerk, de toenmalige gemeenteschool, de pastorij en een huizenrij in de Roeselarestraat. Architect Antoon Dujardijn uit Brugge tekende het gemeentehuis, dat een heleboel vernieuwingen heeft meegemaakt, waaronder aanpassingen in 1975 en 1994 en de toevoeging van een inkom met onthaal in 2011.
Toponymie.
Zonnebeke of Sinnebeche is een duale taalkundige topologische naam voor een waterstroom.
Kernen.
Naast Zonnebeke bestaat de gemeente nog uit de deelgemeenten Beselare, Geluveld, Zandvoorde en Passendale. Verder liggen in de gemeente nog een aantal gehuchtjes verspreid, zoals Molenaarelst, Broodseinde en Frezenberg.
De gemeente Zonnebeke grenst aan een groot aantal dorpen en gemeenten:
Natuur en landschap.
Zonnebeke ligt in Zandlemig Vlaanderen op een hoogte van 45 meter. De hoogte in de omgeving varieert van 20 tot 62 meter door de aanwezigheid van de Midden-West-Vlaamse Heuvelrug. De bossen en natuurgebieden van belang zijn het Polygoonbos in het zuiden, en het kasteeldomein, nu een openbaar park, in de kom. De "Zonnebeek" stroomt langs het dorp en het kasteeldomein.
Demografische ontwikkeling.
Demografische evolutie van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Sport.
Voetbalclub SC Zonnebeke is aangesloten bij de KBVB maar speelt al heel zijn bestaan in de provinciale reeksen.
Nabijgelegen kernen.
Passendale, Moorslede, Beselare, Sint-Juliaan, Sint-Jan, Ieper

</doc>
<doc id="32607" url="https://nl.wikipedia.org/wiki?curid=32607" title="Republikeinse Partij (Verenigde Staten)">
Republikeinse Partij (Verenigde Staten)

De Republikeinse Partij (Engels: "Republican Party") is een van de twee belangrijkste politieke partijen van de Verenigde Staten. De andere is de Democratische Partij. De Republikeinse Partij werd opgericht in 1854 en wordt, hoewel ze de jongere van de twee is, ook wel "Grand Old Party" (GOP) genoemd. De mascotte van de partij is traditioneel de olifant, die ook in het logo van de partij voorkomt.
De partij had in 2004 55 miljoen geregistreerde kiezers, ongeveer een derde van het electoraat. In de loop van de geschiedenis zijn er in totaal 19 Republikeinse presidenten geweest. 
Geschiedenis.
De Republikeinse Partij is op 20 maart 1854 opgericht in Ripon, Wisconsin. De voornaamste reden voor de oprichting was de geplande uitbreiding van de slavernij in andere staten van Amerika, waartegen de partij zich wilde verzetten.
Na de Amerikaanse Burgeroorlog was de partij tientallen jaren lang vrijwel onafgebroken aan de macht. Ze vertegenwoordigde toen het industriële noordoosten van de VS, terwijl de conservatieve Democraten in het verslagen Zuiden de overhand hadden.
Vanaf de Amerikaanse Burgeroorlog waren de Republikeinen de progressieve partij in de Amerikaanse politiek. Voorbeelden hiervan zijn presidenten zoals Abraham Lincoln, die toentertijd de slavernij wilde afschaffen.
Speerpunten van de partij voorafgaand aan de Tweede Wereldoorlog waren protectionisme (alhoewel sommigen ook proponenten waren van vrijhandel) en isolationisme. Ze verzette zich heftig tegen de Amerikaanse deelname aan de beide wereldoorlogen, en ze verhinderde een Amerikaans lidmaatschap van de Volkenbond. Ook stond ze welwillend tegenover de industriëlen van die tijd.
De Grote Depressie en het New Dealprogramma van de in 1932 verkozen Democraat Franklin Delano Roosevelt leidden tot een grotere rol en macht van de federale overheid. Dit veroorzaakte na de Tweede Wereldoorlog een splitsing in de Republikeinse Partij. De "Old Right" bestond vooral uit Republikeinen uit het Midwesten en het Noorden, die vasthielden aan de koers van de partij van voor de oorlog (en aanhangers waren van Robert Taft). De progressievere partijleden uit "New England" konden zich daarentegen meer en meer verenigen met de New Deal. Eisenhower (verkozen in 1953) was een vertegenwoordiger van deze laatste groep – later ook wel "Rockefeller Republicans" genoemd, naar de redelijk liberale gouverneur van New York en latere vicepresident (onder Ford) Nelson Rockefeller. Eisenhower voerde een gematigde buitenlandse politiek, maar de Koude Oorlog drong zich snel op.
Rockefeller verloor in 1964 de Republikeinse presidentsnominatie aan de fiscaal conservatieve Barry Goldwater, die de verkiezingen verloor van de Democraat Lyndon B. Johnson. Goldwater was ook voor een agressievere buitenlandpolitiek en was een onmiskenbaar anticommunist, die kon rekenen op veel "grassroots support". Alhoewel Goldwater met grote afstand verloor in de presidentsverkiezingen, waren het zijn standpunten die daarna de Republikeinse Partij zouden domineren. De partij brak met de "New England Rockefellers" en verkreeg meer aanhang bij conservatieve (blanke) zuiderlingen, de "New Right", die gemobiliseerd werden door diezelfde "grassroots"beweging.
Periode Ronald Reagan.
In 1980 werd Ronald Reagan gekozen tot de nieuwe president van de Verenigde Staten, vanwege de onvrede met het beleid van de Democraten onder Jimmy Carter. In 1984 werd Ronald Reagan met een overweldigende meerderheid herkozen als president. Hij kreeg 525 van de 538 kiesmannen, en liet de Democraat Walter Mondale ver achter zich.
Volgens politieke analisten waren er veel "Reagan Democrats", een term die zij gebruikten voor de Amerikanen die normaal op de Democratische Partij zouden stemmen, maar nu op Reagan stemden. Zij stemden op Reagan vanwege zijn sociaal-conservatieve beleid, zoals zijn ideeën over abortus, en zijn felle buitenlandse beleid. In 1992 en 1996 stemden zij niet meer op de Republikeinen, waardoor deze term langzamerhand verdween.
Als president wilde Reagan het defensieve ruimteschild SDI laten ontwikkelen. Het idee dat de VS zich niet konden verdedigen tegen een nucleaire aanval, beviel hem niet en hij riep wetenschap en industrie op een methode te ontwikkelen die het mogelijk zou maken een aanval af te slaan. Een bekende uitspraak van Reagan in dit kader was: "Let's defend the American people, not avenge them". Het plan was een belangrijke factor in zijn onderhandelingen over wederzijdse nucleaire ontwapening met de toenmalige Sovjetleider Michail Gorbatsjov, in Reykjavik (IJsland) (1986). De Russen realiseerden zich dat zij deze uitdaging niet konden beantwoorden. Het ontbrak de Sovjet-Unie aan geld en aan technische mogelijkheden deze wapenwedloop te beantwoorden.
Verder financierden de VS onder Reagans bewind de moedjahedien die in de Afghaanse Oorlog tegen de Sovjet-Unie vochten, de Contra's in Nicaragua, Jonas Savimbi's rebellen in Angola en Saddam Hoessein, wiens Irak in oorlog was met Iran.
Reagan probeerde de Amerikaanse economie uit het slop te trekken door een economisch beleid dat wel "Reaganomics" wordt genoemd, "supply side economics" of aanbodeconomie, en door zijn latere opvolger en partijgenoot George H.W. Bush "voodoo economics". Daarbij wordt de economie gestimuleerd door belastingverlagingen. Die gaan daarbij niet naar de burgers (=vragers naar producten), maar naar de rijken (potentiële investeerders) en bedrijven (=aanbieders van producten). Dat zou hen tot investeren moeten aanzetten waardoor er meer werkgelegenheid zou worden gecreëerd en er tegelijkertijd hogere omzetten en winsten zouden worden behaald. Door de grotere werkgelegenheid onder de burgers en de hogere winsten van de bedrijven zou er meer belasting binnenkomen, waardoor de belastingverlaging zichzelf zou terugverdienen. Behalve naar belastingverlaging werd er ook gestreefd naar lage inflatie (en daardoor een lage rentestand; gunstig voor investeerders) en het terugdringen van de wet- en regelgeving voor het bedrijfsleven. Al die maatregelen leidden tijdelijk wel tot een stijging van de vraag van de consument, maar dat was niet voldoende om de lagere belastinginkomsten te compenseren. Dit in combinatie met de grote stijging van de defensie-uitgaven leidde aan het einde van Reagans regeerperiode tot een sterk toegenomen begrotingstekort en staatsschuld.
Meerderheid in de Senaat en in het Huis in 1994.
Na de presidentsverkiezingen van 1992, die gewonnen werden door de Democraat Bill Clinton, wonnen de Republikeinen bij de parlementsverkiezingen van 1994. Ze kregen 230 van de totale 435 zetels in handen, met de 204 zetels van de Democraten ver achter zich. Deze overwinning wordt ook wel de "Republikeinse Revolutie", vanwege de grote overwinning van de partij. Het was voor het eerst sinds 1952 dat de partij de meerderheid had in de Senaat én in het Huis.
Na de verkiezingen van 1994 verschoof de aandacht vooral naar het "Contract with America" ("Contract met Amerika") gepropageerd door "Speaker of the House" Newt Gingrich. Het in meerderheid Republikeinse Congres vocht met Clinton over de begroting. Clinton werd tijdens de verkiezingen van 1996 met een ruime marge herkozen ten koste van de Republikeinse kandidaat Bob Dole. De Republikeinen hielden hun meerderheid in het Congres, maar verloren wel enkele zetels.
George W. Bush 2001-2008.
Met de overwinning van George W. Bush in de Amerikaanse presidentsverkiezingen in 2000 op de Democraat Al Gore heeft de Republikeinse Partij de macht over zowel het presidentschap, als over de Senaat en het Huis van Afgevaardigden. De laatste keer dat dat was voorgekomen, was in 1952. De partij verloor echter haar meerderheid in juni 2001, toen de senator Jim Jeffords van Vermont de partij verliet, en verderging als onafhankelijk senator. Bij de presidentsverkiezingen van 2000 kreeg Gore met een zeer krappe meerderheid wel de meeste stemmen, maar vanwege het Amerikaanse kiesstelsel kon Bush toch meer kiesmannen achter zich krijgen en daarmee de eerste president sinds 1888 worden zonder een meerderheid van het electoraat achter zich.
Na de terreuraanslagen van 11 september 2001 kreeg Bush veel politieke steun, toen hij de strijd tegen terrorisme verklaarde, die leidde tot de inval in Afghanistan, het aannemen van de USA PATRIOT Act. Bovendien viel een door Amerika geleide coalitie in maart 2003 Irak binnen, na vele diplomatieke schermutselingen in de Veiligheidsraad in Verenigde Naties om een extra resolutie voor een uitdrukkelijke toestemming te krijgen, wat niet lukte. Bush had wel bijna de volledige steun van zijn partij in het Congres, en ook de steun van vele Democratische leiders.
Bij de tussentijdse verkiezingen van 2002 had de Republikeinse Partij het goed gedaan, waardoor die haar meerderheid in het Huis behield, en de meerderheid in de Senaat weer verkreeg. De inval in Irak stond daarmee al vrijwel vast. Dit was trouwens de eerste keer sinds 1934 dat een partij die de president levert, meer stemmen wint bij tussentijdse verkiezingen.
Op 2 november 2004 werd Bush herkozen als president. De Republikeinen wonnen weer extra zetels in het Huis en in de Senaat. Bush won de verkiezingen met 286 kiesmannen achter zich, en zijn tegenstander John Kerry kreeg 251 kiesmannen achter zich. Bush kreeg 62 miljoen stemmen, en Kerry kreeg 59 miljoen stemmen.
In zijn tweede termijn ging Bush vele prominente conservatieven op hoge posities plaatsen. Zo werd Condoleezza Rice de nieuwe minister van Buitenlandse Zaken, Alberto Gonzales werd de nieuwe minister van Justitie, John Roberts werd de nieuwe Opperrechter en werd Ben Bernanke de nieuwe voorzitter van de Federal Reserve. Hij kon geen goedkeuring krijgen voor de benoeming van Harriet Miers als rechter in het Hooggerechtshof; Samuel Alito kreeg later wel genoeg steun in de Senaat, en werd dus ook benoemd tot de nieuwe rechter. Bush verdedigde zijn Irakbeleid in 2006 onverkort, ondanks de tegenvallende resultaten, met het argument dat de coalitietroepen aan de winnende hand zouden zijn in Irak.
In september 2005 werd de Amerikaanse stad New Orleans getroffen door de zware orkaan Katrina. De reactie van de regering-Bush was volgens het Amerikaanse volk veel te langzaam, waardoor het hoofd van de Federal Emergency Management Agency later het veld moest ruimen.
In november 2005 werd de burgemeester van New York Michael Bloomberg herkozen, waarmee het burgemeesterschap van New York voor de vierde keer op rij bezet werd door een Republikein, terwijl New York traditioneel een Democratisch bolwerk is. In Californië leed gouverneur Arnold Schwarzenegger een nederlaag in een referendum, over een voorstel dat hem in staat had moeten stellen wetten die de Democraten in het parlement van Californië geblokkeerd hadden, door te drukken.
De partij werd in 2006 ook getroffen door verschillende schandalen waarin Republikeinse politici een rol speelden. Zo werden Tom DeLay, Duke Cunningham, Mark Foley, en Bob Ney betrokken bij verschillende schandalen, die door de Democraten werden opgeblazen. Bij de parlementsverkiezingen van 2006 verloor de partij haar meerderheid in zowel het Huis als in de Senaat. Het verlies werd mede veroorzaakt door de lage populariteit van president Bush, de onvrede over de oorlog in Irak en de vele schandalen.
De Republikeinen kozen na de verkiezingen John Boehner als de nieuwe fractieleider in het Huis van Afgevaardigden. In de Senaat werd de senator uit Kentucky Mitch McConnell gekozen als de nieuwe fractieleider. In januari 2007 kwam de nieuwe Senaat en het nieuwe Huis bijeen.
Donald Trump (2016-2020).
Op 4 november 2008 verloor de Republikeinse presidentskandidaat John McCain de strijd om het Witte Huis van de Democratische presidentskandidaat Barack Obama die daarmee tot 2017 de opvolger werd van George W. Bush als president van de Verenigde Staten.
Op 16 juni 2015 kondigde Donald J. Trump zijn kandidatuur voor de presidentsverkiezingen van 2016 als Republikein officieel aan vanuit zijn hoofdkantoor in de Trump Tower in New York. Tijdens de start van zijn campagne speelde hij "Rockin' in the free world" af, tegen de zin van de singer-songwriter hiervan, Neil Young. Hij opende met de slogan "We are going to make our country great again." Op 21 juli 2016 werd Trump officieel de presidentskandidaat van de Republikeinse partij. Vanaf eind juli 2015 stond hij bovenaan in de peilingen voor de Republikeinse nominatie. Kort voor de verkiezingen lag Hillary Clinton nog voor in de meeste peilingen. Op 8 november 2016 won Trump echter, tegen alle verwachtingen in, onder meer in de belangrijke staten Florida, Ohio, Pennsylvania en North Carolina. Hiermee behaalde hij de overwinning en werd hij president-elect van de Verenigde Staten. Op 6 januari 2017 werd hij bevestigd als president door het Amerikaans Congres. Op 20 januari werd hij beëdigd als de 45e president van de Verenigde Staten.
Stromingen in de partij.
De hedendaagse Republikeinse Partij is geen homogene ideologische eenheid maar bestaat uit diverse facties. De conservatieve facties hebben thans de overhand, hoewel er ook groepen liberale Republikeinen zijn. In het verleden was het juist omgekeerd: in de negentiende en het begin van de twintigste eeuw was de Republikeinse Partij juist progressief en had haar meeste aanhang in de geïndustrialiseerde noordelijke staten, terwijl de Democratische Partij haar aanhangers vond onder de inwoners van de zuidelijke staten.
Hoewel hedendaagse leden van het zgn. "Old Right", de 'paleoconservatieven', veelal gebroken hebben met de Republikeinen, is hun aanhang binnen de Republikeinse gelederen nog steeds aanzienlijk. Het Amerikaans neoconservatisme is intellectueel verwant aan de "New Right", maar hecht meer waarde aan de welvaartsstaat – het neoconservatisme was dan ook meer een tegenbeweging bestaande uit sociaaldemocraten, die ontevreden waren met de 'nihilistische' "New Left". De "Rockefeller Republicans" worden nu benoemd als "moderate Republicans", om zich te onderscheiden van hun liberale tegenhangers binnen de Democratische Partij.
"Conservatieven"
"Gematigden en liberalen"
Partijleiders.
In de Senaat dient de partijleider altijd ook als fractieleider. Indien de Republikeinse Partij de meeste zetels in de Senaat heeft wordt de langstzittende Senator benoemd als President pro tempore van de Senaat.

</doc>
<doc id="32608" url="https://nl.wikipedia.org/wiki?curid=32608" title="Republikeinen">
Republikeinen



</doc>
<doc id="32609" url="https://nl.wikipedia.org/wiki?curid=32609" title="Zuienkerke">
Zuienkerke

Zuienkerke is een plaats en gemeente in de Belgische provincie West-Vlaanderen. De gemeente is met ongeveer 2.700 inwoners erg dunbevolkt. De gemeente bestaat uit vier kleine landelijke polderdorpen, Zuienkerke, Meetkerke, Houtave en Nieuwmunster, ingesloten tussen de dichtbevolkte provinciehoofdstad Brugge en de Belgische Kust.
Kernen.
De gemeente bestaat uit vier deelgemeenten, namelijk Zuienkerke, Houtave, Meetkerke en Nieuwmunster.
De gemeente Zuienkerke grenst aan de volgende dorpen en gemeenten:
Geschiedenis.
Waarschijnlijk bestond Zuienkerke in de 10e eeuw al als zelfstandige parochie. Van belang is de bouw van de Blankenbergse Dijk omstreeks 1000. In 975 werd de veldnaam "Clehiham" vermeld, wat een landtong in een door de zee overstroomd gebied betekent. Deze benaming leeft voort in "Hof Cleyhem". In 1108 werd melding gemaakt van een kerkgebouw. De parochie was vermoedelijk afgesplitst van die van Uitkerke. Het eenvoudige kerkje werd omstreeks 1300 vervangen door een laatromaans bouwwerk, waarvan de toren nog bestaat. Zuienkerke vormde een ambacht binnen het Brugse Vrije.
Na de troebelen van de Vlaamse Opstand tegen Maximiliaan (1483-1492) volgden de godsdienstoorlogen einde 16e eeuw, waarbij zowel vanuit Sluis als Oostende veldtochten van de Geuzen plaatsvonden. De Spaansgezinden bouwden enkele versterkingen, zoals bij de "Schoeringebrug". In 1570 werd de kerk verwoest. Onder Oostenrijks bewind werd het sociaal-economisch klimaat stabieler. In 1723 werd de Blankenbergse Steenweg aangelegd waarna de kern van Zuienkerke in 1760-1765 door een verharde weg hiermee verbonden werd. In 1863 werd het Station Zuienkerke geopend dat tot 1957 heeft gefunctioneerd.
De Eerste Wereldoorlog heeft betrekkelijk weinig schade veroorzaakt. Tijdens de Tweede Wereldoorlog werden er enkele bunkers gebouwd. In de jaren '60 van de 20e eeuw werd de "Vagevierwijk" aangelegd en in 1982 de "Lindenhof". Door deze nieuwbouwprojecten steeg het bevolkingsaantal van deze landbouwgemeente weer enigszins.
Demografische ontwikkeling.
Demografische evolutie van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Burgemeesters.
2013-2018.
Burgemeester is Alain De Vlieghe van de Lijst Burgemeester. Deze lijst heeft alle zetels met 11 op 11. 
In 2018 vonden er in Zuienkerke als enige gemeente in België geen gemeenteraadsverkiezingen plaats omdat geen enkele oppositiepartij een lijst indiende.

</doc>
<doc id="32610" url="https://nl.wikipedia.org/wiki?curid=32610" title="Democratische Partij (Verenigde Staten)">
Democratische Partij (Verenigde Staten)

De Democratische Partij (Engels: "Democratic Party"), is een van de twee belangrijkste politieke partijen in de Verenigde Staten. De andere is de Republikeinse Partij. De Democratische Partij werd in 1828 opgericht. In de 20e eeuw bracht de partij de presidenten Woodrow Wilson, Franklin Delano Roosevelt, Harry S. Truman, John F. Kennedy, Lyndon B. Johnson, Jimmy Carter, Bill Clinton voort. In de 21e eeuw werden Barack Obama en Joe Biden president.
De mascotte van de partij is traditioneel de ezel.
Geschiedenis.
In 1792 werd door Thomas Jefferson de Democratische Republikeinse partij opgericht, omdat er in het Amerikaans Congres een splitsing was ontstaan tussen voor- en tegenstanders van opname van de Bill of Rights in de Amerikaanse grondwet. Thomas Jefferson en zijn nieuwe partij wilden de grondwet niet ratificeren zonder de rechten van de burger te omschrijven. Uiteindelijk is de Bill of Rights als toevoeging aan de grondwet aangenomen.
De partij regeerde tot 1820. In de periode daarna scheidde de Whig Partij zich af en werd de partij hernoemd tot de Democratische Partij. De huidige Democratische Partij werd opgericht in 1828. Tussen 1833 en 1856 bestond de oppositie hoofdzakelijk uit de Whig Partij. Vanaf 1856 kwam de belangrijkste oppositie van de Republikeinse Partij.
De machtsbasis van de Democratische Partij lag in het zuiden, en na de Burgeroorlog was zij decennialang tot de oppositie veroordeeld. Vanaf 1850 verplaatste de Democratische Partij zich in het politieke spectrum van centrumrechts naar centrumlinks. De Republikeinen verschoven in die periode van centrumlinks naar centrumrechts. Er wordt daarom ook wel gezegd dat beide partijen "van kant zijn gewisseld" tijdens hun bestaan. De oorzaak is gelegen in het feit dat Amerikaanse partijen en de Democratische Partij in het bijzonder, vele malen fractioneler zijn dan de meeste partijen in de rest van de wereld en vele zogenaamde caucussen bevatten, die van uiterst links tot rechts lopen in het politieke spectrum.
In 1913 kwamen de Democraten na lange tijd weer aan de macht in Washington met de verkiezing van Woodrow Wilson en tijdens het bewind van Franklin Delano Roosevelt hebben ze lange tijd geregeerd en verplaatste de machtsbasis zich naar de kustgebieden en de steden. Dat leidde tot spanningen met de zeer conservatieve achterban van de Democratische Partij in het zuiden. In 1948 was de Democratische gouverneur van South-Carolina Strom Thurmond presidentskandidaat voor de "States Rights Democratic Party", beter bekend als de Dixiecrats, een afscheiding van de Democratische Partij die actief raciale segregatie voorstond naar het voorbeeld van de Nasionale Party in Zuid-Afrika. Thurmond wist de staten Louisiana, Mississippi, Alabama en South Carolina achter zich te krijgen. De Democratische president Harry Truman werd door deze afsplitsing slechts op het nippertje herkozen.
De volgende periode werd gekenmerkt door een opkomende Afro-Amerikaanse burgerrechtenbeweging en het einde van de segregatie. Met name het door Yarborough ontwikkelde sociale beleid onder John F. Kennedy en Lyndon B. Johnson heeft bijgedragen aan een meer sociale en open samenleving. Aan het eind van de 20e eeuw heeft de partij nog twee presidenten mogen leveren. De Democratische Partij verloor haar Zuidelijke Democratische achterban en voer een meer openlijk progressieve koers.
Partijleiders.
Binnen de Democratische Partij zijn de partijleiders in het Huis van Afgevaardigden en de Senaat de boegbeelden van de partij.
Indien de Democratische Partij de meeste zetels in het Huis van Afgevaardigden heeft dient de partijleider altijd als de Voorzitter van het Huis van Afgevaardigden. De secondant van de partijleider neemt dan de functie van fractieleider over. Indien de Republikeinse Partij de meeste zetels heeft dient de partijleider zelf als fractieleider.
De volgende personen diende als de fractieleiders in het Huis van Afgevaardigden op de momenten dat de partijleider zelf de functie van Voorzitter van het Huis van Afgevaardigden bekleedde.
In de Senaat dient de partijleider altijd ook als fractieleider. Indien de Democratische Partij de meeste zetels in de Senaat heeft wordt de langstzittende Senator benoemd als President pro tempore van de Senaat.
Ideologie.
Bij de oprichting begin 19e eeuw verdedigde de Democratische Partij de belangen van landbouwers en ijverde ze voor expansionisme en de democratisering ingezet onder president Andrew Jackson. De partij werd sociaal progressiever vanaf de jaren 1890, met name in de noordelijke staten. In de 20e eeuw vertegenwoordigde de partij landbouwers, arbeiders, vakbondslieden en religieuze en etnische minderheden. De Democraten verzetten zich tegen de macht van ongecontroleerde zakenbelangen. In de eerste helft van de 20e eeuw was de partij uitgesproken internationalistisch. Sinds de jaren 1930 hebben welzijn en sociale zekerheid aan belang gewonnen. Meer conservatieve vleugels verlieten de partij na de ondertekening van de Civil Rights Act. Zowel de vakbonden als de Afro-Amerikaanse burgerrechtenbeweging, en vanaf de jaren 70 ook de milieubeweging, hebben steeds voor een progressieve basis gezorgd. De partij heeft een rechtsere, meer neoliberale periode gekend in de jaren 80, 90 en 2000, met de zogenaamde derde weg. Sinds circa 2010 is de partij naar links opgeschoven.
In de 21e eeuw is de dominante ideologie "modern liberalism", een progressief liberalisme met steun voor een verzorgingsstaat en een gemengde economie. De Democratische Partij kan gekenschetst worden als centrumlinks. Op basis van analyses van partijprogramma's en partijpolitieke manifesten is de partij ongeveer even links als een doorsnee Europese sociaaldemocratische partij. Volgens sommige waarnemers is het beleid van Democraten in het Congres of Witte Huis echter minder progressief dan de verkiezingsprogramma's doen uitschijnen.
Stromingen.
De Democratische Partij bestaat uit verschillende ideologische stromingen. Gezien de Verenigde Staten een "de facto" tweepartijenstelsel hebben, functioneren zowel de Democratische als de Republikeinse Partij als "big tents" die kiezers met verschillende belangen, ideologische profielen en demografieën bijeenbrengen. Naast de "moderates" en "liberals" die het gevestigde liberale en sociaalliberale ideeëngoed uitdragen, is zijn er een aanzienlijke progressieve minderheid en kleinere sociaaldemocratische, libertaire en conservatieve stromingen.

</doc>
<doc id="32611" url="https://nl.wikipedia.org/wiki?curid=32611" title="Zwevegem">
Zwevegem

Zwevegem is een plaats en gemeente in de Belgische provincie West-Vlaanderen. De gemeente telt 25.785 inwoners (1/1/2024). In tegenstelling tot haar nog steeds erg landelijke deelgemeentes sluit Zwevegem zelf door haar noordelijker ligging aan met de stedelijke omgeving van Kortrijk.
Kernen.
Naast Zwevegem zelf liggen in de fusiegemeente nog de landelijke deelgemeenten Heestert, Moen, Otegem en Sint-Denijs. Zwevegem zelf ligt in het noorden van de gemeente, in de stedelijke omgeving van Kortrijk. De vier andere dorpskernen liggen in het zuiden van de gemeente.
Op de grens van Zwevegem en Moen, op de weg naar Avelgem, ligt het gehucht Zwevegem-Knokke (VII). De Zwevegemse wijk Kappaert (VI) ligt ten oosten van het kanaal Bossuit-Kortrijk, en heeft ook zijn eigen parochie en school.
Zwevegem grenst aan volgende dorpen en gemeenten:
Geschiedenis.
De vondst van werktuigen uit silex tonen bewoning van het gebied in het Mesolithicum aan. In 1783 werd een Romeinse muntschat gevonden. In 1972 werden brandgrafresten uit de Gallo-romeinse tijd aangetroffen.
Zwevegem werd voor het eerst vermeld in 1063, als "Sueuegehem". De naam is een combinatie van een persoonsnaam en het -heim (woonplaats) achtervoegsel. De belangrijkste heerlijkheden waren "Ter Kerken" en "Ten Kastele". Omstreeks 1270 kwam Ter Kerken in bezit van de familie "Van Steenhuize", en in 1414 werd deze heerlijkheid verkocht aan "Jan van Halewijn". In 1437 kocht diens zoon, "Rogier van Halewijn", ook de heerlijkheid Ten Kastele. De heerlijkheden waren nu verenigd, maar werden later weer gesplitst. In 1606 kwam Ten Kastele aan "Florent de Griboval", en in 1639 kocht deze onder andere ook Ter Kerken weer. Opnieuw waren de heerlijkheden verenigd en in 1665 werden ze tot graafschap verheven. In 1686 kwam de gezamenlijke heerlijkheid aan "Louis-Joseph de Harchies de Ville d' Estrepy" en in 1717 aan de familie "Van Nassau", die eigenaar bleef tot de Franse tijd en zetelde in het Kasteel van Zwevegem.
Het patronaatsrecht van de kerk was vanaf 1063 in bezit van het Sint-Salvatorkapittel te Harelbeke. De godsdiensttwisten, vooral tussen 1575 en 1585, leidden tot plunderingen en ontvolking en in 1578 werd ook het kasteel verwoest. Ook de Negenjarige Oorlog (1688-1697) leidde tot plunderingen, vooral door Franse troepen. In 1694 was er bovendien een pestepidemie.
Vooral na 1713 brak een periode van rust aan, maar van 1835-1850 waren er misoogsten van aardappelen en werd honger geleden. In 1871 werd een suikerfabriek opgericht die echter al vrij snel failliet ging. In 1884 werd in de gebouwen van die fabriek de weverij "La Flandre", een katoenweverij, opgericht. In 1861 kwam het Kanaal Bossuit-Kortrijk in gebruik en in 1869 een spoorlijn. In 1880 begon Leo Leander Bekaert met een staaldraadtrekkerij, en in 1881 verwierf hij een patent om een soort prikkeldraad te produceren. Dit groeide uit tot een groot en internationaal opererend bedrijf, dat als "Usines Saint-Antoine Léon Bekaert", kortweg Bekaert, in 1924 een Naamloze Vennootschap werd. In 1875 kwam de eerste mechanische weverij tot stand, namelijk "Leperre", later kwamen er nog drie bij waaronder het reeds genoemde "La Flandre". In 1910 volgde een steenfabriek: "Briqueteries Modernes", dit werd later een dakpannenfabriek.
Ook in de 2e helft van de 20e eeuw was er een aanzienlijke industrialisatie en groeide de plaats aanzienlijk uit, waarbij nieuwe woonwijken ontstonden.
Natuur en landschap.
Zwevegem ligt in Zandlemig Vlaanderen aan het Kanaal Bossuit-Kortrijk. De hoogte varieert tussen 17 en 77 meter. Enkele beken, zoals "Keibeek" en "Kasteelbeek", lopen door de gemeente.
De vier grootste bossen van Zwevegem zijn het Mortagnebos, het Vreytbos, het Grandvalbos en het Banhoutbos. Het Beerbos werd praktisch totaal verminkt door woonverkaveling.
Demografische ontwikkeling.
Demografische evolutie van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Trivia.
Zwevegem had de eerste mobiele bibliotheek van het land: De bibus. Deze reed voor het eerst uit in april 2010 en bedient alle deelgemeentes. Dit initiatief werd inmiddels door vele andere Vlaamse steden en gemeentes overgenomen. Naast het ontlenen van boeken en andere media van de bibliotheek kan de bezoeker er ook terecht voor het afhandelen van bepaalde overheidsdiensten.
Politiek.
Burgemeesters.
2013-2018.
Burgemeester is Marc Doutreluingne (Gemeentebelangen). Hij leidt een coalitie bestaande uit Gemeentebelangen, N-VA en sp.a. Samen vormen ze de meerderheid met 14 op 27 zetels.
2019-2024
Na de verkiezingen van 2018 werd er een coalitie gesloten tussen Lijst Burgemeester, CD&amp;V en sp.a. Samen hebben ze een meerderheid van 18 op 27 zetels. De burgemeester blijft Marc Doutreluingne (Lijst Burgemeester).
Resultaten gemeenteraadsverkiezingen sinds 1976.
&lt;br&gt;
&lt;br&gt;
Sport.
Zwevegem huisvest de basketclub KBBC Betafence Zwevegem en de voetbalclub Zwevegem Sport. Tevens ligt aan het kanaal ook het OC De Brug met daarin de kajakclub (KSKZ), de tafeltennisclub, 4x4 en Calypso.
Tussen 2004 en 2012 vond hier het tennistornooi ITF Zwevegem Ladies Open plaats.
Sportfaciliteiten.
In de Bekaertstraat bevindt zich het Sportpunt. Dit is een verzameling van bijna alle sportfaciliteiten in Zwevegem. Hiertoe behoren het Gemeentelijk zwembad, sportzalen, de atletiekclub, de voetbalclub, een gymzaal en aan de overkant de tennisclub KGTC met bijhorende petanqueclub. Zwevegem beschikt ook over een duiktank.
Nabijgelegen kernen.
Zwevegem-Knokke, Sint-Lodewijk, Deerlijk, Harelbeke, Kortrijk

</doc>
<doc id="32612" url="https://nl.wikipedia.org/wiki?curid=32612" title="United States Democratic Party">
United States Democratic Party



</doc>
<doc id="32613" url="https://nl.wikipedia.org/wiki?curid=32613" title="Democraten">
Democraten



</doc>
<doc id="32615" url="https://nl.wikipedia.org/wiki?curid=32615" title="Communisten">
Communisten



</doc>
<doc id="32616" url="https://nl.wikipedia.org/wiki?curid=32616" title="Forete">
Forete



</doc>
<doc id="32617" url="https://nl.wikipedia.org/wiki?curid=32617" title="Friesen-droapen">
Friesen-droapen

Het Friesen-droapen ('Friese ontmoeting') is een meerdaags cultureel festival op het Duitse rotseiland Helgoland, dat om de drie jaar wordt gehouden. Het is een samenwerkingsproject van de Fryske Rie, de gemeente Helgoland en het bondsland Sleeswijk-Holstein. Tot 1998 droeg het festival de naam "Sternfahrt der Friesen".
Het festival biedt een beeld van de Friese podiumcultuur tussen IJsselmeer en Duits-Deense grens, in al haar verscheidenheid. De bijdragen komen uit Friesland in brede zin, inclusief de Friese plaatsen in Saterland, Land Wursten en Land Würden. Het festival duurt twee of drie dagen en trekt duizenden bezoekers uit alle Friese gebieden. Vaste onderdelen vormen de volksdansoptredens in traditionele kostuums, de muzikale optredens in de Nordseehalle en de interfriese kerkdienst op de laatste dag.

</doc>
<doc id="32618" url="https://nl.wikipedia.org/wiki?curid=32618" title="Fosite">
Fosite

Fosite of Forseti (foutief: "Forsite" of "Foseti") is in de Germaanse mythologie een Noordse god gewijd aan de rechtspraak. Aangenomen wordt dat de noordelijke cultus van de god die in het Oudnoors Forseti en later Forsete werd genoemd in verband staat met een soortgelijke cultus in de Friese wereld, waar de god opduikt onder de naam Fosite of Fosete.
Oorsprong en naam.
De taalkundige Hans Kuhn heeft op grond van de regels van de klankverschuiving in de Germaanse talen aannemelijk gemaakt dat de Friese naam is ontleend aan de Griekse godennaam Poseidon; dit moet naar zijn idee al zijn gebeurd voordat deze klankverschuiving plaatsvond, mogelijk als gevolg van de Griekse barnsteenhandel rond Helgoland. Inderdaad werd Poseidon in het gebied van de Limes vereerd als een riviergod. De Noorse verering van Forseti vond waarschijnlijk zijn oorsprong in Friesland via de handel overzee. De Noordse naam is kennelijk een volksetymologie en betekent "voorzitter" (Latijn: "praeses"). Volgens de oudgermanist Jan de Vries waren de culturele betrekkingen tussen Friesland en Zuid-Noorwegen rond het jaar 700 sterk genoeg dat de Fosite-cultus zich noordwaarts naar de Oslofjord had kunnen uitbreiden Mogelijk is de taalkundige vorm echter beïnvloed door het Schots-Gaelische "Fearsithe" ("vredestichter", "man van vrede").
De geconstrueerde mengvorm "Forsite", voor het eerst gebruikt door Jacob Grimm in 1835, werd in 1952 opnieuw geïntroduceerd door de taalkundige Willy Kroggmann in het propagandaschrift "Helgoland ruft!" Hij werd vanaf ongeveer 2010 – onder andere via Wikipedia – gangbaarder en is sindsdien geregeld in publicaties te vinden. Taalkundig juister is veronderstelde overgangsvorm "*Foseti", die al vanaf 1860 in populair-historische publicaties opduikt.
Fosite/Fosete.
De god wordt binnen de Friese context zowel "Fosite" als "Fosete" genoemd. Over zijn precieze plaats binnen de Friese mythologie is weinig bekend. Volgens sommige theorieën zou hij als god van het recht identitiek zijn geweest aan de god "Mars Thingsus", de god van het Ding, die in een aantal Engelse inscripties van Friese huursoldaten uit de derde eeuw wordt genoemd. Deze god wordt algemeen geïdentificeerd met de hemelgod *Tiwaz die in de Noordse mythologie overeenkomt met Týr. Van deze laatste wordt vermoed dat hij in het oorspronkelijke geloof van de Indo-Europeanen de hoogste plaats innam. Andere theorieën stellen hem gelijk aan de Noordse zeegod Njord of aan diens vermoedelijke voorgangster, de vruchtbaarheidsgodin Nerthus. Ook zijn er pogingen ondernomen om Fosite te identificeren met "Fro Ing", die meestal wordt geassocieerd met vruchtbaarheid en de zee. Zie hiervoor de Wanengod Freyr en Inguz. De historicus Reinhard Wenskus koppelt Fosite aan een andere godin die eveneens uit het Friese gebied naar het noorden kwam, namelijk Hludana of Hlódyn (Jörd).
Fosite wordt soms in verband gebracht met de sage van de twaalf Asega's, ook wel de sage van de rechtsvinding genoemd. De bewijzen hiervoor zijn echter dun.
Fositesland.
Fosite(s)land wordt genoemd in de heiligenlevens van Willibrord en Liudger. Op Fositesland zou de missionaris volgens zijn latere hagiograaf Alcuinus de door heidenen als heilig beschouwde waterbron, Fosite en het vee hebben onteerd. Volgens de hagiograaf Altfridus reisde circa 785 de missionaris Liudger af naar dit eiland en vernielde daar alles wat met de verering van de god Fosite te maken had, bouwde er een kerk en kerstende het eiland inclusief de heidens heilige waterbron. De schatten uit de tempel nam hij in beslag; een derde daarvan schonk hij ter ere van Willibrord aan het bisdom Utrecht.
Er is een brede consensus dat met Fositesland het rotseiland Helgoland wordt bedoeld. Bij de kroniekschrijver Adam van Bremen is er echter ook sprake van enige verwarring met de Faeröer-eilanden. Van verschillende andere plaatsen wordt eveneens beweerd dat zij het toneel van de vergadering onder leiding van Fosite zijn geweest, waaronder de waddeneilanden Texel en Ameland, de landstreek Wursten en Kennemerland. De lutherse predikant Jürgen Spanuth (1907-1998) dacht aanvankelijk (1934) aan een heilbron aan de voet van de Noord-Friese Stollberg in zijn standplaats Bordelum.
In het vervalste heiligenleven van Suïtbertus (eind 15e eeuw) was voor het eerst sprake van een tweede heiligdom op Helgoland, gewijd aan Jupiter. De Groningse historicus Cornelius Kempius en de Utrechtse geleerde Aernout van Buchel identificeerden in 1588 en 1592 twee beeldjes uit een 11e-eeuwse kroonluchter in de Utrechtse Mariakerk als de in beslag genomen godenbeelden van de godin "Phoseta" en de god Wodan. Ook zouden Freyja en Medea hier zijn vereerd. Deze mythe bleef tot in de 20e eeuw in stand. Op fantasierijke kaarten van Helgoland uit de 17e eeuw verschenen vervolgens heilige bossen en tempels gewijd aan Phoseta of Fosta, Jupiter, Mars en Vesta (opgevat als Latijnse vorm van Phoseta). De Friese historicus Pier Winsemius (1622) was een van de eersten die Fositesland gelijk stelde met het eiland van de vruchtbaarheidsgodin Nerthus zoals beschreven door Tacitus. Deze laatste suggestie is sindsdien veelvuldig gevolgd en vindt in wetenschappelijke kringen nog altijd voor- en tegenstanders. Nerthus werd in de 19e eeuw op haar beurt weer geïdentificeerd met een godin Hertha, die men echter doorgaans op Rügen situeerde.
De radicale Noord-Friese publicist Knut Jungbohn Clement (1803-1873) noemde in zijn "Lebens- und Leidensgeschichten der Frisen" (1845) Helgoland het centrum van een verdronken koninkrijk der Friezen, waar jaarlijks feestelijke bijeenkomsten voor alle omliggende gebieden werden gehouden. De nationaalsocialistische geleerde Herman Wirth (1885-1981), die zich baseerde op het Oera Linda-boek, stelde Fositesland gelijk aan een verdronken Doggersland. Jürgen Spanuth, eveneens actief nationaalsocialist, maakte van Helgoland oftewel Fositesland de hoofdplaats van het verdronken Atlantis in de Noordzee. Door partijgenoten werden zij echter bekritiseerd omdat ze Germaanse heldenverering te veel met elementen uit het christendom zouden vermengen. Al deze theorieën stuitten in wetenschappelijke kring op brede afwijzing, maar raakten door populairwetenschappelijke geschriften wijdverbreid, met name in New Age- en extreemrechtse kringen.
Friese verwijzingen naar Fosite.
De herinnering aan Fosite wordt in Friesland (zowel in het Nederlandse als in het Duitse deel) op meer of minder serieuze manier in ere gehouden tijdens het Friesen-droapen op Helgoland en door het plaatsen van een extra stoel voor Fosite tijdens vergaderingen.
De 19e-eeuwse predikant en evangelist Jan de Liefde introduceerde in 1850 in een populair kerstverhaal Fostedina met de gouden kap, dochter van de hoofdeling van Helgoland, die het oorijzer zou hebben uitgevonden. Het werd tevens in het Engels vertaald en kreeg in Friesland de status van een oud volksverhaal, waarbij Fostedina werd gepromoveerd tot dochter van de legendarische koning Radboud. In 1950 werd een opera onder deze naam opgevoerd; in 1995 nam Meindert Talma een liedje op met als titel 'Fostedina'.
Na de overdracht van Helgoland aan het Duitse Rijk in 1890 werd Fosite gebruikt als personificatie van het eiland, vergelijkbaar met "Frisia" voor Friesland en "Germania" voor Duitsland. De plaatselijke voetbalclub heet nog altijd "Vfl Fosite Helgoland von 1893".
Forseti.
Onder de namen "Forseti" speelt de god een rol in de Noordse mythologie als een van de twaalf Asengoden, met name als god van het recht, de vrede en de waarheid. Hij is daar de zoon van Baldur en Nanna. In de hemelse godenwereld Asgaard heeft hij een paleis of hal Glitnir, hetgeen "stralend" betekent en verwijst naar het zilveren dak en de gouden pilaren die op grote afstand konden worden gezien. In het Oudnoords betekende de naam "voorzitter" en het woord heeft in het moderne IJslands en Faeröers de betekenis van president.
Forseti werd beschouwd als de wijste en welsprekendste god van Asgaard. In tegenstelling tot de aan hem verwante god Týr, die recht sprak over zwaardere misdrijven, onderhandelde en besliste Forseti over kleinere twisten. In zijn hal verschafte hij recht aan iedereen die hem daartoe verzocht en er werd beweerd dat zijn oordeel altijd door alle partijen als rechtvaardig werd gezien. Net als zijn vader Baldur was hij een zachtaardige god die vrede voorstond en zo kon iedereen die zijn oordeel opvolgde in veiligheid leven. Forseti stond zo hoog in aanzien, dat alleen de meest plechtige eden in zijn naam werden uitgesproken.
Hij wordt niet vermeld als strijder in Ragnarok en men neemt aan dat hij als vredesgod niet aan krijgszaken deelnam. Meegespeeld kan hebben dat de overgeleverde versie van Ragnarok behoort tot de Noordse mythologie, terwijl de god Forseti wordt beschouwd als een oorspronkelijk Friese god die mogelijk nog niet geheel in de Noordse mythologie was doorgedrongen.
Trivia.
Forsite Verlag is een nationaalsocialistische uitgeverij te Bottrop (eigenaar Dennis Krüger), sinds 2006 verbonden met de vereniging Trojaburg e.V., sinds 2011 met de opvolger daarvan Parzifal e.V. De gekozen naam is een combinatie van Friese en de Noordse spellingsvarianten. Als embleem dient het zesspakige wagenwiel uit het "Oera Linda-boek", in dit geval opgevat als de Friese tegenhanger van het hakenkruis. De uitgeverij publiceert boeken over de Europese prehistorie en over mythologie, die grotendeels uitgaan van de nationaalsocialistische rassenleer. Hierbij krijgt met name het gedachtegoed Jürgen Spanuth en Herman Wirth veel aandacht. Ook de Chileense mysticus Miguel Serrano behandelt Fosite en het "Oera Linda-boek" in zijn hagiografie "Adolf Hitler: el Último Avatãra" (De laatste avatar, 1984).
Forseti is tevens een personage in het rollenspel Dungeons &amp; Dragons.

</doc>
<doc id="32619" url="https://nl.wikipedia.org/wiki?curid=32619" title="Foseti">
Foseti



</doc>
<doc id="32620" url="https://nl.wikipedia.org/wiki?curid=32620" title="Forseti">
Forseti



</doc>
<doc id="32621" url="https://nl.wikipedia.org/wiki?curid=32621" title="Foste">
Foste



</doc>
<doc id="32622" url="https://nl.wikipedia.org/wiki?curid=32622" title="Ing">
Ing



</doc>
<doc id="32623" url="https://nl.wikipedia.org/wiki?curid=32623" title="Fro Ing">
Fro Ing



</doc>
<doc id="32624" url="https://nl.wikipedia.org/wiki?curid=32624" title="Biikebrennen">
Biikebrennen

Biikebrennen is Fries voor: 'baken branden'.
Biikebrennen is een traditioneel volksfeest in Noord-Friesland, waarbij op Sint Piter (21 februari) grote brandstapels (de "biike") worden opgeworpen. Elk dorp en veel boerderijen en buurtschappen hebben hun eigen biike. Bij veel biikes vinden nog andere feestelijke activiteiten plaats, zoals toneel en zingen. Op de eilanden Föhr/Feer, Amrum/Oomram en Sylt/Söl hebben zich allerlei tradities ontwikkeld, zoals het pogen om de biikes van de buurdorpen voortijdig te vernielen. Op de vastewal is in de eerste helft van de 20e eeuw weinig aan het biikefeest gedaan, maar na de Tweede Wereldoorlog is de traditie in ere hersteld.
In Noord en Oost Nederland komt een soortgelijk gebruik vuur voor, het paasvuur branden, het wordt in Twente ook wel "Boakebraandn" genoemd. Het betreft hier eveneens grote vuren, maar deze worden niet rond Sint Piter, maar op Eerste Paasdag gebrand.
Over de oorsprong van het biikebrennen bestaan verschillende theorieën. Met de biike zou het komende voorjaar worden verwelkomd. De stropop die in sommige dorpen op de brandstapel staat zou dan de winter voorstellen die door de warmte wordt verteerd. Er wordt ook wel gedacht aan de biike als symbolische vuurtoren, wellicht zelfs als opvolger van de primitieve lichtbakens die in de 17e en 18e eeuw werden opgezet voor de zeevaarders en met name de vele mannen die mee waren op walvisvaart. Dat zou de naam van het feest 'baken branden' verklaren.

</doc>
<doc id="32625" url="https://nl.wikipedia.org/wiki?curid=32625" title="Pharisäer">
Pharisäer

Pharisäer is koffie met een scheut rum en afgedekt met slagroom. De warme alcoholische drank is een regionale specialiteit van Noord-Friesland, een district in de Duitse deelstaat Sleeswijk-Holstein.
Over het ontstaan van de naam 'Pharisäer' bestaat de volgende sage:
Een dominee die beroepen werd op het Noord-Friese eiland Nordstrand kreeg te maken met een gemeente die liever dronk dan werkte. Dat was de dominee een doorn in het oog en vanaf de kansel verbood hij de gemeenteleden het drinken.
De gemeente trok zich van de woorden van de dominee niet veel aan, maar om de man Gods niet voor het hoofd te stoten, zorgden ze ervoor dat hun drankgebruik aan diens oog werd onttrokken.
Toen kwam er echter een doopfeest en daar was de dominee uiteraard ook bij aanwezig. En het leek de gemeente niets om zonder alcohol de dopeling te vieren, dus bedachten de dorpsbewoners een list: er zou voor iedereen koffie worden geschonken, maar met een flinke scheut rum erin. En om te voorkomen dat de warme koffie een alcohollucht afgaf, werd de beker afgedekt met een dikke laag slagroom. Alleen de dominee kreeg natuurlijk alcoholvrije koffie.
De dominee kreeg al snel in de gaten dat er iets niet deugde toen de stemming beter werd en een paar mensen duidelijk dronken raakten. Eerst kon hij niets hardmaken, maar toen hij de koffiebekers wat beter inspecteerde, kwam alles uit. De dominee ontstak in woede en brulde zijn gemeenteleden toe: "Ihr Pharisäer!" ('jullie Farizeeën!').

</doc>
<doc id="32626" url="https://nl.wikipedia.org/wiki?curid=32626" title="Feer">
Feer



</doc>
<doc id="32627" url="https://nl.wikipedia.org/wiki?curid=32627" title="Oomram">
Oomram



</doc>
<doc id="32628" url="https://nl.wikipedia.org/wiki?curid=32628" title="Sal">
Sal



</doc>
<doc id="32629" url="https://nl.wikipedia.org/wiki?curid=32629" title="Söl">
Söl



</doc>
<doc id="32633" url="https://nl.wikipedia.org/wiki?curid=32633" title="Kreis Nordfriesland">
Kreis Nordfriesland

Nordfriesland (Deens: "Nordfrisland", Noord-Fries: "Nordfraschlönj / Nordfriislon") is een Kreis in de Duitse deelstaat Sleeswijk-Holstein. Nordfriesland ligt tegen de grens van Denemarken. De Kreis telt inwoners () op een oppervlakte van 2.048,61 km². De Kreisstadt van Nordfriesland is Husum (Noord-Fries: "Hüsem"). Het noordelijke punt van het eiland Sylt is het meest noordelijke punt van Duitsland.
Geografie.
Nordfriesland grenst in het noorden aan de Deense gemeenten Tønder en Aabenraa. In het oosten grenst het aan de Landkreis Schleswig-Flensburg en in het zuiden aan Dithmarschen. In het westen ligt de Noordzee, waarbij de eilanden Sylt, Amrum en Föhr de grens vormen tussen Noordzee en Waddenzee.
In de Waddenzee liggen de tien Halligen, onbedijkte eilanden, deels bewoond op terpen,
en het eiland Pellworm. In het zuiden liggen de schiereilanden Nordstrand en Eiderstedt. De Waddenzee maakt deel uit van het Nationaal park Sleeswijk-Holsteiner Waddenzee.
Het eiland Helgoland hoort historisch tot de regio Nordfriesland, maar is bestuurlijk ingedeeld bij de Kreis Pinneberg.
Geschiedenis.
Nordfriesland als politieke eenheid bestaat pas sinds een bestuurlijke herindeling in Sleeswijk-Holstein in 1970. De geschiedenis van de regio gaat veel verder terug, en is voor een groot deel verbonden met de geschiedenis van het Hertogdom Sleeswijk en de band van het hertogdom met het Deense Koninkrijk.
Prehistorie.
Zowel op Sylt als op het vasteland zijn archeologische vondsten gedaan die wijzen op bewoning in het Neolithicum. Waarschijnlijk is Sylt in deze periode door de stijgende zeespiegel losgeraakt van het vasteland. Uit de Bronstijd dateren grafvondsten die wijzen op een aanzienlijke welstand, wellicht samenhangend met de handel in barnsteen.
In de tijd van de Grote Volksverhuizing is de streek waarschijnlijk grotendeels ontvolkt. Aangenomen wordt dat de toenmalige bevolking samen met de naburige Angelen richting Groot-Brittannië is vertrokken.
Friezen.
Hoewel er vrijwel geen bronnen zijn, wordt aangenomen dat Nordfriesland vanaf ongeveer 700 in twee golven is bevolkt door Friezen die over zee, vanuit het huidige Nederland kwamen. De eerste kolonisten zouden zich vooral op de eilanden hebben gevestigd. In de tweede golf, die gedateerd wordt rond 1100, zou ook het vasteland zijn gekoloniseerd. De eerste schriftelijke vermelding van Friezen in deze streek is in de Saxo Grammaticus uit het einde van de twaalfde eeuw. De Friezen vechten mee in de strijd van tegenkoning Knut tegen koning Sven II van Denemarken. Waar de Friezen met name de streek langs de Waddenzee gingen bevolken, vestigden zich op de landinwaarts gelegen geestgronden ook Juten en Denen.
De Friezen verkregen in de loop van de tijden een aanzienlijke mate van autonomie binnen het rijk van de Deense koning. Toen koning Waldemar II in 1241 in geheel Jutland, met inbegrip van het huidige Sleeswijk, de Jyske Lov invoerde, bleven de door Friezen bewoonde Harden en de Utlande hun eigen Friese recht houden. De oudste bewaarde bron van het eigen recht van de Noord-Friezen is de Siebenhardenbeliebung uit 1426.
Nederlandse kolonisten.
Een nieuwe groep kolonisten uit het huidige Nederland trok in de jaren tussen de Reformatie en het einde van de Dertigjarige Oorlog naar Nordfriesland. Deze groep was niet specifiek Fries, maar bestond uit groepen die niet tot de gevestigde kerk in de Republiek behoorden zoals mennonieten, katholieken en remonstranten. De laatste groep stichtte de nieuw gestichte stad Friedrichstadt, waar het Nederlands tot ver in de achttiende eeuw bestuurstaal was.
Talen.
Nordfriesland is momenteel nog steeds een veeltalig gebied met vier officiële talen: Duits, Noord-Fries ("Friisk" of "Frasch"), Deens en Nedersaksisch. Het Nedersaksisch geldt als streektaal, het Noord-Fries en Deens gelden als minderheidstalen. Het tot in de 19e eeuw dominante Noord-Fries wordt nu nog door zo'n 10.000 mensen gesproken, in negen verschillende dialecten. Verder wordt er in Nordfriesland ook nog Juts gesproken. In het verleden werd er in Friedrichstadt daarnaast ook nog Nederlands gesproken.
De Noord-Friese naam is "Nordfraschlönj" of kortweg "Fraschlönj", de Deense naam is "Nordfrisland" en de Nedersaksische is "No(o)rdfreesland".
Politiek.
Nordfriesland vormt voor de Bondsdagverkiezingen samen met het noordelijke deel van het aangrenzende Dithmarschen Wahlkreis 2. Het district geldt als CDU-bolwerk. Sinds 1965 is de zetel bij 13 verkiezingen slechts 2 keer naar de SPD gegaan, en verder steeds naar de CDU.
Voor de verkiezingen van de Landdag van Sleeswijk-Holstein was de Landkreis tot 2012 verdeeld in drie districten, maar bij de herindeling in 2012 verloor Nordfriesland een district. De districten in Nordfriesland waren en zijn redelijk veilige CDU-zetels.
Het bestuur van de Landkreis, de Kreistag, is voor het laatst gekozen in 2013. De Kreistag wordt gekozen voor 5 jaar. De Kreistag heeft in principe 45 leden. Door zogenaamde Überhangmandate heeft de huidige Kreistag echter 52 zetels. De verdeling over de partijen is:
Steden en gemeenten.
Nordfriesland is verdeeld in 133 gemeenten (2012). Veel van die gemeenten zijn te klein om zelf alle bestuurstaken te verrichten. De kleinste gemeente van Duitsland, Gröde, een hallig met 8 inwoners, ligt in Nordfriesland. De kleinere gemeenten werken in Nordfriesland, net als in de rest van Sleeswijk-Holstein, samen in Amten. Slechts vijf gemeenten zijn van voldoende formaat om zelfstandig alle gemeentelijke taken uit te voren. Overigens kent Sleeswijk-Holstein ook nog een tussenvorm, de zogenaamde Verwaltungsgemeinschaft. Hierin werken Amten en gemeenten samen door een deel van elkaars taken door de ander te laten uitvoeren. In Nordfriesland hebben onder meer het Amt Nordsee-Treene en de gemeente Friedrichstadt zo'n samenwerking. Hieronder volgt een overzicht van alle gemeenten in de Landkreis.
Zelfstandige gemeenten, niet ingedeeld in een Amt
Ämter met de gemeenten (* = zetel bestuur)

</doc>
<doc id="32634" url="https://nl.wikipedia.org/wiki?curid=32634" title="Tote Tante">
Tote Tante

Tote Tante is hete chocolademelk met rum en afgedekt met slagroom. Als alternatief voor rum kan ook amaretto worden gebruikt. De drank is zowel koud als warm te nuttigen. Het wordt ook wel "Lumumba" genoemd, naar Patrice Lumumba, hoewel deze naam omstreden is vanwege zijn mogelijke racistische oorsprong.
Herkomst.
Tote Tante verwijst naar een geliefde warme drank uit Duitsland, met name in Sylt tijdens de winter, die is gemaakt van een mengsel van rum, chocoladedrank, slagroom en stukjes en beetjes chocolade.
"Tote Tante" is de Noord-Duitse en "Død tante" de Deense term die letterlijk vertaald wordt als "dode tante".

</doc>
<doc id="32635" url="https://nl.wikipedia.org/wiki?curid=32635" title="Dokkumer koffie">
Dokkumer koffie

Dokkumer koffie (Fries: "Dokkumer kofje") is hete koffie met een scheut beerenburg (oorspronkelijk met de Dokkumer Sonnema Berenburg, vandaar de naam), afgedekt met slagroom. Het is een specialiteit uit de provincie Friesland. Het is vernoemd naar de Friese stad Dokkum. Dokkumer koffie wordt ook wel de Friese variant van Irish coffee genoemd. Bij Dokkumer koffie is het niet de bedoeling dat nadat de slagroom op de koffie is gelopen, er nog geroerd wordt. De koffie dient namelijk onder de room weggedronken te worden.
De samenstelling en/of smaak van deze drank is vergelijkbaar met die van:
"Dokkumer koffie" is ook een toneelstuk, dat gaat over een huishoudster die de koffie 'toedient' om de mensen die haar plannen dwarsbomen, dronken te voeren.

</doc>
<doc id="32637" url="https://nl.wikipedia.org/wiki?curid=32637" title="Dockumer kofje">
Dockumer kofje



</doc>
<doc id="32638" url="https://nl.wikipedia.org/wiki?curid=32638" title="Dokkumer kofje">
Dokkumer kofje



</doc>
<doc id="32641" url="https://nl.wikipedia.org/wiki?curid=32641" title="Fort Nassau">
Fort Nassau

De naam Fort Nassau werd gebruikt door de Nederlanders in de 17e eeuw voor een aantal fortificaties, voornamelijk van het Huis van Oranje.

</doc>
<doc id="32644" url="https://nl.wikipedia.org/wiki?curid=32644" title="Nieuw-Haarlem">
Nieuw-Haarlem

Nieuw-Haarlem is een voormalige plaats in Nieuw-Nederland gesticht door een groep boeren onder leiding van Peter Stuyvesant. In 1658 werd de plaats formeel erkend door de West-Indische Compagnie. In 1664 werd zij overgenomen door de Engelsen. Tegenwoordig staat Nieuw-Haarlem bekend als Harlem.

</doc>
<doc id="32647" url="https://nl.wikipedia.org/wiki?curid=32647" title="Predator">
Predator

Predator of natuurlijke vijand is in de ecologie de aanduiding voor een dier, dat zijn dierlijke prooi actief bejaagt om die te doden. Dit wordt predatie genoemd. Een 'toppredator' of 'apexpredator' is een predator aan de top van de voedselketen of een voedselpiramide.
Bij de zoogdieren is een groot aantal rovende soorten onder de orde roofdieren (Carnivora) ingedeeld. Er zijn echter vele andere groepen dieren die andere dieren eten, zoals insecten, vissen en vogels, bijvoorbeeld roofinsecten en roofvogels. Bij de insecten komen veel soorten voor die levende prooien eten, bijvoorbeeld bidsprinkhanen en mieren. Amfibieën zijn carnivoor, evenals veel reptielen; Alle spinnen zijn predators, al is er anno 2012 één vegetarische uitzondering bekend. Bekende roofvissen zijn haaien, piranha's, barracuda's en snoeken. Een aantal roofdieren zijn omnivoor of aaseter afhankelijk van de hoeveelheid plantaardig of dood materiaal op hun menu.
Parasieten zijn geen predatoren, hoewel ze zich met levende dieren voeden. Parasieten zijn namelijk afhankelijk van het voortbestaan van hun gastheer. Een parasitoïde onderscheidt zich van een predator doordat de parasitoïde hooguit één enkele gastheer doodt.
Predatoren kunnen een gunstig effect hebben op de diversiteit aan soorten. Wanneer een roofdier een van twee concurrerende prooidiersoorten bejaagt, heeft de zwakkere soort, die niet of minder bejaagd wordt, ook kansen zich te handhaven. Die zwakkere soort zou zich niet kunnen handhaven zonder predator, dus is die predator in dat opzicht nuttig. Zeesterren eten bijvoorbeeld mosselen, waardoor eendenmosselen en algen zich kunnen handhaven.
Andere betekenis.
Een 'predator' is in de Engelse taal ook de benaming van een persoon of groep die andere mensen gebruikt, uitbuit of emotioneel of fysiek beschadigt. Het bekendste voorbeeld waarin de benaming wordt gebruikt is die van een 'seksuele predator', iemand die misbruik maakt van zijn positie of iemands vertrouwen om makkelijk aan seksueel genot te komen. 'Predatory pricing' is een Engelstalige term voor het verlagen van de prijzen onder de kostprijs, in de wetenschap dat concurrenten dit minder lang of niet kunnen volhouden, zodat deze concurrenten uit de markt worden gedrukt.

</doc>
<doc id="32648" url="https://nl.wikipedia.org/wiki?curid=32648" title="Keiko (orka)">
Keiko (orka)

Keiko (vermoedelijk 1977 of 1978 – 12 december 2003) was een orka die wereldberoemd werd als "Willy" in de speelfilm "Free Willy".
Als jonge orka werd Keiko in 1979 gevangengenomen door IJslandse jagers, waarna hij enkele jaren in het "Sædyrasafnið"-aquarium in IJsland werd gehouden. In 1982 werd Keiko verkocht aan het pretpark "Marineland" in Ontario (Canada). Keiko moest optreden voor publiek. Drie jaar later werd hij voor 350.000 dollar doorverkocht aan het "Reino Adventura" pretpark in Mexico-Stad, waar hij alleen in een bassin verbleef.
Filmmaatschappij Warner Bros zocht in 1992 een orka voor de speelfilm "Free Willy". De film, over een gevangengenomen orka die uiteindelijk zijn vrijheid terugkrijgt, werd een groot succes. Het duurde dan ook niet lang of er ontstond verontwaardiging over de omstandigheden waaronder Keiko in Mexico gevangengehouden werd. Het Amerikaanse "Life" was het eerste tijdschrift dat hierover publiceerde.
In 1994 werd de Keiko-stichting opgericht, met als doel de vrijlating van Keiko. Het fonds kreeg grote bekendheid toen in 1995 de film "Free Willy 2" werd uitgebracht. Door giften van Warner Bros (4 miljoen dollar) en een anonieme gever konden voldoende middelen worden ingezameld om Keiko te kopen. Keiko werd naar een groter aquarium in de Amerikaanse staat Oregon overgebracht, waar hij twee jaar zou verblijven. Er werd een verblijf voor hem gebouwd dat 7,3 miljoen dollar kostte. Hier werd hij voorbereid op het leven in het wild. Dit verliep moeizaam, en de datum van zijn vrijlating werd herhaaldelijk uitgesteld. Op 9 september 1998 werd Keiko ten slotte overgevlogen naar de Westman-eilanden bij IJsland, waar hij in de baai Klettsvík op het grootste eiland Heimaey een zwemruimte kreeg met een open verbinding naar de Atlantische Oceaan.
Omdat Keiko zo lang in gevangenschap had geleefd en nooit contact had gehad met soortgenoten, verliep de vrijheid van Keiko vrij moeizaam. Ondanks diverse pogingen om hem naar de wilde orka's te leiden, lukte het hem nooit om contact te leggen met zijn in het open water levende soortgenoten. Ook had Keiko grote moeite om zelfstandig voedsel te vinden, ondanks de nazorg van zijn oude trainers. De volgapparatuur toonde aan dat Keiko de meeste tijd vlak onder de waterspiegel verbleef, en als hij al dook was dat zelden dieper dan 26 meter, terwijl wilde orka's tijdens een duik de meeste tijd tussen 50 en 75 meter diepte verblijven.
Keiko zwom in de zomer van 2002 naar Noorwegen, waar hij zich vestigde in een fjord. Toen Keiko in Noorwegen aankwam had hij de neiging om naar alle mensen en boten te zwemmen die naar hem kwamen kijken. De lokale overheid verbood vervolgens dat nieuwsgierige kijkers hem nog zouden benaderen of aanraken. In de fjord werd Keiko in leven gehouden door bevroren haring die hem door zijn trainers werd toegeworpen.
Keiko overleed onverwachts op 12 december 2003, waarschijnlijk aan de gevolgen van een longontsteking, die hij volgens zijn trainers heeft opgelopen van zijn menselijke bewonderaars. Onderzoekers zijn van mening dat het een verkeerd idee was om te proberen een getrainde en aan mensen gewende orka te integreren met wilde soortgenoten. De weinige keren dat dat wél is gelukt, ging het om jonge dieren die maar heel korte tijd in gevangenschap hebben gezeten.

</doc>
<doc id="32649" url="https://nl.wikipedia.org/wiki?curid=32649" title="Lijst van bekende dieren">
Lijst van bekende dieren

Dit is een alfabetische lijst van bekende dieren. Het gaat om individuele dieren die echt geleefd hebben, al is dat in sommige gevallen niet zeker, bijvoorbeeld bij de 13e-eeuwse windhond Guinefort van Bourgondië. De lijst omvat zowel dieren die een rol spelen, bijvoorbeeld in devotie of in films, als dieren die bekend zijn geworden door bijzonderheden in hun levensgeschiedenis.
Onder het kopje Zie ook staan verwijzingen naar verwante artikelen, onder andere over fictieve dieren. Bekende niet-bestaande soorten zijn te vinden in het artikel Mythisch wezen.

</doc>
<doc id="32650" url="https://nl.wikipedia.org/wiki?curid=32650" title="Keiko">
Keiko



</doc>
<doc id="32651" url="https://nl.wikipedia.org/wiki?curid=32651" title="James Watson">
James Watson

James Dewey Watson (Chicago, 6 april 1928) is een Amerikaanse moleculair bioloog, die in 1953 samen met Francis Crick, Rosalind Franklin en Maurice Wilkins de structuur van het DNA ontdekte. Watson ontving hiervoor met Crick en Wilkins de Nobelprijs voor Fysiologie of Geneeskunde in 1962. 
Biografie.
Watson werd geboren als zoon van James Watson (incasseerder) en Jean Mitchell (administratief medewerkster). In 1943 ging hij zoölogie studeren aan de universiteit van Chicago, waar hij in 1947 een graad in de zoölogie haalde. Hij promoveerde in 1950 aan de Universiteit van Indiana in Bloomington. Daarna reisde hij naar Kopenhagen om postdoctoraal onderzoek te doen. In 1952 ging hij werken in het Cavendish-laboratorium in Cambridge, waar hij Francis Crick ontmoette. Voortbouwend op de resultaten met röntgendiffractie van Rosalind Franklin en Wilkins kwamen ze tot een model voor de structuur van DNA, dat door hem en Crick werd gepubliceerd in het gezaghebbende wetenschappelijke tijdschrift Nature in 1953.
Kritiek.
Watson was betrokken bij het menselijk genoomproject, waarvan hij van 1988 tot 1992 directeur was. In 1993 kreeg hij de Copley Medal. Hij is een overtuigd atheïst met vele uitgesproken controversiële opinies op het gebied van genetische manipulatie, raciaal bepaalde eigenschappen en abortus provocatus. Professor E.O. Wilson omschreef hem als "De meest onaangename persoon die ik ooit heb ontmoet".
In oktober 2007 werd Watson op non-actief gesteld als directeur van het Cold Spring Harbor Laboratory op Long Island in New York. Dit werd besloten naar aanleiding van een interview van Watson met de Britse krant "The Sunday Times", waarin hij zei dat hij "somber was over het perspectief van Afrika", omdat "al ons sociale beleid gebaseerd is op het feit dat hun intelligentie hetzelfde is als de onze", om eraan toe te voegen dat hij wel hoopte dat iedereen gelijk zou zijn, maar dat "iedereen die ooit met zwarte werknemers te maken had gehad, ondervonden had dat dit niet waar was". Watson werd vanwege dit interview ook uit de bestuursraden van meerdere bedrijven ontslagen.
In november 2014 verontschuldigde Watson zich opnieuw voor zijn uitspraken, die hij als "zeer dom" bestempelde. Hij verkocht zijn Nobelprijsmedaille in de hoop terug in de gratie te komen. Hij wilde een deel van de opbrengst van de verkoop aan wetenschappelijke instellingen schenken. De verkoop leverde circa 3,8 miljoen op. De opkoper besloot de medaille echter niet zelf te houden, maar schonk hem terug aan Watson.
In 2019 verbrak het Cold Spring Harbor Laboratory - waarvan Watson meerdere jaren de leiding had - alle banden met de wetenschapper na herhaalde uitspraken over het verband tussen intelligentie en ras. In de PBS-documentaire 'American Masters: Decoding Watson' herhaalde Watson zijn standpunten dat gekleurde mensen aantoonbaar minder intelligent zijn. Ook trok zijn voormalige werkgever een aantal eretitels die Watson had ontvangen ('chancellor emeritus', 'Oliver R Grace professor emeritus') weer in.
Het DNA van James Watson.
Om te vieren dat het menselijk genoom geheel was beschreven (zie Human Genome Project) werd het door Watson ter beschikking gestelde eigen DNA in 2008 als "project Jim" gepubliceerd door het tijdschrift Nature.
Later in 2008 werd duidelijk dat Watson een uitzondering had bedongen voor zijn ApoE-gen. Een afwijking op dit gen is de belangrijkste risicofactor voor het krijgen van de Ziekte van Alzheimer. Toen het tijdschrift European Journal of Human Genetics Watson in oktober 2008 voorrekende dat ook omliggende, openbare, stukken DNA het ontrafelen van de sequentie van gen ApoE mogelijk maakte, liet Watson twee miljoen baseparen uit zijn openbaar gemaakte genoom onleesbaar maken.
Huwelijk en gezin.
Watson trouwde in 1968. Het huwelijk bracht twee zonen voort (1970 en 1972).

</doc>
<doc id="32654" url="https://nl.wikipedia.org/wiki?curid=32654" title="Clémence Ross-Van Dorp">
Clémence Ross-Van Dorp



</doc>
<doc id="32655" url="https://nl.wikipedia.org/wiki?curid=32655" title="Biochemicus">
Biochemicus



</doc>
<doc id="32656" url="https://nl.wikipedia.org/wiki?curid=32656" title="Drs. P.">
Drs. P.



</doc>
<doc id="32660" url="https://nl.wikipedia.org/wiki?curid=32660" title="Kaprijke (gemeente)">
Kaprijke (gemeente)



</doc>
<doc id="32661" url="https://nl.wikipedia.org/wiki?curid=32661" title="Kluisbergen">
Kluisbergen

Kluisbergen is een gemeente in de Belgische provincie Oost-Vlaanderen. De gemeente, genoemd naar de Kluisberg in het zuiden, ligt in het heuvelachtige landschap van de Vlaamse Ardennen aan de rechteroever van de Schelde. Ten zuiden ligt de Waalse fusiegemeente Mont-de-l'Enclus, die eveneens hiernaar genoemd is. Kluisbergen telt ruim 6000 inwoners, die Kluisbergenaars worden genoemd. De hoofdplaats van de gemeente is Berchem.
Kernen.
Kluisbergen bestaat uit vier deelgemeenten, namelijk Berchem, Kwaremont, Ruien en Zulzeke.
Deelgemeenten.
Kluisbergen grenst aan volgende dorpen en gemeenten:
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Structuur.
De gemeente Kluisbergen ligt in het kieskanton Ronse in het provinciedistrict Oudenaarde, het kiesarrondissement Aalst-Oudenaarde en de kieskring Oost-Vlaanderen.
Burgemeesters van Kluisbergen waren:
Sport.
Voetbalclubs KFC Kluisbergen en Kluisbergen Sportief zijn aangesloten bij de KBVB en actief in de provinciale reeksen.
Basketbalclub Blue Rocks Ronse-Kluisbergen is actief met een damesploeg in 1ste Landelijke en een herenploeg in 2de landelijke-A. De B-ploeg dames speelt in 1ste provinciale, terwijl de B-ploeg heren actief is in 3de Provinciale. De dames-A van Blue Rocks Ronse-Kluisbergen werden in 2013 kampioen in 2de landelijke. De heren-A ploeg werd in het seizoen 2013-2014 kampioen in 1ste provinciale en kon zo doorstoten naar de landelijke reeksen.
Kluisbergen was in 2005 gastheer van de Europese kampioenschappen mountainbike.

</doc>
<doc id="32662" url="https://nl.wikipedia.org/wiki?curid=32662" title="Knesselare (gemeente)">
Knesselare (gemeente)



</doc>
<doc id="32663" url="https://nl.wikipedia.org/wiki?curid=32663" title="Kruibeke (gemeente)">
Kruibeke (gemeente)



</doc>
<doc id="32664" url="https://nl.wikipedia.org/wiki?curid=32664" title="Kruishoutem">
Kruishoutem

Kruishoutem is een dorp en voormalige gemeente in de Belgische provincie Oost-Vlaanderen. De gemeente, die naast de hoofdkern nog uit Lozer, Nokere en Wannegem-Lede bestond, telde in 2018 ruim 8000 inwoners. Op 1 januari 2019 ging Kruishoutem als deelgemeente op in de nieuwe fusiegemeente Kruisem. Kruishoutem ligt tussen Deinze en Oudenaarde en de inwoners worden Kruishoutemnaars genoemd.
Kernen.
De voormalige fusiegemeente Kruishoutem ontstaan in 1977 bestond naast Kruishoutem zelf en het gehucht Marolle nog uit de deelgemeenten Lozer, Nokere en Wannegem-Lede. Wannegem-Lede zelf bestaat uit het dorp Wannegem in het westen en het dorp Lede in het oosten.
Natuur en landschap.
Kruishoutem ligt op de grens van Zandig Vlaanderen en Zandlemig Vlaanderen. De hoogte varieert van 11 meter tot 70 meter in het zuiden. Kruishoutem ligt in het gebied tussen Leie en Schelde.
Geschiedenis.
De oudste vondsten in het gebied zijn van de Klokbekercultuur. Ook werden sporen van een Gallo-Romeinse vicus aangetroffen, met bronzen votiefbeeldjes, munten, aardewerk en sieraden (1e-3e eeuw). Uit de 5e eeuw stamt een Germaanse nederzetting en ook van het tijdvak van de Merovingen werden een tweetal bewoningskernen aangetroffen. Verder werd een middeleeuws grafveld gevonden (7e-15e eeuw).
In 847 werd Kruishoutem voor het eerst schriftelijk vermeld, als "villa dominica Hultheim". Het behoorde toe aan de Sint-Amandsabdij. De naam komt van "hulta" (bos) en "-heim". In 1227 werd de huidige naam voor het eerst opgetekend, als "Sancte Crucis Houthem", wat vermoedelijk betrekking had op de verwerving van een reliek van het Heilig Kruis, teruggebracht van de Tweede Kruistocht. De naam "Kruishoutem" werd overigens pas in 1817 officieel.
Economisch was Kruishoutem vooral een landbouwdorp, waarbij het houden van legkippen een belangrijke activiteit was. Verder was er enige linnennijverheid en begin 20e eeuw werd geleidelijk op tuinbouw overgeschakeld. Vanaf 1981 werd een groot bedrijventerrein ontwikkeld langs de E17.
Demografie.
Demografische ontwikkeling van de fusiegemeente.
Alle historische gegevens hebben betrekking op de gemeente Kruishoutem, inclusief deelgemeenten, zoals ontstaan na de fusie van 1 januari 1977 tot de nieuwe fusie op 1 januari 2019.
Evenementen.
Kruishoutem staat vooral bekend als eigemeente. Jaarlijks tijdens het paasweekend zijn er de "Gulden Eifeesten". Naast de verkiezingen van Eierboer en Eikoningin is er een eierworp vanuit de kerktoren. Sinds 1954 bepaalt de eierprijzencommissie elke dinsdagvoormiddag de Belgische eierprijzen tijdens een overleg op het gemeentehuis in Kruishoutem, met vertegenwoordigers van producenten en handelaars. De Commissie wordt voorgezeten door een vertegenwoordiger van de gemeente Kruisem.
Politiek.
Structuur.
De gemeente Kruishoutem lag in het kieskanton Kruishoutem in het provinciedistrict Oudenaarde, het kiesarrondissement Aalst-Oudenaarde en de kieskring Oost-Vlaanderen.
Sport.
Het recreatiegebied de Kerkakkers, gelegen in het centrum van Kruishoutem, bezit terreinen voor verschillende sporten. Een aantal voetbalterreinen worden er gebruikt door voetbalclub KVC Nokere-Kruishoutem. Verschillende outdoor en indoor tennisvelden worden bespeeld door tennisclub TC Sportec en er is een beachvolleybalveld en een Finse piste. Verder grenzen de lokalen van de scouts Inch Allah Kruishoutem ook aan de Kerkakkers. Het recreatiegebied werd in 2009 gerenoveerd en geëgaliseerd door de gemeente.
Nabijgelegen kernen.
Lozer, Marolle, Nokere, Olsene, Wannegem, Waregem.

</doc>
<doc id="32665" url="https://nl.wikipedia.org/wiki?curid=32665" title="Laarne">
Laarne

Laarne is een plaats en gemeente in de Belgische provincie Oost-Vlaanderen. De landelijke gemeente ligt minder dan 10 kilometer ten oosten van de provinciehoofdstad Gent en telt ruim 12.000 inwoners, die Laarnenaars worden genoemd.
Geschiedenis.
De eerste vermeldingen van de naam luidden "Laren" (1040), "Lara" (1120) en "Larne" (1213). Deze benamingen zijn ontleend aan het Germaanse "hlaeri", dat bosachtig, moerassig terrein betekent.
Bij erfenis ging de heerlijkheid Laarne achtereenvolgens over in de families van Zottegem, van Ressegem, van Massemen (eind 12de eeuw- 1421), de Brugse familie de Vos (1421-1505), van den Moere, de Schoutheete, en van Vilsteren (1656-1794), om ten slotte in het bezit te komen van de graven de Ribaucourt. Het Slot van Laarne is nu eigendom van de Vereniging van Historische Woonsteden van België.
Kernen.
De gemeente bestaat naast Laarne-centrum nog uit de deelgemeente Kalken.
Natuur en landschap.
Laarne ligt in Zandig Vlaanderen en wel in het "Gents Houtland". In het noordwesten van de gemeente vindt men de Meerskantpoelen, een natuurgebied.
Economie.
Een belangrijk bedrijf in Laarne was de textielfabriek, in 1898 opgericht als "Tissage de Laerne De Porre" (een stoomweverij). In 1905 onderdeel van het bedrijf: "Hanus". Talrijke uitbreidingen volgden. In 1925 werd "N.V. "Etablissement Textiles Fernand Hanus" opgericht. Vanaf 1954 werden er synthetische vezels gesponnen. In 1967 volgde een fusie met Union Cottonière en Loutex. Uiteindelijk besloeg het een oppervlakte van 7,3 ha en was bekend onder de naam "Microfibres Europe" . In 1996 sloot de fabriek, die toen in Amerikaanse handen was. 81 mensen werden ontslagen. In 2000 werd het complex, dat vier jaar leeg stond en waarin al een brand heeft gewoed, gekocht door een projectontwikkelaar om het te herontwikkelen.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
2007-2012.
Burgemeester is Ignace De Baerdemaeker (VLD). Hij leidt een coalitie bestaande uit VLD, sp.a en N-VA. Samen vormen ze de meerderheid met 11 op 21 zetels.
2013-2018.
Burgemeester is Ignace De Baerdemaeker (Open Vld). Hij leidt een coalitie bestaande uit Open Vld en CD&amp;V. Samen vormen ze de meerderheid met 15 op 23 zetels.
2019-2024.
Ignace De Baerdemaeker (Open Vld) bleef burgemeester tot en met 2020, waarna hij zich op 1 januari 2021 liet opvolgen door partijgenoot Andy De Cock. Hij leidt een coalitie bestaande uit Open Vld en N-VA. Samen vormen ze de meerderheid met 15 op 23 zetels.
2025-2030.
Andy De Cock van Team Burgemeester Laarne-Kalken haalde op 13 oktober 2024 met de lijst een absoluue meederheid. Zo leidt hij het gemeentebestuur als burgemeester met 15 op 23 zetels.
Cultuur.
Sint-Machariusommegang.
Een nog steeds bestaande traditie in de gemeente is de Sint-Machariusommegang die op Pinkstermaandag rondgaat. De ommegang, waarin de relieken van de heilige worden meegedragen, zou dateren van in de twaalfde eeuw. Macharius, de patroonheilige van Laarne, stierf in de Sint-Baafsabdij van Gent en werd vooral als pestheilige aanroepen. De Gentse Sint-Baafskathedraal bezit een reliekschrijn met het overschot van deze mysterieuze heilige, die ook in deze stad vereerd wordt.
Heksen.
Laarne staat eveneens bekend als heksengemeente. In het Rijksarchief van Beveren worden de notulen van 6 heksenprocessen bewaard, die gehouden werden in het najaar van 1607. Zes personen, vijf vrouwen en een man werden vervolgd door de baljuw van Laarne in opdracht van de Heer van Laarne, en berecht door de Laarnse schepenbank. Vier vrouwen werden tot de brandstapel veroordeeld en geëxecuteerd. De man werd voor vele jaren uit Laarne verbannen. De vijfde vrouw werd vrijgesproken. In 2007 werden deze gebeurtenissen herdacht in een beklijvende evocatie, waarbij de burgemeester Ignace De Baerdemaeker en schepen Monique Van Acker als baljuwsechtpaar optraden en de schepenbank werd uitgebeeld door de schepenen Walter De Craecker, Piet Baetens, Dirk Clerick en Frank Van Imschoot. De Heksengilde, een groep van "vroede vrouwen" houdt deze geschiedenis levendig en treedt op als ambassadeur van de gemeente. Op vraag van het schepencollege zorgde deze Gilde in 2006 voor het brouwen van een kleurig bier "Toverhekske" waarvoor een lokale brouwer instond.
Reuzen.
Laarne heeft een reus, Marie Spreudel. In de zomer van 2000 maakte Rudy De Buck kennis met een Wetterse reuzendrager, die zeer enthousiast vertelde over een belangrijke reuzenoptocht aan de kust die hij die dag had meegemaakt. Aangezien deelgemeente Laarne een van de weinige was, die nog geen reus bezat, koesterde hij het plan een reus te creëren voor Laarne. Een vereniging werd opgericht met als naam "Tobbedragers", verwijzend naar hun lokaal, De Wastobbe. De reuzenfiguur verwees naar de Laarnse tradities: een heks, "Marie Spreudel". De reus werd op Sinksenkermis 2001 aan het publiek voorgesteld.
Ook deelgemeente Kalken heeft met Stien en Lies zijn reuzen.
Sport.
Voetbalclub KVV Laarne-Kalken is aangesloten bij de KBVB en er actief in de provinciale reeksen. De huidige club ontstond uit de fusie van KFC Eendracht Laarne en SK Kalken. In deelgemeente Kalken is nog KFC Hoger Op Kalken actief. De gemeente heeft ook een basketbalclub, KBBC Upkot Sparta Laarne, waarvan de dames in de hoogste nationale afdeling spelen.
Zustergemeenten.
Tijdens de legislatuur 2001-2006 werd een jumelage overeenkomst afgesloten met de gemeente Gagnières in Frankrijk. In 2009 werd een tweede jumelage aangegaan met Fényeslitke in Hongarije.
Nabijgelegen kernen.
Heusden, Wetteren, Kalken, Beervelde, Destelbergen

</doc>
<doc id="32666" url="https://nl.wikipedia.org/wiki?curid=32666" title="Lebbeke">
Lebbeke

Lebbeke (plaatselijke uitspraak: "Lebbeek") is een plaats en gemeente in de Belgische provincie Oost-Vlaanderen. De gemeente ligt in de Denderstreek en het Land van Dendermonde. Lebbeke telt ruim 20.000 inwoners die Lebbekenaars worden genoemd.
Geschiedenis.
Rond 1945 werd in Lebbeke een gouden munt, een stater van de Bellovaci gevonden.
Lebbeke werd voor het eerst vermeld in 988, als "Lietbeca", toen het patronaatsrecht weer in handen van de Gentse Sint-Baafsabdij kwam. Waarschijnlijk bezat Lebbeke al een kerk in de 9e eeuw en mogelijk al in de Karolingische tijd.
Eeuwenlang was Lebbeke een centrum van vlasteelt. Verder liepen er drie heerbanen door Lebbeke: die van Asse naar Dendermonde, die van dendermonde naar Mechelen en die van Aalst naar de Schelde.
In 1788 werd de steenweg op Brussel aangelegd en in 1869 begon de aanleg van de Grote Plaats. In 1879 opende het Station Lebbeke aan de spoorlijn van Dendermonde naar Brussel.
Van 1850 tot 1963 bestond hier de fabriek van "P.F. De Naeyer" die lompen tot kunstwol verwerkte. In 1900 werkten hier 900 mensen, waardoor Lebbeke een centrum van lompenhandel werd.
Geografie.
Kernen.
Naast Lebbeke-centrum omvat de gemeente nog de deelgemeentes Denderbelle en Wieze. Beide dorpen liggen ten westen van Lebbeke zelf. Denderbelle ligt nabij de rivier de Dender. Naast het dorp Lebbeke liggen nog de gehuchten Heizijde, in de richting van Buggenhout, en Minnestraat, in de richting van Opwijk.
Natuur en landschap.
Lebbeke ligt op zandige tot zandlemige bodem op een hoogte van ongeveer 10 meter. Enkele kleinere beken lopen in noordwestelijke richting naar de Dender zoals de "Klokbeek", de "Kleine Beek", de "Schuurkensbeek" en de "Brabantse Beek".
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Religie.
De gemeente Lebbeke omvat de volgende parochies:
Zij behoren allen tot het decanaat Lebbeke waartoe verder nog de parochies van de gemeente Buggenhout behoren.
Lebbeke heeft ook een moslimgemeenschap en een moskee: de "Al Houdamoskee".
In Lebbeke is ook een Koninkrijk van de getuigen van Jehovah terug te vinden
Politiek.
Geschiedenis.
Legislatuur 2013-2018.
Burgemeester blijft François Saeys (Open Vld). Hij leidt een coalitie bestaande uit Open Vld en CD&amp;V. Samen vormen ze de meerderheid met 14 op 25 zetels.
Legislatuur 2019-2024.
Burgemeester wordt van begin 2019 tot eind 2021 Raf De Wolf (N-VA). Hij leidt een coalitie bestaande uit N-VA (7 zetels), CD&amp;V (5 zetels) en Sp.a/Groen (3 zetels) = 15 op 25 zetels. Burgemeester wordt van begin 2022 tot eind 2024 Jan Vanderstraeten (CD&amp;V). De coalitie die hij leidt blijft dezelfde.
Door wijzigingen zal er vanaf 01/01/2019 geen afzonderlijke OCMW-raad meer geïnstalleerd worden. 
Alle gemeenteraadsleden worden automatisch ook OCMW raadslid. 
Deze legislatuur is ook de eerste waarbij de voorzitter van de gemeenteraad niet de Burgemeester is. 
De gemeenteraadsvoorzitter, voor deze eerste gewijzigde periode: 2019-2024, en dus ook voorzitter van de OCMW raad is Peter Huyck.
College samenstelling is voor de "eerste periode (01/01/2019-31/12/2021)"
Burgemeester: Raf De Wolf; Schepenen: Jan Vanderstraeten, Maria Van Keer, Goedele Uyttersprot, Mike Torck, Goedele De Cock
College samenstelling is voor de "tweede periode (01/01/2022-31/12/2024)"
Burgemeester: Jan Vanderstraeten; Schepenen: Raf De Wolf, Maria Van Keer, Goedele Uyttersprot, Mike Torck, Goedele De Cock
Economie.
In Wieze bevindt zich de bekende chocoladefabriek Barry Callebaut, die met zijn ruim 800 werknemers een van de grootste werkgevers is van de streek. Eveneens in Lebbeke bevindt zich de peperkoekenfabrikant Vondelmolen (70 werknemers). Verder zijn er nog een groot aantal kmo's, voornamelijk gesitueerd in het bedrijventerrein D'Helst langs de Brusselsesteenweg. Het textielbedrijf Caroline Biss (80 werknemers) is eveneens gehuisvest in Lebbeke. Prefaco (100 werknemers) in Wieze is dan weer een grote fabrikant van betonproducten. Het belang van de landbouw is in de 20e eeuw verminderd.
Sport.
Lebbeke telt diverse sportclubs, waaronder de Koninklijke Atletiekclub Lebbeke, handbalclub Elita Lebbeke en Brabo Denderbelle ,voetbalclub FC Lebbeke en zaalvoetbalclub Moratex Lebbeke die sinds 2020 uitkomt in 1e nationale van de Belgische Zaalvoetbalbond.
Toerisme.
Door deze gemeente loopt onder meer de fietsroute Denderende Steden.
Trivia.
De bijnaam van de inwoners is "voddenmannen".
Nabijgelegen kernen.
Wieze, Sint-Gillis-bij-Dendermonde, Baasrode, Opstal, Opwijk

</doc>
<doc id="32667" url="https://nl.wikipedia.org/wiki?curid=32667" title="Lijm">
Lijm

Een lijm, kleefmiddel of adhesief is een tussenstof die twee of meer delen permanent aan elkaar bevestigt.
Een lijm kan zowel een natuurlijke als een kunstmatige oorsprong hebben. Enkele moderne lijmen zijn extreem sterk en zeer belangrijk in moderne constructies en in de industrie.
Lijmsoorten.
Er bestaan talloze lijmsoorten. Een aantal soorten zijn:
Natuurtoepassingen.
In de natuur komen verschillende toepassingen van lijmen voor. Spinnen gebruiken draden voorzien van lijm om hun spinnenweb te spinnen. Ook zijn er spinnen die, om hun prooi te vangen, "schieten" met lijmdraden. Mosselen verankeren zich, om te voorkomen dat ze wegdrijven, met byssusdraden (lijmeiwit) aan de ondergrond.
Lijmproces.
Lijmen is, anders dan lassen en solderen, een verbindingstechniek die bijna alle materialen met elkaar verbinden kan. Bij lijmen hoeven, in tegenstelling tot bij lassen en solderen, de te verbinden materialen niet verwarmd te worden. Ook wordt de kracht gelijkmatig van het ene materiaal naar het andere materiaal overgebracht. Voor een goede lijmverbinding is een juiste lijmkeuze en een beheerst lijmproces belangrijk.
Het lijmproces bestaat uit:
Reinigingstechnieken.
Het doel van de reinigingstechnieken is om “vreemde” stoffen (vuil of roest) van het substraat (ondergrond) te verwijderen. Deze vreemde stoffen hebben een negatieve invloed op de hechting van de lijm aan het substraat.
De reinigingstechnieken zijn onder te verdelen in:
Geschikt maken van de ondergrond.
Niet elke ondergrond is meteen geschikt om daarop direct lijm aan te brengen. Metalen (als staal en aluminium) moeten eerst tegen corrosie (oxidatie) beschermd worden. Bij de fabricage van kunststof voorwerpen worden soms hulpstoffen (lossingsmiddelen) gebruikt om het werkstuk gemakkelijker uit het gereedschap te laten komen; deze stoffen dienen voor het lijmen verwijderd te worden van het oppervlak. Ook zijn er kunststoffen met een zo lage oppervlaktespanning dat de lijm niet op het oppervlak kan uitvloeien. Dit is het geval bij polypropeen (PP), polyetheen (PE), teflon (PTFE), polyoxymethyleen (POM), siliconen en thermoplastische elastomeren (TPE's). Het oppervlak wordt dan geïoniseerd om een betere hechting van de lijm mogelijk te maken. Gedemineraliseerd water heeft een oppervlaktespanning van 73 en PTFE een oppervlaktespanning van 17. Hierdoor blijft het water als een bolle druppel op het oppervlak staan. De oppervlaktespanning van het substraat PTFE is onbehandeld namelijk te laag. Zo kan je aan de hand van een kleine test met Gedemineraliseerd water een eerste indruk krijgen over te lijmbaarheid van het oppervlak op dat moment.
Om de te lijmen ondergrond voor te behandelen worden diverse materialen en technieken ingezet:
Lijmreacties.
De lijmreacties zijn onder te verdelen in twee soorten:
Fysische lijmreacties.
Bij dit type lijmen vindt er geen chemische reactie plaats. De fysische reacties zijn weer onder te verdelen in:
Chemische lijmreacties.
Het kenmerk van deze lijmen is dat de uitharding van de lijm tot stand komt door een chemische reactie. In de meeste gevallen zijn er meerdere componenten aanwezig die, nadat ze samengevoegd zijn, een chemische reactie tot stand brengen. Ook kan de reactie plaatsvinden door de inwerking van licht of warmte.
De chemische reacties zijn weer onder te verdelen in:
Begrippen.
In het lijmproces worden de volgende begrippen gebruikt:
Ontwerprichtlijnen.
Het ontwerpen begint met het goed modelleren van een lijmverbinding. In een lijmverbinding is de stijfheidsverhouding (elasticiteitsmodulus) tussen de lijmmassa en het te verlijmen materiaal van groot belang. Als voorbeeld dient bij een lijmverbinding van staal met een PU-lijm het lijmoppervlak 100 maal groter te zijn om dezelfde krachten als het staal over te kunnen dragen. Een ander zeer belangrijk aspect om mee rekening te houden is het kruipen van de lijm.
Testen lijmverbinding.
Een lijmverbinding kan in principe alleen maar getest worden door deze te belasten totdat deze bezwijkt. Hierdoor is het kwalitatief borgen van het lijmproces de enige manier om een kwalitatief goede lijmverbinding te verkrijgen. Om kennis van de lijmverbinding te verkrijgen worden proefmonsters van de lijmverbinding gemaakt. Vervolgens worden deze uitgebreid getest. Het meest gebruikt zijn peltesten ("eng: Peel tests") en klimaattesten.
Hechtmechanisme.
Tot in de jaren twintig werd de hechting van de lijm verklaard als een mechanische verankering van de lijmmassa. Dit leek tot dan een logische verklaring voor poreuze stoffen zoals papier en hout. Echter, met het succesvol verlijmen van gladde oppervlakken (o.a. glas) bleek deze verklaring niet meer houdbaar. Tegenwoordig neemt men aan dat het een combinatie is van moleculaire krachten, chemische binding en mechanische verankering.
Lijmfaalmechanisme.
Een lijmfaalmechanisme is de manier waarop een lijmverbinding kan breken. Omdat de lijmverbinding een opeenstapeling van op zich eenvoudige processtappen is, kunnen er veel oorzaken zijn waarom een lijmverbinding faalt. De meeste oorzaken van een falende lijmverbinding zijn te wijten aan adhesieve breuken.
Voordelen.
De voordelen van een lijmverbinding zijn:
Nadelen.
De nadelen van een lijmverbinding zijn:
Geschiedenis.
De ontdekking van twee met bitumen aan elkaar gelijmde stenen van ten minste 36.000 jaar oud bewijst (volgens Eric Boeda, Universiteit Parijs) dat het gebruik van lijm waarschijnlijk zo oud als de mensheid is. De techniek van verlijmen met berkenpek is mogelijk 43.000 jaar oud. De volgende mijlpalen zijn bekend:

</doc>
<doc id="32668" url="https://nl.wikipedia.org/wiki?curid=32668" title="Lierde">
Lierde

Lierde is een gemeente in de Belgische provincie Oost-Vlaanderen. De gemeente telt een kleine 7.000 inwoners, die Lierdenaars worden genoemd. De plaats bevindt zich in de Vlaamse Ardennen.
Geschiedenis.
Onder de Romeinen behoorde het de streek tot de civitas Nerviorum, eerst in de provincie Gallia Belgica, vanaf de 4de eeuw in de provincie Belgica secunda. Toen de Franken de streek veroverden, werd het gebied opgenomen in het Frankische en later in het Merovingische rijk. Na de verdeling van dat rijk bij de dood van Clovis in 511 werd de streek ingelijfd bij Austrasië. In het grote rijk van Karel de Grote waren de dorpen een onderdeel van de Brabantgouw, een kleinere administratieve eenheid. Bij het verdrag van Verdun in 843 werden de regio ondergebracht in het Middenrijk van Lotharius dat steeds meer onder de invloed van de Duitse keizers kwam en in 925 aan het Duitse Rijk werd toegevoegd. Reeds in 870 bleek de Brabantgouw verdeeld te zijn in vier graafschappen waarbij de Lierdse dorpen in het graafschap Biest, het latere graafschap Ename lagen. In 1034 kreeg Renier V van Henegouwen het dankzij zijn huwelijk in zijn bezit, maar de graven van Vlaanderen, die er ook aanspraak op maakten, veroverden het in 1048. Het bleef echter tot het Duitse Rijk behoren, vandaar hun ligging in wat men 'keizerlijk Vlaanderen' noemt. Boudewijn V, graaf van Vlaanderen, voerde een nieuwe staatkundige indeling in waarbij de gouwen vervangen werden door kasselrijen. De Lierdse dorpen maakten voortaan deel uit van de kasselrij 'Land Van Aalst'. In 1164 werd het gebied definitief ingelijfd bij Kroon-Vlaanderen. Dit bleef zo tot en met de Franse verovering van de Oostenrijkse Nederlanden in 1795. Na de nieuwe Franse indeling in departementen maakten ze deel uit van het departement van de Schelde ("Département de l'Escaut"). Later vormden ze een onderdeel van de provincie Oost-Vlaanderen.
Binnen het Land Van Aalst had elk van de vier dorpen een eigen statuut. Deftinge, Hemelveerdegem, Sint-Maria-Lierde en Sint-Martens-Lierde behoorden in de middeleeuwen tot het bisdom Kamerijk, het aartsdiakonaat Brabant en de dekenij Geraardsbergen. Toen in 1559 onder Filips II nieuwe bisdommen opgericht werden, gingen zij deel uitmaken van het aartsbisdom Mechelen. De aartsdiakonaten werden geleidelijk afgeschaft.
Na de napoleontische hervormingen in 1801 werden de vier parochies ingedeeld bij het bisdom Gent, dekenij Ronse en de kantonnale pastorij Nederbrakel. Gedurende de periode 1847-1852 werden een aantal parochies afgescheiden van het dekenij Ronse en samengevoegd tot de dekenij Geraardsbergen, Deftinge, Hemelveerdegem, Nederbrakel, Opbrakel, Ophasselt, Parike, Sint-Martens-Lierde, Sint-Maria-Lierde en Steenhuize. In 1909 werd dan de dekenij Nederbrakel opgericht waartoe de vier tot op vandaag behoren. Tijdens de Tweede Wereldoorlog stortte op 21 december 1942 een Lancaster DXP W4234 van 57 Squadron RAF (onderweg naar een missie in München) neer op het gehucht Kakebeke te Sint-Maria-Lierde nadat hij boven Steenhuize geraakt werd door het boordgeschut van een Duitse Messerschmitt. Op 6 mei 2000 werd een monument opgericht voor de zes overleden bemanningsleden (de zevende werd gevangen genomen).
Fusie.
In 1977 ontstond de fusiegemeente Lierde uit de vroegere deelgemeenten. Iedere deelgemeente kende dus ook haar eigen ontstaan en geschiedenis.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bezienswaardigheden.
De gemeente is vooral bekend om het Sint-Jansretabel in de Sint-Jan-Baptistkerk van Hemelveerdegem (erkend als Vlaams Topstuk) en de Kartuizerpriorij Sint-Martens-Bos in Sint-Martens-Lierde. Op de grens met Erwetegem (Zottegem) ligt natuurgebied Parkbos-Uilenbroek. In 2024 werd bekend gemaakt dat er een geboortebos wordt aangeplant aan Laerebeke en dat het Kartuizerpad tussen Sint-Martens-Lierde en Hemelveerdegem wordt heropend.
Politiek.
Structuur.
De gemeente Lierde ligt in het kieskanton Brakel in het provinciedistrict Oudenaarde, het kiesarrondissement Aalst-Oudenaarde en de kieskring Oost-Vlaanderen.
Geschiedenis.
Burgemeesters van Lierde waren:
2013-2018.
Burgemeester was Jurgen Soetens (CD&amp;V-Lierde). Hij leidde een coalitie bestaande uit CD&amp;V-Lierde en Centrumlijst. Samen vormden ze de meerderheid met 10 op 17 zetels.
2019-2024.
Na de gemeenteraadsverkiezingen van 2018 haalde de partij Voor Lierde de absolute meerderheid. Ze ging echter alsnog in coalitie met de Derde Partij. Hierdoor hadden ze een meerderheid van 14 op 17 zetels. De burgemeester bleef Jurgen Soetens (Voor Lierde).
2025-2030.
Na de gemeenteraadsverkiezingen van 2024 haalde de partij Voor Lierde de absolute meerderheid van 12 op 17 zetels. De burgemeester blijft Jurgen Soetens (Voor Lierde)
Cultuur.
Lierde mag zich een producent noemen van de Geraardsbergse mattentaart, het allereerste Vlaams product met Europees label. Als kleine buurgemeente van de mattentaartenstad Geraardsbergen, krijgt Lierde echter de meer bescheiden titel van mattentaartengemeente.
Lierde heeft ook een eigen toneelvereniging (Simali) en een poppenkastgezelschap ('t spelleke van Lierde).
Sport.
In Lierde spelen de voetbalclubs VC Eendracht Deftinge en FC Bonanza, de laatste uit Sint-Martens Lierde. Lierde kent ook nog volleybalclub S.S.J Hemelveerdegem en dansverenigingen Love2Dance en Dance-Experience. Ook beschikt Lierde over verschillende wielertoeristenclubs waaronder WTC Tempelhof. 
Toerisme.
Door deze gemeente loopt onder meer de fietsroute Denderende steden.
Lierde heeft heel wat te bieden op het vlak van toerisme. De 4 deelgemeenten bieden tal van bezienswaardigheden, memorials en natuurgebieden.
Bezienswaardigheden:

</doc>
<doc id="32669" url="https://nl.wikipedia.org/wiki?curid=32669" title="Lochristi">
Lochristi

Lochristi is een plaats en gemeente in de Belgische provincie Oost-Vlaanderen. De gemeente telt ruim 23.000 inwoners, die Lochristinaars worden genoemd. Lochristi is bekend om zijn bloemen (azalea's en begonia's). Lochristi ligt enkele kilometer ten noordoosten van Gent, op de weg naar Lokeren. Het heeft een afrit aan de E17 en sluit aan op de R4 (ring rond Gent).
Etymologie.
De vroegste bekende naam van de plaats is "Lo". Dit had de betekenis "open plek in een bos". De monniken van de Sint-Baafsabdij hebben hier "Lo Christi" of "Lo Sancti Christi" van gemaakt om het onderscheid te maken met andere plaatsen die de naam Lo droegen (Zie Lo-ten-hulle), en dat Lo Christi deel was van de Heilig Kerstparochie van Gent.
Volgens Maurits Gysseling sloeg de Lo op een open plek in Lobos.
Geschiedenis.
Lochristi behoorde tot de Oudburg van Gent, deel van Kroon-Vlaanderen van het graafschap Vlaanderen en via deze tot het Franse koninkrijk.
De H. Kerstparochie van Gent, afhankelijk van de Gentse Sint-Baafsabdij, omvatte het gebied van de latere gemeenten Oostakker, Sint-Amandsberg, Lochristi, Zaffelare, Zeveneken, Mendonk, Desteldonk, Destelbergen, en het Gentse stadsdeel Sint-Baafsdorp en Meulestede. Lochristi werd afgescheiden van deze oerparochie in de eerste helft van de 13de eeuw, toen Zaffelare en Mendonk reeds als zelfstandige parochies bestonden. In 1287 werd de parochie Lochristi verkleind door de afscheiding van Zeveneken.
Een plaats in Lochristi, Hijfte, is een van de weinige plekken die vernoemd worden in het Middeleeuws epos Van den Vos Reynaerde.
In Lochristi stonden meerdere windmolens. De Bundermolen, gebouwd in 1654 was eerst een staakmolen en werd later herbouwd als stenen bergmolen. Hij werd gesloopt in 1960.
Lochristi en Wachtebeke hebben op 16 december 2021 te kennen gegeven om tegen het jaar 2025 vrijwillig te fuseren tot een grote gemeente. De fusie werd op 27 november 2023 officieel goedgekeurd en gaat door vanaf 1 januari 2025.
Kernen.
Naast Lochristi zelf bestaat de gemeente nog uit de deelgemeenten Beervelde, Zaffelare en Zeveneken. Ten noorden van het dorpscentrum van Lochristi ligt het kleine dorpje Hijfte.
Deelgemeenten.
De gemeente Lochristi grenst aan volgende gemeenten en deelgemeenten:
Natuur en landschap.
Lochristi ligt in Zandig Vlaanderen en wel in het Waasland. De hoogte bedraagt ongeveer 8 meter. Vanaf de 2e helft van de 19e eeuw nam de teelt van begonia's en azalea's een grote vlucht. Er zijn nog steeds veel tuinbouwbedrijven. Een belangrijke waterloop is de Westlede, welke in oostelijke richting naar de Durme stroomt.
Oud Vliegveld.
Onmiddellijk ten westen van het centrum, op grondgebied van Lochristi en een stukje van Oostakker (Gent), ligt de site van een vliegveld
Militair vliegveld Eerste Wereldoorlog.
In de Eerste Wereldoorlog heeft de Duitse luchtmacht hier in 1917 een vliegveld aangelegd om Engeland aan te vallen, als alternatief voor het Vliegveld Sint-Denijs-Westrem (Flanders Expo).
Aanleg vliegveld jaren 1960.
Op de kaart is nog de plaats te zien van twee landingsbanen die in de jaren ‘60 werden aangelegd, opgehoogd met 4 meter zand van het uitgraven van het Sifferdok. Het vliegveld was bedoeld als economische stimulans voor de ontwikkeling van de haven en de vestiging van Volvo, maar werd nooit afgewerkt.
Zandontginning.
Sinds de jaren 1970 werd er in fases zand ontgonnen en gedeeltelijk weer opgevuld, met de huidige zandheuvels.
Wonderwoud.
Het Wonderwoud is de groenpool van 200 hectare die vanaf 2023 zal aangelegd worden op de site van het Oud Vliegveld, na het beëindigen van de zandwinning. Het wordt een van de vier nieuwe grote groenpolen rond Gent, naast de Gentbrugse Meersen, de Vinderhoutse Bossen en het Parkbos.
Tot nader order is het gebied niet toegankelijk wegens de onveilige toestand van de oevers en het koude water.
In een eerste fase zal de visvijver heringericht worden. In 2021 was het inrichtingsplan voor fase 1 klaar, dat beide westelijke armen omvat. Later zal een groot deel van de enorme zandwinningsput (1,5 km lang, 250 meter breed en 18 meter diep) opgevuld worden met grond uit de Antwerpse haven, die per schip in de Gentse haven zal aangevoerd worden. Er komen ook een 18 meter hoge uitkijktoren en een amfitheater.
Het Agentschap voor Natuur en Bos voorziet hiervoor 2,5 miljoen euro.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Evenementen.
Sinds 1972 wordt in Lochristi jaarlijks de Lodejofeesten gehouden. Van 1950 tot halverwege jaren 1980 bezocht men van heinde en verre het Begoniafestival in Lochristi. In 2016 kreeg dat eenmalig navolging met het succesvolle kunsten- en bloemenfestival Ambrosiana. Sinds 2008 wordt er ook wekelijks een markt gehouden in het centrum van Lochristi. In Beervelde vindt ieder jaar de aardbeienmarkt plaats. Verschillende aardbeientelers verkopen hun aardbeien op de markt.
Politiek.
Burgemeesters van Lochristi waren:
2013-2018.
Burgemeester is Yves Deswaene (Open Vld). Hij leidt de absolute meerderheid van Open Vld. CD&amp;V en N-VA zijn de overige partijen die deel uitmaken van de gemeenteraad.
Nabijgelegen kernen.
Hijfte, Zaffelare, Zeveneken, Beervelde, Sint-Amandsberg

</doc>
<doc id="32670" url="https://nl.wikipedia.org/wiki?curid=32670" title="Yasujiro Ozu">
Yasujiro Ozu

Yasujiro Ozu (小津 安二郎, "Ozu Yasujirō") (Fukagawa (Tokio, nu: Kōtō-ku), 12 december 1903 – Tokio, 12 december 1963) was een Japans filmregisseur. Zijn bekendste film is Tokyo monogatari ("Tokyo verhaal") uit 1953.
Ozu werd geboren in het district Fukagawa in Tokio, als zoon van een handelaar in meststoffen. Hij werd naar een kostschool in Matsusaka gestuurd, maar spijbelde liever om naar Hollywood-films te kijken. Ozu werkte korte tijd als onderwijzer, en keerde in 1923 terug naar Tokio. Dankzij bemiddeling van een oom kon Ozu bij de Shochiku Film Company werken; aanvankelijk als assistent-cameraman, maar binnen drie jaar was hij assistent-regisseur, en in 1927 regisseerde hij zijn eerste film: "Zange no yaiba" ("Het zwaard van boete"). Er zouden nog 53 films volgen, op drie na allemaal voor Shochiku. In zijn eerste vijf jaar als regisseur maakte Ozu 26 films. Zijn eerste grote succes kwam in 1932 met "Umarete wa mita keredo" ("Ik ben geboren, maar..."), een komedie. Aanvankelijk maakte hij veel komedies, maar later schakelde hij over op beschouwende familiedrama's van de lagere middenklasse ("shomin-geki"). Tijdens de Tweede Wereldoorlog diende Ozu in het Japanse leger; in 1945 zat hij een half jaar in een Brits krijgsgevangenenkamp.
Ozu werkte dikwijls samen met scenarioschrijver Kogo Noda, cameraman Yuharu Atsuta, en de acteurs Chishu Ryu en Setsuko Hara. Tokyo monogatari ("Tokyo Story") wordt beschouwd als Ozu's meesterwerk. Ook andere Ozu-films uit die periode - "Ochazuke no aji" ("De smaak van groene thee boven rijst") uit 1952, "Soshun" ("Vroege lente") uit 1956 en "Akibiyori" ("Late herfst") uit 1960 - waren een succes. Maar "Banshun" ("Late lente") uit 1949, waarin Chishu Ryu en Setsuko Hara voor het eerst samen spelen, was zijn persoonlijke favoriet. Zijn laatste film was "Samma no aji" ("Een herfstmiddag") uit 1962. Ozu stierf op zijn zestigste verjaardag aan kanker. Hij is begraven bij de Engaku-ji tempel in Kamakura.
Als regisseur was Ozu excentriek en perfectionistisch. Voor de jaren zestig waren zijn films zelden in het westen te zien omdat de distributiemaatschappijen dachten dat westerse bioscoopbezoekers, die gewend waren aan films van Akira Kurosawa en Kenji Mizoguchi, wel niets van Ozu's ingetogen schoonheid zouden begrijpen.
Ozu bekommerde zich niet om cinematografische conventies. Hij maakte pas in 1935 voor het eerst een geluidsfilm, en pas in 1958 zijn eerste kleurenfilm - "Higanbana" ("Zonnewendebloem"). Zijn handelsmerk was een shot met een 50mm lens vanuit een laag camerastandpunt, ongeveer 70 centimeter boven de vloer; vergelijkbaar met het gezichtspunt van een persoon die op een tatamimat zit. Hij gebruikte graag een statische camera, en zorgde er door een minutieus uitgevoerde kadrering voor dat geen enkele acteur een scène overheerste. Ook overvloeiers wees hij af, en als dat zo uitkwam ging hij 'over de as'; het verhaal was belangrijker dan visuele continuïteit.&lt;BR&gt;
"Tokyo monogatari" is een uitstekend voorbeeld van zijn werkwijze; de camera staat vast, de filmset is voorzien van een plafond en is zo gebouwd dat de camera vlak boven de grond lijkt te staan, alle actie komt vanuit de personages, een ouder echtpaar dat op bezoek bij hun kinderen wordt geconfronteerd met de generatiekloof en "mono no aware" - weemoed om wat verdwenen is. Dit sluit goed aan bij Ozu's eerder observerende dan dirigerende wijze van filmen.
Ozu was een inspiratiebron voor veel westerse regisseurs als Wim Wenders, Jim Jarmusch, en Martin Scorsese. Zijn landgenoot Shohei Imamura, die in de jaren vijftig enige tijd zijn assistent was, vond juist dat Ozu zich te veel bezighield met hoe Japan zichzelf graag zag en niet met hoe het werkelijk was.

</doc>
<doc id="32671" url="https://nl.wikipedia.org/wiki?curid=32671" title="Korund">
Korund

Korund is een mineraal dat chemisch gezien de kristallijne vorm van aluminiumoxide is met als verhoudingsformule α-Al2O3. De naam van het mineraal is ofwel van het woord "kurand" afgeleid uit het Hindi, of van "kuruvinda" uit het Sanskriet, dat robijn betekent. Het heeft een trigonaal kristalstelsel en de brekingsindex is 1,76 - 1,78. Het heeft hardheid 9 op de schaal van Mohs, vormen die minder zuiver zijn hebben ongeveer hardheid 8. De massadichtheid is 4 kg/l, voor zuiver korund 4,05 kg/l. Het is niet magnetisch.
Door de hardheid ervan wordt korund vaak als slijpmiddel gebruikt voor bijvoorbeeld slijpschijven of schuurpapier. Zuivere vormen van korund met een kleine toevoeging van andere metaalatomen, die een bepaalde kleur aan de steen geven, zijn de edelstenen saffier en robijn. Saffier is een transparant korund en blauw door ijzersporen. Robijn is een door chroomsporen rood korund. Deze twee worden geslepen in sieraden verwerkt. Robijn wordt ook voor lagers in horloges gebruikt.

</doc>
<doc id="32672" url="https://nl.wikipedia.org/wiki?curid=32672" title="Lovendegem (gemeente)">
Lovendegem (gemeente)



</doc>
<doc id="32673" url="https://nl.wikipedia.org/wiki?curid=32673" title="Maarkedal">
Maarkedal

Maarkedal is een gemeente in de Belgische provincie Oost-Vlaanderen. De gemeente telt ruim 6.000 inwoners, die Maarkedallers worden genoemd.
De naam 'Maarkedal' is ontleend aan de Maarkebeek, een watergang die doorheen de gemeente vloeit. Maarkedal ligt in de Vlaamse Ardennen.
Kernen.
De gemeente Maarkedal bestaat uit een fusie van de gemeenten Etikhove, Maarke-Kerkem, Nukerke en Schorisse en de dorpen Kerkem en Louise-Marie.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Natuurgebieden.
In Maarkedal liggen verschillende natuurgebieden (waarvan de meeste beschermd zijn als Natura 2000-habitatrichtlijngebied 'Bossen van de Vlaamse Ardennen en andere Zuid-Vlaamse bossen'): Burreken (deels), Bos Ter Rijst, Kuitholbos, Spijkerbos (deels), Koppenbergbos (deels), Maarkebeekvallei.
Politiek.
Structuur.
De gemeente Maarkedal ligt in het kieskanton Oudenaarde in het provinciedistrict Oudenaarde, het kiesarrondissement Aalst-Oudenaarde en de kieskring Oost-Vlaanderen.
Burgemeesters.
2013-2018.
Burgemeester was tot eind december 2015 Anny Vande Catsyne (Maarkedal Leeft) en vanaf 1 januari 2016 Joris Nachtergaele (N-VA). Hij leidt een coalitie bestaande uit N-VA &amp; Maarkedal Leeft. Samen vormen ze de meerderheid met 10 op 17 zetels.
2019-2024.
Burgemeester is Joris Nachtergaele (N-VA). Hij leidt een coalitie bestaande uit N-VA &amp; Open Vld Maarkedal. Samen vormen ze de meerderheid met 11 op 17 zetels.
Resultaten gemeenteraadsverkiezingen sinds 1976.
&lt;br&gt;

</doc>
<doc id="32674" url="https://nl.wikipedia.org/wiki?curid=32674" title="Maldegem (gemeente)">
Maldegem (gemeente)



</doc>
<doc id="32675" url="https://nl.wikipedia.org/wiki?curid=32675" title="Moerbeke (Waasland)">
Moerbeke (Waasland)

Moerbeke is een gemeente in de Belgische provincie Oost-Vlaanderen, en ligt in het Waasland. De gemeente telt ruim 6.500 inwoners, waarvan 131 inwoners met de Nederlandse nationaliteit. De inwoners worden Moerbekenaars genoemd.
Moerbeke was in de omstreken vooral bekend om zijn suikerfabriek, die deel uitmaakte van de groep Iscal Sugar. Op tweede kerstdag 2007 kondigde het bedrijf echter aan dat het de vestiging in Moerbeke sloot.
De officieuze naam "Moerbeke-Waas" wordt soms gebruikt om onderscheid te maken met het andere Moerbeke, deelgemeente van Geraardsbergen.
In 2025 zal de gemeente fuseren met haar zuidelijke buurgemeente, Lokeren.
Etymologie.
De naam Moerbeke komt van enerzijds het Germaanse woord 'mora' wat veenmoeras ( of later turf-ontginningsterrein) betekent en anderzijds het Germaanse 'baki' wat beek betekent. De naam wordt voor het eerst vermeld in 1271. Reeds in de Romeinse tijd bestond er al een woonkern aan de noordelijke heirbaan.
Geschiedenis.
Archeologische vondsten stammen uit het epipaleolithicum, het mesolithicum en de Romeinse periode. Moerbeke ontwikkelde zich als straatdorp langs de weg van Brugge naar Antwerpen.
In de 13e en 14e eeuw, toen Moerbeke grafelijk bezit was, werden veel turfgronden aan Gentse burgers verkocht, terwijl ook de Sint-Baafsabdij ontginningen verrichtte.
In 1452 vond de Slag bij Moerbeke plaats tussen de troepen van Filips de Goede en de Gentenaren. Tijdens de godsdienstoorlogen hingen vele bewoners het Calvinisme aan. In 1671 werd brand gesticht in het dorp door Franse troepen.
Einde 16e eeuw werd onder leiding van Alexander Farnese een linie aangelegd met forten Francipani en Terwest, en daartussen de schans Papemutse.
Moerbeke kende in de eerste helft van de 19e eeuw veel armoede, later kwamen enkele weverijen en brouwerijen en was er enige scheepsbouw. In de 20e eeuw verdwenen de meeste van deze bedrijven. In 2007 sloot ook de suikerfabriek.
Natuur en landschap.
Moerbeke is een karakteristieke landelijke gemeente, gelegen in Zandig Vlaanderen en het Waasland. De hoogte bedraagt ongeveer 5 meter. In het zuidelijke deel van de gemeente, onder de Moervaart, bestaat het landschap uit meersen gevormd tijdens de laatste ijstijd, waarin moeraskalk en hoogveen ontstond. Het gebied is ingedeeld in akkers die afgezoomd worden door typische rijen canadapopulieren. In de Moervaartdepressie werd turf gewonnen. Ten noorden van de Moervaart ligt een zandrug, die tussen de naaldbossen ruimte biedt aan het unieke natuurdomein Heidebos, dat zich uitstrekt over Moerbeke en Wachtebeke. Noordelijker (boven de Expresweg Antwerpen-Knokke) bestaat het landschap uit uitgestrekte polders met twee kreken, de Grote Kreek en Pereboomsgat.
Ten zuiden van de kom van Moerbeke vindt men het natuurgebied Turfmeersen in de Moervaartdepressie. Ook andere natuurgebieden, zoals de "Vette Meers", liggen op het grondgebied van Moerbeke.
Kernen.
Hoewel Moerbeke in tegenstelling tot de meeste andere nu overblijvende gemeenten geen extra territorium heeft bijgekregen bij de fusie van '77, bestaat het toch uit drie aparte woonkernen die voor alle duidelijkheid geen deelgemeenten zijn, aangezien ze nooit zelfstandig geweest zijn.
Moerbeke is van de drie het grootst en zo goed als alle diensten zijn dan ook daar gevestigd. Koewacht is een grensdorp dat deel uitmaakt van drie verschillende bestuurlijke eenheden: naast het deel op het grondgebied van Moerbeke bevinden er zich ook nog delen van het dorp in de buurgemeente Stekene en de Nederlandse gemeente Terneuzen. Als laatste is er Kruisstraat, een lintdorp gelegen langs de Oost- en Weststraat, beiden zijstraten van de Kruisstraat naar welke de woonkern vernoemd is. Koewacht als geheel is veel groter dan Kruisstraat maar als de delen van Stekene en Terneuzen buiten beschouwing worden gelaten zijn beide kernen ongeveer gelijkwaardig.
De gemeente Moerbeke grenst aan volgende (deel)gemeenten:
Kaart.
I:Moerbeke  II:Koewacht(-Moerbeke)  III:Kruisstraat
Politiek.
Bestuur 2013-2018.
De burgemeester van Moerbeke is sinds 2023 Stijn Deschepper.
Gemeenteraad.
De Open Vld-gemeenteraadsleden zijn Robby De Caluwé, Frederic Dierinck, Nicole Stevelinck, Annelie Van Hecke en Veronique van Peperstraten.
De N-VA-gemeenteraadsleden zijn Tom Hillaert en Giovanni Ferrari.
De CD&amp;V-gemeenteraadsleden (CD&amp;V+) zijn Lut Van De Vijver, Martine Dieleman, Kathleen Plasschaert en Bea De Schepper.
Het Vooruit-Groen-gemeenteraadslid (Mens: Moerbeke, Ecologisch en Sociaal) is Lotfi Benhalima.
College van burgemeester en schepenen.
Uniek aan de politieke situatie, is dat de gemeente sinds 1847 wordt bestuurd door een absolute meerderheid van liberalen. Op dit moment zijn er drie oppositiepartijen: N-VA, die 2 van de 17 zetels heeft, CD&amp;V met 4 zetels en Vooruit-Groen (Mens) met 1 zetel.
De huidige schepenen zijn Sarah Poppe, Koen Mertens, Peter De Bock en Inge Mertens (allen Open Vld).
Sport.
Voetbalclub KFC Moerbeke is aangesloten bij de KBVB en actief in de provinciale reeksen.
Nabijgelegen kernen.
Klein-Sinaai, Eksaarde, Wachtebeke, Kruisstraat

</doc>
<doc id="32676" url="https://nl.wikipedia.org/wiki?curid=32676" title="Bad Bentheim">
Bad Bentheim

Bad Bentheim (Nederlands, verouderd: "Bentem", "Benthem") is een Duitse stad in de landkreis Grafschaft Bentheim in de deelstaat Nedersaksen en telt inwoners. Het ligt vlak bij de grens met Nederland, ter hoogte van Oldenzaal. Bad Bentheim is bekend door het Kasteel Bentheim ("Burg Bentheim") en de steensoort Bentheimer zandsteen.
Geografie.
De gemeentegrens is 49 km lang, waarbij de maximale afstand noord-zuid 14 km en de maximale afstand oost-west 12 km bedragen. Aan Bad Bentheim grenzen Schüttorf, Nordhorn, Ochtrup, Gronau en de Nederlandse regio Twente.
Bestuurlijke indeling.
Naast de hoofdplaats Bad Bentheim omvat de gemeente Achterberg, Bardel, Gildehaus, Hagelshoek, Holt und Haar, Sieringhoek, Waldseite, Westenberg. De huidige gemeente is op 1 maart 1974 ontstaan uit Bentheim, Gildehaus, Bardel en Sieringhoek. In 1979 werd het woord "Bad" aan de naam toegevoegd vanwege de functie als kuuroord.
Geschiedenis.
Bad Bentheim is de voormalige hoofdstad van het Graafschap Bentheim en kent een lange geschiedenis. In 1945 bepaalde het Britse bestuur dat de hoofdstad voortaan niet Bentheim, maar het meer geïndustrialiseerde en centraler gelegen Nordhorn moest worden.
Het kenmerk van de stad is het Kasteel Bentheim, dat in 1116 voor het eerst genoemd wordt. De Graven van Bentheim lieten het bouwen.
De reformatie werd in Bentheim in zijn Lutherse vorm in 1544 ingevoerd, maar in 1588 werd dat afgelost door de Calvinistische kerkorde. De graven hadden zich inmiddels met de Republiek der Verenigde Nederlanden verbonden. In 1650 ondernam de beroemde kunstschilder Jacob van Ruisdael met zijn vriend Nicolaes Berchem een reis naar Bentheim. Van zijn hand zijn 15 schilderijen met Kasteel Bentheim. Ook Berchem maakte een aantal schilderijen. In 2005 verwierf het Mauritshuis in Den Haag een van Van Ruisdaels gezichten op Bentheim.
In 1688 besloten de graven onder dreiging van het expanderende bisdom Munster terug te keren naar de Rooms-Katholieke Kerk, maar nadat de Munsterse inval in de Republiek in 1672, na tijdelijk succes, toch geen blijvend gevolg kreeg, lieten zij de burgerij vrij in hun godsdienstige oriëntatie en erkenden zij het Nederlands als ambtelijke en onderwijstaal. In 1701 sloten zij een verdrag met de Republiek die daarbij de beschermheer van de Bentheimer kerk werd. 
In 1752 erkenden de graven de koning van Hannover als hun leenheer. Het Hoogduits kreeg steeds meer plaats en in 1824 werd het Nederlands officieel afgeschaft. De kerken werden toen onderworpen aan het Hannoveraanse staatsgezag en moesten hun bepalende invloed op het onderwijs loslaten. De uitvoering van dat verbod nam overigens nog enkele generaties in beslag. Bentheim verloor in deze periode zijn traditioneel op Nederland gerichte blik. Op de kansels van de Hervormde c.q. Gereformeerde kerken bleef het Nederlands echter nog wel veel langer in gebruik. Zie voor de taalgeschiedenis Nederlands in Duitsland. In 1865 wordt Hannover en daarmee Bentheim bij Pruisen gevoegd en als gevolg daarvan wordt het in 1870 deel van het Duitse keizerrijk. 
Zie voor de geschiedenis van Bentheim ook Burgsteinfurt, de naburige stad die eveneens residentie was van de graven van Bentheim-Steinfurth. 
Ten gevolge van armoede en oorlogen zochten vele inwoners van Bentheim sinds de 17de eeuw hun heil in de rijkere Republiek der Nederlanden. De familienaam 'van Benthem' verwijst naar die afkomst, evenals de naam 'van Steinvoorde' verwijst naar Burgsteinfurt. 
Rond 1711 werden geneeskrachtige zwavelbronnen ontdekt, waardoor de plaats nu een erkend "heilbad" is. Dit is te herkennen aan het woord "Bad" in de naam. In 1865 verkreeg de stad stadsrechten.
Met "Bentheimer Gold" bedoelde men de Bentheimer zandsteen. De handel hierin (van de 15e tot en met de 18e eeuw) vond vooral plaats naar het Münsterland, Oost-Friesland en over de Vecht naar Nederland. De sokkel van het Vrijheidsbeeld in New York is gemaakt van Bentheimer zandsteen; ook het Koninklijk Paleis op de Dam is in deze steen gebouwd. Nabij Bentheim bevindt zich een groeve die "Franzosenschlucht" genoemd wordt, waaruit deze steen gewonnen werd.
Spoorwegknooppunt.
Station Bad Bentheim is door de ligging aan de spoorlijn Almelo - Salzbergen een station waar internationale treinen stoppen. Eens in de twee uur stopt hier een internationale Intercity van Amsterdam naar Berlin Ostbahnhof. Vanouds werd hier de locomotief gewisseld, wat nodig was doordat de NS en de DB niet op dezelfde elektrische spanning rijden. Sedert 2023 wordt gereden met locomotieven die in beide landen kunnen rijden.
Vanuit Bad Bentheim vertrekken treinen van de door eurobahn geëxploiteerde Wiehengebirgs-Bahn naar Bielefeld en Hengelo. Sinds juli 2019 rijdt de Bentheimer Eisenbahn met passagierstreinen tussen Bad Bentheim, Nordhorn en Neuenhaus.
Ook is Bentheim een stopplaats voor de vele goederentreinen die hier passeren. De Bentheimer Eisenbahn exploiteert de spoorlijn naar Coevorden.
Sport en recreatie.
Bad Bentheim is gelegen aan de Europese wandelroute E11. Ter plaatse is de route ook bekend als Handelsweg en Töddenweg. De route komt vanuit Oldenzaal via Gildehaus en vervolgt oostwaarts via Suddendorf naar Salzbergen.

</doc>
<doc id="32677" url="https://nl.wikipedia.org/wiki?curid=32677" title="Ninove">
Ninove

Ninove is een stad gelegen in het zuidoosten van de provincie Oost-Vlaanderen in België. De stad is gelegen aan de rivier de Dender en behoort toe tot de Denderstreek. Op 1 januari 2024 telde de stad een totale bevolking van 40.363 inwoners die "Ninovieters" worden genoemd. De plaatselijke benaming van Ninove klinkt als "Nienof". De wekelijkse markt gaat door op dinsdag.
De gemeente Ninove bestaat uit de stad en (sinds de fusie van 1977) de deelgemeenten Appelterre-Eichem, Aspelare, Denderwindeke, Lieferinge, Meerbeke, Nederhasselt, Neigem, Okegem, Outer, Pollare en Voorde. De totale oppervlakte bedraagt 72,57 km², met een bevolkingsdichtheid van 556 inwoners per km².
Geschiedenis.
De oudste versie van de naam "Ninove", Neonifus, dateert uit de 9e eeuw. Latere versies van de stadsnaam waren Ninive en Nineve. De huidige versie van de stadsnaam stamt uit de 14e eeuw. De oorsprong van de stadsnaam is niet duidelijk. Er zijn twee theorieën over de herkomst: de een stelt dat de naam van Romeinse oorsprong is, de andere dat het Frankische oorsprong heeft. De betekenis van de naam is echter bekend: Ninove betekent "nieuw weiland".
Tijdens de Romeinse overheersing was Ninove een kleine nederzetting gelegen in het huidige "Nederwijk". Met de komst van de Franken in de 4e eeuw na Christus groeide de nederzetting uit tot een klein landbouwdorp. Het gebied waarop Ninove is gelegen, maakte vanaf 843 deel uit van het Heilige Roomse Rijk. In de 11e eeuw werd dit gebied veroverd door de graaf van Vlaanderen, Boudewijn V, en het hele gebied tussen de rivieren Schelde en Dender werd onderdeel van Vlaanderen.
Vanaf de 11e eeuw werd het middeleeuwse castrum versterkt tot een kasteelburcht. Omdat het op een handelsroute tussen Boulogne-sur-mer en Keulen lag, de heirbaan Boulogne-Kassel-Keulen, bloeide het dorp op en groeide uit tot een stad. In 1137 stichtten Norbertijner monniken uit de Parkabdij de Sint-Corneliusabdij (Abdij van Onze-Lieve-Vrouw en SS. Cornelius en Cyprianus), grenzend aan de stad. In 1295 kocht de graaf van Vlaanderen, Gwijde van Dampierre, de stad en de omliggende landen. Zijn kleinzoon Hendrik verleende de stad in 1339 stadsrechten. 
De 15e tot 17e eeuw waren moeilijke tijden voor de stad, omdat de regio werd geteisterd door oorlog en religieuze en politieke twisten. De abdij werd geplunderd door de Fransen in 1578 tijdens de reformatie. In 1658 werd Ninove bezet door het Franse leger. Na het Verdrag van de Pyreneeën gaven de Fransen het gebied terug aan Spanje, maar het gebied zou nog vele malen van hand wisselen tijdens de oorlogen van Lodewijk XIV en Lodewijk XV van Frankrijk.
In de 17e eeuw werd Ninove zwaar getroffen door de schadeloosstellingen die door de strijdende partijen werden opgelegd en de stad kreeg te maken met een grote economische crisis toen de lakenindustrie in verval raakte. De grote abdij werd in 1796 door de Fransen gesloten, nadat Vlaanderen bij Frankrijk werd ingelijfd. De stad diende als hoofdkwartier voor de cavalerie tijdens de Waterloo-campagne van 1815.
In de 19e eeuw werd Ninove getransformeerd door de opkomst van de industriële revolutie. De textielindustrie bloeide op en er ontstonden tal van fabrieken in de stad, waardoor de economie en de werkgelegenheid sterk verbeterden. De spoorlijn tussen Aalst en Geraardsbergen, die in 1868 werd geopend, speelde een belangrijke rol in de economische groei van de stad.
Van groot belang voor Ninove was de luciferindustrie. De eerste luciferfabriek werd in 1860 opgericht. Uiteindelijk werkten zo'n 1600 mensen in deze industrietak die onder meer het bekende merk "Three Torches" produceerde. In de omgeving verschenen veel populierenplantages. In 1979 kwam aan de Ninoofse luciferindustrie een einde.
In de 20e eeuw veranderde Ninove verder door de komst van moderne technologieën en infrastructuur. De stad werd een belangrijk regionaal centrum en bleef groeien in bevolking en economie. Tijdens de Eerste en Tweede Wereldoorlog werd Ninove, net als veel andere Belgische steden, getroffen door de oorlogshandelingen en de bezetting door vreemde troepen. Na de Tweede Wereldoorlog kende de stad echter een periode van wederopbouw en groei.
In de afgelopen decennia heeft Ninove een transformatie ondergaan van een industriële stad naar een stad die zich meer richt op dienstverlening en toerisme. De oude fabrieken zijn in veel gevallen omgebouwd tot moderne kantoor- en woonruimtes, en de stad heeft geïnvesteerd in het verbeteren van haar infrastructuur en voorzieningen.
Tegenwoordig is Ninove een levendige stad met een rijke geschiedenis en een mooie mix van historische en moderne architectuur. Het heeft een scala aan winkels, restaurants en culturele bezienswaardigheden, waaronder de prachtige Onze-Lieve-Vrouwkerk, het stadhuis en de overblijfselen van de Sint-Corneliusabdij. Bovendien is Ninove door zijn ligging aan de Dender en in de nabijheid van het Pajottenland een ideaal vertrekpunt voor fiets- en wandeltochten in de prachtige natuurlijke omgeving.
In de loop der jaren heeft Ninove zich ontwikkeld van een kleine Romeinse nederzetting tot een bruisende stad in Vlaanderen. De geschiedenis van Ninove is er een van groei, verval en wederopbouw.
De Oudste, de Stoutste en de Wijste der Steden.
Ninove wordt door geschiedschrijver Antonius Sanderus in zijn werk "Flandria Illustrata" uit 1644 treffend beschreven als "de Oudste, de Stoutste en de Wijste der Steden". Sanderus baseert deze benamingen op enkele unieke kenmerken van de stad.
Ten eerste wordt Ninove de "oudste" stad genoemd omdat haar naam sterk lijkt op die van de Assyrische en Bijbelse stad Ninive. Deze gelijkenis benadrukt de historische betekenis van de stad. Ten tweede krijgt Ninove de titel "stoutste" stad vanwege de moed die haar inwoners toonden toen ze de aanvallende Aalstenaars met open poorten tegemoet gingen. Dit toont aan dat de Ninovieters niet bang waren om de confrontatie aan te gaan. Tot slot wordt Ninove de "wijste" stad genoemd, omdat het een van de weinige steden was die geen stadsnar in dienst had of betaalde. Dit illustreert de focus van de stad op wijsheid en verstand boven louter amusement.
Deze bijnamen zijn zo kenmerkend voor Ninove dat ze zelfs op borden bij de ingangen van de stad te vinden zijn. Sanderus' beschrijving van Ninove als "de Oudste, de Stoutste en de Wijste der Steden" benadrukt de unieke en trotse geschiedenis van deze stad, die tot op de dag van vandaag voortleeft.
Abdij van Sint-Cornelius en Sint-Cyprianus.
De abdij van Sint-Cornelius en Sint-Cyprianus was een klooster van de Premonstratenzer Orde in het centrum van Ninove, in de provincie Oost-Vlaanderen, België. Alleen de abdijkerk is nu nog over.
De parochiekerk van Ninove werd in 1137 omgevormd tot een Premonstratenzer Abdij door Gerard I, heer van Ninove, ter nagedachtenis aan zijn vrouw Gisela en zichzelf. De abdij was een dochterstichting van de Parkabdij buiten Leuven.
In de 16e en 17e eeuw waren het moeilijke tijden door politieke onrust en de gevolgen van de Tachtigjarige Oorlog. De 18e eeuw bracht een periode van rust en voorspoed. Alle abdijgebouwen werden herbouwd naar de plannen van Gentse architecten Jan Baptist Simoens en Frans Drieghe, onder advies van Laurent-Benoît Dewez.
De abdij werd opgeheven op 1 februari 1796 tijdens de Franse periode. Op verzoek van de lokale bevolking werd de abdijkerk in 1813 omgebouwd tot parochiekerk, gewijd aan de Tenhemelopneming van Maria. De meeste abdijgebouwen werden gesloopt in de jaren 1820, met als voornaamste overblijfsel een monumentale poort.
De huidige barokke kerk werd gebouwd vanaf 1640, maar door financieringsproblemen duurde het tot 1716 voordat de bouw hervat werd. De kerk werd ingewijd op 27 april 1727. Het orgel werd in 1728 vervaardigd door de beroemde orgelbouwer Jean-Baptiste Forceville.
De abdij van Sint-Cornelius en Sint-Cyprianus speelde een belangrijke rol in de lokale gemeenschap en de geschiedenis van Ninove. Hoewel de meeste abdijgebouwen zijn verdwenen, blijft de abdijkerk een belangrijk monument en getuige van het rijke verleden van de stad.
Bijnamen van Ninovieters.
De stad Ninove kent een rijke geschiedenis en cultuur, met verschillende bijnamen voor haar inwoners, zoals Wortelkrabbers, Kaffeegieters, Stekskesmannen en Voddenmarchands. De stad werd ook wel "De Oudste, de Stoutste en de Wijste der Steden" genoemd vanwege haar geschiedenis en unieke kenmerken. De Abdij van Sint-Cornelius en Sint-Cyprianus is een belangrijk historisch monument in Ninove, waarvan nu alleen de abdijkerk nog over is.
Kernen.
Ninove bestaat naast het stadscentrum nog uit de deelgemeenten Appelterre-Eichem, Aspelare, Denderwindeke, Lieferinge, Meerbeke, Nederhasselt, Neigem, Okegem, Outer, Pollare en Voorde. De wijk Lebeke heeft een eigen kerk op de grens van Outer en Denderhoutem. Herlinkhove is een verdwenen gemeente tussen Ninove en Outer.
Natuur en landschap.
Ninove ligt aan de Dender op een hoogte van 5-12 meter. Langs de Dender ligt in het zuidwesten het natuurgebied Dendervallei Ninove.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Vervoer.
Op 1 december 1855 werd de spoorlijn Denderleeuw - Aat geopend met een station in Ninove. Hiermee was echter de hoofdstad Brussel vanuit Ninove alleen via een omweg en met overstap te bereiken. De buurtspoorwegen legden een rechtstreekse tramlijn van Brussel naar Ninove langs de huidige N8, vanaf 3 november 1898 tot de Burchtdam en vanaf 19 februari 1913 uitgebreid tot de Denderkaai. De tramlijn werd geëlektrificeerd tot aan de Burchtdam op 16 april 1927 en tot de Denderkaai op 31 december 1933. Vanaf 22 mei 1907 was er een tramlijn naar Leerbeek. Op 28 juni 1968 reed de elektrische tram voor het laatst naar Ninove en werd deze vervangen door een busdienst. De dieseltram naar Leerbeek reed op het laatst op 28 maart 1959. De plannen om een nieuwe tramlijn aan te leggen tussen Brussel en Ninove, langs de N8, zijn opgeborgen.
Ninove ligt ook aan de volgende gewestwegen
In Ninove stoppen verschillende buslijnen naar omliggende gemeenten en naar Brussel. Hieronder de buslijnen in Oost-Vlaanderen. Alle buslijnen passeren de halte Ninove-Centrum (nabij het Ninia Shopping Centrum). De meeste hebben hier hun eindhalte. Enkele lijnen eindigen aan het station.
Hieronder de buslijnen naar Vlaams-Brabant en Brussels Hoofdstedelijk Gewest.
Gezondheidszorg.
In Ninove ligt een van de drie campussen van het Onze-Lieve-Vrouwziekenhuis: het Medisch Centrum Onze-Lieve-Vrouw Ninove. Voor de fusie op 31 december 2001 was het al, samen met de campus Asse, het Fusieziekenhuis Heilig Hart Asse/Ninove. Daarvoor was dit het aparte Nieuw Ziekenhuis Ninove. Sinds de fusie in 2001 is de campus Ninove geen algemeen ziekenhuis meer. In het Medisch Centrum Ninove zijn er wel nog steeds raadplegingen, een dagziekenhuis, een operatiekwartier, een dialysecentrum en een dienst voor medische beeldvorming.
Toerisme.
Door de stad loopt onder meer de Denderroute zuid en Denderende steden.
Evenementen.
Carnaval.
Het carnaval in Ninove werd gesticht in 1960. In Ninove zijn verschillende carnavalsinstanties zoals de "Koninklijke Karnavalraad VZW", "De Stedelijke Feestcommissie", "De Prinsencaemere" en "de Ridders in de Wortelorde". Opvallend is ook dat de jongensscouts van Ninove "De Skoeten" het meeste aantal carnavalsdeelnames heeft (sinds 1963). Deze jeugdbeweging heeft ook een eigen officiële prins VT en start reeds op vrijdag met Carnaval, vandaar de bijnaam "De Vrijdagstarters".
Politiek.
Structuur.
De gemeente Ninove ligt in het kieskanton Ninove in het provinciedistrict Geraardsbergen, het kiesarrondissement Aalst-Oudenaarde en de kieskring Oost-Vlaanderen.
Gemeenteraad.
In 2019 vormen Open Vld, Samen en 1 onafhankelijk lid een bestuursmeerderheid met 17 van de 33 zetels. 
Ninove was bij de lokale verkiezingen van 2012 een vreemde eend in de bijt, omdat de lijst van Vlaams Belanger Guy D'haeseleer hier de grootste werd. Overal elders in Vlaanderen verloor deze partij sterk.
Op 17 december 2012 verklaarde de Kiescommissie de gemeenteraadsverkiezingen van de stad ongeldig. Aanleiding was een Facebookbericht van Guy D'haeseleer waarin hij zijn kiezers opriep om hem een foto te zenden van elke uitgebrachte stem op zijn naam. Elke foto zou dan vergoed worden door een bierconsumptie. Op 14 februari 2013 oordeelde de Raad van State echter dat herverkiezingen niet nodig waren.
Ook bij de gemeenteraadsverkiezingen van 2018 werd Forza Ninove de grootste partij, nu met ruim 40% van de stemmen. Dit bemoeilijkt de coalitievorming omdat de andere partijen weigeren met Guy D'haeseleer samen te werken. Tegenover de 15 zetels van Forza Ninove was er een verdeelde oppositie van 18 zetels. Als die oppositie besluit samen te werken vormt zij de meerderheid. De N-VA wachtte nog af waar ze mee de meerderheid ging vormen, maar raakte verdeeld. Joost Arents van de N-VA besloot mee te stappen in een monsterverbond van 17 zetels meerderheid tegen een minderheid van 16 zetels waaronder de 15 zetels van Forza Ninove en de overblijvende zetel van de verdeelde N-VA.
Resultaten gemeenteraadsverkiezingen sinds 1976.
Onderstaande grafiek toont de evolutie van de zetelaantallen binnen de Ninoofse gemeenteraad.
Sport.
Voetbalclub KVK Ninove is aangesloten bij de KBVB en speelde er meer dan drie decennia in de nationale reeksen, waaronder tien jaar in Derde Klasse. Verder spelen ook K Eendracht Appelterre-Eichem, SK Lebeke-Aalst, VC Osta Meerbeke, VK Nederhasselt, VK Jong Neigem, FC Panters Okegem, SV Voorde en KV Eendracht Winnik in de Ninoofse deelgemeenten.
Ninove heeft ook een rijk volleybalverleden. Momenteel kan je hiervoor nog terecht bij volleybalclub Mevoc Meerbeke, beachvolleybalclub NinoBeach en volleybalclub Vokajap.
Dender Hockey is de enige actieve hockeyclub in Ninove en is de grootste sportclub van Ninove.
Nabijgelegen kernen.
Okegem, Denderhoutem, Outer, Eichem, Pollare, Meerbeke

</doc>
<doc id="32678" url="https://nl.wikipedia.org/wiki?curid=32678" title="Oosterzele">
Oosterzele

Oosterzele is een plaats en gemeente in de Belgische provincie Oost-Vlaanderen. De gemeente telt iets meer dan 14.000 inwoners, die Oosterzelenaars worden genoemd.
Geschiedenis.
De oudste vermelding van Oosterzele is van eind 9e eeuw, als "Ostresela". In 1042 was sprake van "Ostresele". Het zou betrekking hebben op een voornaam huis (sala) dat in het oosten lag.
In 1230 werd Oosterzele verheven tot zelfstandige parochie. In de 13e eeuw werd het onderdeel van het Land van Rode.
Kernen.
Oosterzele bestaat uit zes deelgemeenten. Geografisch en volgens grootte kunnen er twee groepen onderscheiden worden. In het noorden de kleinere deelgemeenten Gijzenzele, Landskouter en Moortsele, in het zuiden het grotere Balegem, Scheldewindeke en Oosterzele. Verder zijn er nog een relatief groot aantal gehuchten/woonkernen verspreid over de gemeente. In alfabetische volgorde zijn dit Anker, Heet, Houw, Kalle, Langemunte, Meerstraat, Smissenbroek, Steenberg en Walzegem.
De gemeente ligt langs de spoorlijn Geraardsbergen-Zottegem-Gent. Vier kernen hebben daardoor de beschikking over een station. Van noord naar zuid zijn dit Landskouter, Moortsele, Scheldewindeke en Balegem (2 stations: Balegem-Dorp en Balegem-Zuid).
Deelgemeenten.
De gemeente Oosterzele grenst aan volgende gemeenten en deelgemeenten:
Natuur en landschap.
Oosterzele ligt in zandig en zandlemig Vlaanderen. De hoogte varieert van 19-63 meter. Het hoogste punt bevindt zich bij de "Betsberg". Het landschap is golvend. Enkele verlaten putten, waaruit vroeger Ledesteen werd gewonnen, zijn nog aanwezig.
Belangrijke natuurgebieden zijn:
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Burgemeesters van Oosterzele waren:
2013-2018.
Burgemeester is Johan Van Durme van de CD&amp;V-N-VA. Dit kartel heeft de meerderheid met 14 op 23 zetels.
2019-2024.
De vorige meerderheid (coalitie) werd met dezelfde burgemeester voortgezet, maar nu met slechts 12 op 23 zetels.
Nabijgelegen kernen.
Scheldewindeke, Landskouter, Gijzenzele, Anker, Sint-Lievens-Houtem

</doc>
<doc id="32679" url="https://nl.wikipedia.org/wiki?curid=32679" title="Menselijkgenoomproject">
Menselijkgenoomproject

Het menselijkgenoomproject (Engels: human genome project (HGP)) is een programma om de structuur van het menselijke DNA volledig op te helderen, tot op het niveau van de individuele basenparen, en alle menselijke genen te identificeren en te lokaliseren. Bij de aanvang ervan in 1988 leek dit nog haast een utopie; de gebruikte technieken schreden echter zo snel voort dat het nog ruim voor het geplande eindpunt grotendeels af was.
Ook het genoom van dieren wordt ontrafeld in andere genoomprojecten.
Geschiedenis.
In 1990 stelde de regering van de VS een subsidie in (uitgegeven door twee ministeries, waaronder gezondheidszorg) om dit project te financieren waarvan werd geschat dat het 15 jaar zou gaan duren. Door uitgebreide internationale samenwerking en vooruitgang van de gebruikte technieken (vooral de sequentieanalyse) naast enorme vorderingen in de computertechnologie was er een ruwe kaart van het menselijk genoom beschikbaar in het jaar 2000, zoals gezamenlijk werd aangekondigd door de Amerikaanse president Bill Clinton en de Engelse premier Tony Blair. De landen die deelnamen zijn: China, Frankrijk, Duitsland, Japan, Verenigd Koninkrijk en de VS.
Op 14 april 2003 werd er aangekondigd dat het project met succes was afgerond en dat nu 99% van het genoom met een nauwkeurigheid van 99,99% bekend was.
Een belangrijke drijfveer om het project te versnellen was de aankondiging van de commercieel werkende firma Celera Genomics, die volgens de methode "shotgun sequencing" werkte. Deze firma zei nieuw ontdekte genen te willen patenteren, terwijl de door het menselijkgenoomproject ontdekte sequenties algemeen bruikbaar zijn en daarna niet meer te patenteren zijn.
Het menselijkgenoomproject is inmiddels slechts een van een aantal soortgelijke projecten, die ieder als doel het volledig ontrafelen van het volledige genoom van een bepaald organisme hebben. Hoewel het nut van een dergelijk programma voor de mens het meest voor de hand lijkt te liggen hebben ook de andere (zoals muis, fruitvlieg, gistcellen, nematoden en andere) door hun simpeler structuur en door de verschillen waarschijnlijk zeer veel verrassingen in petto.
Doelstellingen.
Niet alleen werd gestreefd naar het bepalen van alle ca. 3 miljard basenparen in het menselijk genoom met een minimale onnauwkeurigheid, maar ook om alle genen in deze sequenties te identificeren. Dit deel van het project gaat nog door, en een van de meest verrassende uitkomsten van het menselijkgenoomproject was het relatief veel geringere aantal genen dat werd aangetroffen: slechts ca. 20.000-25.000, terwijl voor die tijd schattingen van meer dan het dubbele aantal circuleerden.
De menselijke basenparenvolgorde is momenteel opgeslagen in databases en via het internet toegankelijk. Voor het raadplegen zijn speciale computerprogramma's ontwikkeld, want zonder zulke programma's zijn de gegevens nagenoeg onbruikbaar.

</doc>
<doc id="32680" url="https://nl.wikipedia.org/wiki?curid=32680" title="Sint-Gillis-Waas">
Sint-Gillis-Waas

Sint-Gillis-Waas is een gemeente in de Belgische provincie Oost-Vlaanderen, en ligt in het Waasland. De gemeente telt ruim 20.000 inwoners, die als locofaulisme bekend staan als "eiertrappers".
Etymologie.
De gemeente dankt haar naam aan haar patroonheilige, de Heilige Gillis of Egidius (640-724), een kluizenaar uit de Provence die snel na zijn dood ook in het Waasland erg populair was bij pelgrims die zijn graf bezochten. Hij gaf zijn naam aan de neogotische parochiekerk Sint-Egidius uit 1876. Op het wapenschild van de gemeente uit 1783 (in 1991 opnieuw erkend) wordt hij afgebeeld met gouden mijter en kromstaf op een azuren veld. De raap naast hem is een verwijzing naar landbouw die tot de jaren 60 in de streek een hoge bloei kende.
Geschiedenis.
Op het grondgebied van Sint-Gillis-Waas werden urnen uit de Keltische of Germaanse periode gevonden. In 1105 zou zich hier een zekere Gerwin vestigen die er een kluis stichtte. In 1123 werd voor het eerst melding gemaakt van dit "klooster van Onze-Lieve-Vrouw van Cusforde" ofwel "De Kluize". Er groepeerden zich boeren om deze kluis heen en er werden ontginningen uitgevoerd. De kluis raakte verbonden met de Gentse Sint-Pietersabdij en de Abdij van Cambron. Het Sint-Gillisbroek, de Roode Polder en de Moerpolder waren eigendom van de Sint-Pietersabdij.
Kernen.
De gemeente bestaat naast Sint-Gillis zelf nog uit de deelgemeenten De Klinge, Meerdonk en Sint-Pauwels. De Klinge ligt in het uiterste noorden, tegen de grens met Nederland en sluit aan op het Nederlandse dorp Clinge. Ook de wijk 't Hol (VIII) van de vroegere gemeente Kemzeke hoort tot de fusiegemeente. In Sint-Gillis-Waas liggen nog enkele afzonderlijke gehuchten, zoals 't Kalf (V), Hoogeinde (VI) en Peisels en Verre (VII)
Kaart.
De gemeente Sint-Gillis-Waas grenst aan volgende gemeenten en deelgemeenten:
Natuur en landschap.
Sint-Gillis-Waas ligt in het Waasland en op de grens van Zandig Vlaanderen en de Wase Scheldepolders. De hoogte varieert van 5 tot 10 meter.
Verscheidene natuurgebieden in de gemeente worden beheerd door Natuurpunt Waasland Noord:
In het natuurgebied De Stropers, ten dele gelegen in de gemeente Sint-Gillis-Waas en ten dele in de gemeente Stekene, is een Europees Life-project erkend, gecoördineerd door de Vlaamse Landmaatschappij (VLM), waarvoor in het najaar 2007 werken zijn gestart.
In het Saleghem Krekengebied is een lusvormig rolstoelwandelpad van 5,6 kilometer gelegen langsheen natuurgebied, met start- en eindpunt aan het Natuurhuis Panneweel.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Bestuur.
De toenmalige CVP veroverde in 1977 de absolute meerderheid in de gemeenteraad en stond die niet meer af. Eerst met Omer De Mey aan het roer, vanaf 1992 met Willy De Rudder en sinds begin 2006 met Remi Audenaert.
2013-2018.
Burgemeester bleef Remi Audenaert van de CD&amp;V. Hij werd op 1 januari 2015 opgevolgd door partijgenoot Chris Lippens. Deze partij heeft de meerderheid met 13 op 25 zetels.
2019-2024.
De CD&amp;V met uittredend burgemeester Chris Lippens als lijsttrekker verloor voor het eerst zijn absolute meerderheid en kwam uit op 9 zetels. De N-VA met als lijsttrekker Koen Daniëls werd met 10 zetels de grootste partij. De CD&amp;V sloot een coalitie met sp.a-Groen. De eis van Groen was dat uittredend burgemeester Chris Lippens opzij werd gezet. Hij werd vervangen door Maaike De Rudder.
Verkeer en vervoer.
Op het grondgebied van de gemeente lopen de fietssnelwegen F41 en F411.
Nabijgelegen kernen.
Nieuwkerken-Waas, Vrasene, De Klinge, Sint-Pauwels, Hellestraat

</doc>
<doc id="32681" url="https://nl.wikipedia.org/wiki?curid=32681" title="Sint-Laureins">
Sint-Laureins

Sint-Laureins (ook: Sente) is een gemeente in de Belgische provincie Oost-Vlaanderen. Sint-Laureins ligt in de regio Meetjesland, in het noordwesten van de provincie, tegen de grens met Nederland. De uitgestrekte agrarische gemeente telt een kleine 7000 inwoners, en is vooral bekend om zijn polders, kreken en waterlopen. Het Leopoldkanaal loopt door deze gemeente.
Natuur en landschap.
Sint-Laureins ligt op de grens van het Oost-Vlaams poldergebied en Zandig Vlaanderen op een hoogte van ongeveer 4 meter. Ten oosten strekken zich de Slependammepolders uit. In het noorden ligt het Meetjeslands krekengebied en het krekengebied van West-Zeeuws-Vlaanderen. Direct in het noorden ligt het Leopoldkanaal en een aantal polders die samen de watering Generale Vrije Polders vormen. Tot het krekengebied behoren de Blokkreek, de Bentillekreek en de Boerekreek.
Kernen.
Naast Sint-Laureins zelf liggen in de gemeente nog de deelgemeenten Sint-Margriete, Sint-Jan-in-Eremo, Waterland-Oudeman en Watervliet. In het zuiden van Sint-Jan-in-Eremo ligt het dorp Bentille, op de grens met Kaprijke. De kern Bentille is omvangrijker dan de eigenlijke dorpskern van Sint-Jan-in-Eremo.
Kleinere buurtschappen zijn onder meer: Zonne en Hondseinde.
Deelgemeenten.
De gemeente Sint-Laureins grenst aan volgende gemeenten en deelgemeenten:
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Burgemeesters.
2019-2024.
Burgemeester is Franki Van de Moere (Samen Anders). Zijn partij haalde een absolute meerderheid.
Nabijgelegen kernen.
Eede, Sint Kruis, Sint-Margriete, Bentille, Balgerhoeke

</doc>
<doc id="32682" url="https://nl.wikipedia.org/wiki?curid=32682" title="Sint-Lievens-Houtem">
Sint-Lievens-Houtem

Sint-Lievens-Houtem is een plaats en gemeente in de Belgische provincie Oost-Vlaanderen. De gemeente telt ruim 10.000 inwoners, die Houtemnaars worden genoemd. Het is een landelijke gemeente, net buiten de Vlaamse Ruit en in de Denderstreek. De gemeente heeft het op een na grootste marktplein van Vlaanderen en de grootste traditionele herfstjaarmarkt in het land.
Geschiedenis.
Het gebied werd in 976 in tweeën verdeeld. Een gedeelte werd beheerd door de Sint-Baafsabdij van Gent, het ander behoorde tot het Land van Aalst, met eigen vierschaar.
Het dorp had in de middeleeuwen een belangrijke bedevaart en jaarmarkt. Deze Sint-Lievensbedevaart werd gehouden op paasmaandag, en herdacht het overbrengen van de relieken van Sint-Lieven van het dorp naar de Sint-Baafsabdij. Onder keizer Karel V werd de bedevaart afgeschaft met de Carolijnse Concessie in 1540. De winterjaarmarkt, gehouden op Sint-Maarten, en de zomerjaarmarkt op Sint-Pieter werden echter wel behouden, zoals blijkt uit de verslagen van de baljuw van het Land van Aalst. Bij de heraanleg van de Markt werd een apenskelet (vermoedelijk een dier van foorkramers) aangetroffen bij archeologisch onderzoek . In 2008 werd de winterjaarmarkt erkend als Vlaams niet-tastbaar cultureel erfgoed door minister Bert Anciaux. Sinds 2010 heeft de winterjaarmarkt een nog grotere erkenning gekregen. Samen met het Aalsterse carnaval en het Krakelingenfeest in Geraardsbergen werd de winterjaarmarkt door UNESCO erkend als uniek werelderfgoed.
Bij de gemeentelijke fusies van 1977 werden aan Sint-Lievens-Houtem de gemeenten Bavegem, Letterhoutem, Vlierzele (met uitzondering van het gehucht Papegem) en Zonnegem toegevoegd. Er werd ook een klein deel van de gemeente Oombergen aangehecht, meer bepaald de gehuchten Espenhoek, Cotthem en Hoogveld.
Industrieel verleden.
Door de verering van de Heilige Livinus werd er ieder jaar een zeer grote bedevaart vanuit Gent naar Sint-Lievens-Houtem gehouden. Zo kwam de bevolking in contact met de Gentenaars, ervaren wevers die hun waren en hun kennis naar de streek brachten. Door deze wisselwerking ontstond er in de gemeente een bloeiende huisnijverheid.
In 1847 telde de bevolking van Sint-Lievens-Houtem 1734 inwoners, waarvan er 157 wevers en 661 spinners waren. Het meest rampzalige jaar van die eeuw was 1847. Meer dan 600 inwoners hadden geen enkele bron van inkomsten meer, doordat de mechanische spinnerijen tot volle expansie kwamen. Nog meer thuisspinners schakelden over naar de weefarbeid. Dit was de basis voor het oprichten van Etablissements Saey.
Kernen.
De gemeente Sint-Lievens-Houtem bestaat naast de hoofdgemeente zelf nog uit vier deelgemeenten.
Natuur en landschap.
Sint-Lievens-Houtem ligt in Zandlemig Vlaanderen op een hoogte van 29-83 meter. Sint-Lievens-Houtem ligt aan de "Molenbeek" die in noordelijke richting naar Wetteren loopt en daar in de Schelde uitmondt.
De belangrijkste natuurgebieden zijn:
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Sport.
In Sint-Lievens-Houtem spelen de voetbalclubs OZ Bavegem, VC Eendracht Houtem en SK Vlierzele. Verder is er door de verbouwing van het Etablissements Saey een volledig uitgerust sportcomplex (De Fabriek) waar men verschillende indoorsporten kan beoefenen.
Politiek.
Structuur.
De gemeente Sint-Lievens-Houtem ligt in het kieskanton Herzele in het provinciedistrict Geraardsbergen, het kiesarrondissement Aalst-Oudenaarde en de kieskring Oost-Vlaanderen.
2013-2018.
Burgemeester is Lieven Latoir (NIEUW HOUTEM). Hij leidt een coalitie bestaande uit NIEUW HOUTEM en Open Vld. Samen vormen ze de meerderheid met 14 op 21 zetels.
2019-2024.
Burgemeester was Lieven Latoir, opgevolgd door Tim De Knyf (NIEUW HOUTEM) in 2021. NIEUW HOUTEM heeft een meerderheid met 12 op 21 zetels.
Jeugd.
Het gemeentelijke jeugdbeleid wordt uitgestippeld door de jeugddienst en de jeugdraad (als gemeentelijk adviesorgaan).
Deze jeugdraad bestaat uit vertegenwoordiging van de vier jeugdverenigingen die de gemeente telt:
Nabijgelegen kernen.
Oosterzele, Balegem, Bavegem, Letterhoutem, Oombergen, Borsbeke

</doc>
<doc id="32683" url="https://nl.wikipedia.org/wiki?curid=32683" title="Sint-Martens-Latem">
Sint-Martens-Latem

Sint-Martens-Latem, in de streek vaak afgekort tot "Latem", is een plaats en gemeente in de Belgische provincie Oost-Vlaanderen. De gemeente is gelegen aan de Leie en telt ruim 8.000 inwoners, die Latemnaars worden genoemd.
De gemeente wordt een 'kunstenaarsgemeente' genoemd "(zie ook schildersdorp)", omdat vele kunstenaars er hun inspiratie vonden langs de oevers van de Leie. Tegenwoordig is de gemeente echter bekender om zijn weelderige villa's; Sint-Martens-Latem geldt als een van de meest welgestelde gemeenten van België.
Deelgemeenten.
Sint-Martens-Latem bestaat uit twee deelgemeenten: Sint-Martens-Latem zelf en Deurle. De laatste jaren zijn deze kernen door de aangroei van de residentiële woonwijken steeds meer vergroeid geraakt, al moet hierbij vermeld worden dat deze residentiële woonwijken een lage bevolkingsdichtheid hebben en er dus nog steeds sprake kan zijn van twee duidelijke kernen.
In tegenstelling tot de meeste andere fusiegemeenten is de band tussen beide deelgemeenten geen kunstmatige uitvinding uit de jaren 70. Reeds in 1804 stelde Emmanuel Papeleu, die toen burgemeester van zowel Deurle als Latem was, een grenscorrectie tussen Sint-Martens-Leerne en Deurle voor, en indien dit niet haalbaar zou zijn, wilde hij dat Deurle en Sint-Martens-Latem zouden worden samengevoegd. Zowel de grenswijziging met Sint-Martens-Leerne als de samenvoeging van Latem en Deurle gingen toen echter niet door.
De gemeente Sint-Martens-Latem grenst aan volgende deelgemeenten "(de letters verwijzen naar de kaart onderaan)":
Natuur en landschap.
Sint-Martens-Latem ligt aan de Leie op een hoogte van 8-10 meter. De rivierduinen kunnen een hoogte tot 20 meter bereiken. Langs de Leie ligt natuurgebied de Latemse meersen.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Cultuur.
Sint-Martens-Latem is de wieg van het Vlaamse expressionisme, met beoefenaars als onder andere Albijn Van den Abeele, George Minne, Valerius de Saedeleer, Gustave Van de Woestijne, Albert Servaes, Jules de Praetere, Alfons Dessenis en Frits Van den Berghe, die behoorden tot de Latemse Schildersgroep, soms abusievelijk Latemse Scholen genoemd. Na hen ontstond de tweede Latemse groep: Frits van den Berghe, Gustave de Smet, Constant Permeke, Albert Saverys, Jules De Sutter, Edgar Tijtgat, en anderen. Later behoorden Fons Roggeman, Martin Wallaert, Luc-Peter Crombé, Joe Van Rossem, Chris Pots, Jef Wauters en Lea Vanderstraeten tot de vierde generatie van de Latemse Schilders.
In 1994 kocht het gemeentebestuur van Sint-Martens-Latem het huis van Edgar Gevaert en zijn echtgenote Marie Minne, dochter van George Minne. Het werd de locatie voor het Museum Gevaert-Minne waarin werken van de kunstenaars van de Latemse Scholen worden tentoongesteld.
Politiek.
Burgemeesters.
2013-2018.
Burgemeester is Agnes Lannoo-Van Wanseele (Welzijn). Zij leidt een coalitie bestaande uit Welzijn, Samen en N-VA. Samen vormen ze de meerderheid met 14 op 19 zetels.
2019-2024.
Welzijn heeft een absolute meerderheid met 10 op 19 zetels. Burgemeester blijft Agnes Lannoo-Van Wanseele (Welzijn). Zij wordt in 2023 als burgemeester opgevolgd door Pieter Vanderheyden.
Nabijgelegen kernen.
Sint-Denijs-Westrem, De Pinte, Afsnee, Deurle

</doc>
<doc id="32684" url="https://nl.wikipedia.org/wiki?curid=32684" title="Kasteel Bentheim">
Kasteel Bentheim

Kasteel Bentheim (Duits: "Burg Bentheim") is een middeleeuws kasteel gelegen in Bad Bentheim in de Grafschaft Bentheim in Nedersaksen. Het kasteel is gebouwd van zandsteenblokken. Dit zandsteen draagt de naam van de plaats: Bentheimer zandsteen. Het kasteel is nog steeds bewoond maar de vestingwerken en enkele historische ontvangstruimtes zijn (tegen betaling) toegankelijk voor het publiek. Het woongedeelte wordt bewoond door de adellijke familie "zu Bentheim und Steinfurt". Het kasteel is gelegen op een heuvel met een hoogte van 91,9 meter boven NN.
Het gebouw.
Wil men het kasteel betreden dan passeert men twee poorten. De "onderste poort" stamt nog uit de dertiende eeuw. De "bovenste poort" werd in de zeventiende eeuw ontworpen door de Nederlandse bouwmeester Philips Vingboons. De "Kronenburg" is het representatieve gotische woongebouw, dat in de late negentiende eeuw naar historisch voorbeeld werd gerenoveerd. De "Kruittoren" met zijn middeleeuwse kerker kreeg rond 1525 zijn huidige vorm. In het kasteel zijn dus meerdere bouwstijlen terug te vinden, zoals de romaanse stijl, gotiek en renaissance.
Vanaf de dertig meter hoge middeleeuwse kruittoren heeft men bij mooi weer een fraai uitzicht over Westfalen en Twente. In de kapel (de Katharinenkirche) bevindt zich het Crucifix van Bentheim (Duits: "Herrgot von Bentheim") , een zandstenen kruisbeeld uit de twaalfde eeuw.
Geschiedenis.
Het kasteel Bentheim is sinds het midden van de twaalfde eeuw steeds door vererving familiebezit gebleven. De oudste bekende bezitters waren Otto II van Rheineck en zijn moeder Geertruid van Northeim. Vervolgens kwam het door het huwelijk van Otto's zuster Sophia van Rheineck met graaf Dirk VI van Holland Bentheim in handen van hun jongere zoon Otto van Bentheim. In de veertiende eeuw kwam de burcht door vererving in handen van de familie Van Güterswyk die zich later Van Bentheim noemde. Kasteel Steinfurt werd door huwelijk aan het bezit toegevoegd. In 1650 werd Bentheim bezocht door de kunstschilders Jacob van Ruisdael en Nicolaes Berchem, die het kasteel vastlegden op diverse schilderijen (een van deze schilderijen wordt permanent tentoongesteld in een galerie binnen Kasteel Bentheim). Tussen 1752 en 1804 werd Kasteel Bentheim verpand aan het Keurvorstendom Hannover. Sinds 1804 behoort het weer aan de familie Van Bentheim, die zich sinds 1817 "Fürsten zu Bentheim und Steinfurt" mag noemen.

</doc>
<doc id="32685" url="https://nl.wikipedia.org/wiki?curid=32685" title="Inspraak Orgaan Chinezen">
Inspraak Orgaan Chinezen



</doc>
<doc id="32686" url="https://nl.wikipedia.org/wiki?curid=32686" title="Stekene">
Stekene

Stekene is een plaats en gemeente in de Belgische provincie Oost-Vlaanderen, en is gelegen in het Land van Waas. De gemeente telt ruim 19.000 inwoners, die Stekenaars worden genoemd.
Geschiedenis.
Stekene ligt op de vroegere Romeinse weg Oudenburg-Brugge-Antwerpen. Daarnaast duidt de vondst van Romeinse penningen op een vroege bewoning. In 1197 vestigde de benedictijnermonnik Boudewijn van Boekel van de Gentse Sint-Pietersabdij zich in Klein-Sinaai (Stekene) als heremiet. Zijn geloofsgemeenschap groeide in enkele jaren tijd uit en werd in 1204 tot abdij verheven. Deze Abdij van Boudelo werd in 1215 een cisterciënzer abdij. De plaatsnaam Stekene komt het eerst in geschreven documenten voor in de 13de eeuw. Volgens professor Leopold Peeters van de Gemeentelijke Universiteit Amsterdam is het 13de-eeuwse dierdicht Van den vos Reynaerde geschreven door een ‘conversus’ (lekenbroeder) van de Abdij van Boudelo.
In 1315 werd de Stekense vaart aangelegd tussen Gent en Hulst, dit zorgde er voor dat Stekene een bloeiende gemeente werd in het Land van Waas. Dankzij deze waterloop kon de Abdij van Boudelo de omliggende moerassen droogleggen en landbouwgronden creëren. De vaart speelde tevens een belangrijke rol bij het vervoer van turf (uit de veenmoerassen ten oosten van Hulst) en later ook vlas en producten die door de talrijke Stekense tichelbakkerijen in de buurt van het Steengelaag vervaardigd werden. Stekene kreeg hierdoor een ideale toegangsweg om zijn goederen te exporteren, de gemeente stond vooral bekend voor de export van zijn gebakken tichels.
Nieuwe tijd.
Aan het begin van de 16de eeuw waren er 50 steen- en tichelbakkerijen in de regio, deze zijn echter door oorlogen in de eerste helft van de 16de eeuw en het dichtslibben van de waterweg ten onder gegaan.
Ten tijde van het Beleg van Antwerpen liet Alexander Farnese, Hertog van Parma, in 1584 om militair-strategische redenen de Parmavaart aanleggen, waardoor de Stekense Vaart vanaf Kemzeke in verbinding kwam met de Schelde in Kallo. Op die manier konden vanuit Gent zowel soldaten als oorlogsmateriaal via de vaart worden getransporteerd.
In 1774 werd in Stekene een schandpaal geïnstalleerd ter vervanging van het vorige uit hout vervaardigde middeleeuwse exemplaar dat aan het schepenhuis stond. Aan de leeuwenkop boven de schandpaal was vroeger een ijzeren ring en halsband bevestigd waaraan de veroordeelde aan de bespotting van het volk werd blootgesteld.
20e eeuw.
Tijdens de Tweede Wereldoorlog werd op 11 september 1942 Abdon Heyse benoemd tot VNV-burgemeester. In mei 1968 kocht de vzw Sint-Maartensfonds, met goedkeuring van Abdon Heyse, in Stekene een privaat terrein aan dat als erepark voor de Vlaamse oostfrontstrijders (Waffen-SS) werd ingericht. In maart 1969 kwam het tot zware rellen tussen leden van Belgicistische verenigingen enerzijds en militanten van VMO en Sint-Maartensfonds anderzijds.
In de tweede helft van de 20ste eeuw werd de spoorwegverbinding stopgezet, en doofden de ovens van de lokale steenbakkerij definitief.
Bezienswaardigheden.
Het ruime dorpsplein wordt beheerst door de monumentale gotische kruiskerk en het neogotisch gemeentehuis. De belangrijkste straat, de Polenlaan, bezit een lintbebouwing met een groot aantal panden uit de 18de en de 19de eeuw.
Natuur.
Stekene ligt in het Waasland en in Zandig Vlaanderen. Het gebied is rijk aan bos. De gemeente ligt pal ten zuiden van de Belgisch-Nederlandse grens en de hoogte bedraagt 5-7 meter, met stuifzandruggen tot 10 meter hoogte.
Stekene heeft meerdere natuurgebieden zoals:
Langs beide oevers van de Stekense Vaart bevindt zich een stiltegebied dat geschikt is voor zachte recreatie. Het oude jaagpad langsheen de vaart werd in 2004 opgewaardeerd tot stiltepad (5 km) en maakt deel uit van het Provinciaal Fietsroutenetwerk. Langs het parcours van dit stiltepad staan panelen met poëzie van Stekense kunstenaars.
Kernen.
De fusiegemeente Stekene bestaat uit twee deelgemeenten: Stekene zelf en Kemzeke. In 1977 werd ook de kern Klein-Sinaai (III) van de voormalige gemeente Sinaai naar Stekene overgebracht. Hierdoor wordt soms gezegd dat de gemeente drie deelgemeenten heeft hoewel formeel Klein-Sinaai geen deelgemeente is daar het nooit zelfstandig geweest is. Op het grondgebied van deelgemeente Stekene liggen nog de kernen Hellestraat (IV) en een klein gedeelte van Koewacht (V).
Deelgemeenten.
De gemeente Stekene grenst aan volgende deelgemeenten:
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Volgende partijen zijn actief in Stekene:
2019-2024.
Huidig burgemeester is Stany De Rechter van Gemeentebelangen (GeBe). De partij haalde bij de gemeenteraadsverkiezingen van 2018, net als de legislatuur ervoor een absolute meerderheid, ditmaal met een vooruitgang met 0,8%. De partij besloot opnieuw alleen verder te besturen. Het schepencollege bestaat verder nog uit Kris Van Duyse, Lorette De Permentier, Gunter Van Campenhout, Pieter De Witte en de voorzitter van het bijzonder comité voor de sociale dienst Dirk Backaert. Halverwege de legislatuur worden Lorette De Permentier en Dirk Backaert vervangen door respectievelijk Heidi Van Gaver en Grietje Cortebeek.
Resultaten gemeenteraadsverkiezingen sinds 1976.
Onderstaande grafiek toont de evolutie van de zetelaantallen binnen de Stekense gemeenteraad.
Sport.
Voetbalclub Avanti Stekene, voorheen VV Straatje Stekene, is aangesloten bij de KBVB. Voetbalclub Stekene Sportief verdween in 2013.
Nabijgelegen kernen.
Koewacht, Hellestraat, Kemzeke, Klein-Sinaai
Cultuur.
Elk jaar wordt op het eerste weekend van september het muziekfestival Crammerock georganiseerd op het gemeentelijk omnisportterrein Groeneputte.

</doc>
<doc id="32687" url="https://nl.wikipedia.org/wiki?curid=32687" title="Waarschoot">
Waarschoot

Waarschoot is een plaats in de Belgische provincie Oost-Vlaanderen en een deelgemeente van Lievegem. Waarschoot ligt in de regio Meetjesland en telt ruim 7500 inwoners, die Waarschotenaren worden genoemd.
Geschiedenis.
Waarschoot ligt in een overwegend vlak gebied, ontstaan doordat de oude bedding van de Schelde die hier liep, na de laatste ijstijd dichtslibde
De gemeentenaam Waarschoot vindt zijn oorsprong in het Frankische ward (wacht, hoede) en het Germaanse skauto (spits toelopend stuk grond, meestal bebost, opduikend uit moerassig gebied) wat verwijst naar een Merovingische of Karolingische nederzetting. Waarschoot werd voor het eerst vermeld in een oorkonde van 1244 waarin de bisschop van Doornik de parochie "Warscot" opricht.
Waarschoot was lange tijd omgeven door bossen en moerassen waardoor het afgelegen lag van de omringende dorpen. Het gebied was dunbevolkt en was afhankelijk van Zomergem. In de 13e eeuw begonnen de graven van Vlaanderen met de ontginning van de woeste gronden en werden er wegen aangelegd. In die periode werden grote pachthoven opgericht zoals het nog bestaande Goed ter Beke of Wenemaersgoed, het Grote Goed te Voorde, te Brakel of Breebroek. Deze 13de-eeuwse ontginningen hebben het landschap aanzienlijk gewijzigd. Waarschoot werd verder ontsloten door de Lieve.
In 1444 werd in de bossen van Waarschoot een priorij door cisterciënzers opgericht die er tot 1649 een bloeiende gemeenschap hadden. Deze gemeenschap ging teloor door de vernielingen door de calvinisten en de verhuis naar Gent. In de 16e eeuw en de 17e eeuw had Waarschoot veel te lijden onder langdurige bezettingen. Zo werd de parochiekerk verwoest in 1580 en werd het dorp in 1683 door de Fransen volledig in brand gestoken.
Land- en bosbouw en handweefnijverheid vormden tot in 19de eeuw de belangrijkste bron van inkomsten van de gemeente. De aanleg van de spoorlijn Gent-Eeklo in 1859-61 betekende de ontsluiting van het gebied en de ontwikkeling van de textielindustrie. In 1858 kwam de eerste mechanische weverij tot stand, van "De Schepper". In 1881 werd in Beke de mechanische weverij "Lousbergs N.V." opgericht door Joseph De Hemptinne. In 1886 volgde de textielfabriek "Lejour", in 1887 de "Société d'Heygere et Cie" en in 1889 de S.A.W. In 1925 ten slotte werd "Textilia" een zelfstandig bedrijf. In 1981 werd echter de laatste textielfabriek gesloten.
Waarschoot was een onafhankelijke gemeente tot 31 december 2018 waarna het samen met Lovendegem en Zomergem onderdeel werd van de nieuwgevormde gemeente Lievegem.
Natuur.
Waarschoot ligt laag, op 6-10 meter hoogte. In het zuiden loopt de Lieve, in het noorden de Burggravenstroom. In het westen vindt men het Schipdonkkanaal.
In de gemeente is nog ongeveer 154 ha bos bewaard. De Stuiverbossen, 75 ha maken deel uit van het Provinciaal Domein Het Leen dat zich ook uitstrekt over de gemeenten Eeklo en Oostwinkel en een 225 ha groot boscomplex vormt. Het Bellebargiebos (ook gekend onder de namen Kwadebossen of Bakkersbossen) sluiten aan bij de Lembeekse bossen. Het Bellebargiebos is Europees beschermd als Natura 2000-gebied (habitatrichtlijngebied BE2300005 ‘') en maakt deel uit van het Vlaams Ecologisch Netwerk. Het is sinds 2005 erkend als bosreservaat en wordt beheerd door het Agentschap voor Natuur en Bos.
Nabijgelegen kernen.
Ronsele, Eeklo, Beke, Lembeke, Sleidinge

</doc>
<doc id="32688" url="https://nl.wikipedia.org/wiki?curid=32688" title="Waasmunster">
Waasmunster

Waasmunster is een plaats en gemeente in de Belgische provincie Oost-Vlaanderen. Waasmunster ligt in het Land van Waas en aan de Durme, die het grootste deel van de zuidgrens van de gemeente vormt. De gemeente telt ongeveer 11.000 inwoners, die Waasmunsteraars of Waasmunstenaars worden genoemd. Waasmunster ligt aan de E17. Er is een opritten- en afrittencomplex richting Gent en Antwerpen.
Geschiedenis.
De naam Waasmunster zou komen van Waes-monasterium, ofwel een klooster in een moerassig land.
Er zijn sporen gevonden van nederzettingen op het grondgebied van Waasmunster uit de Romeinse tijd.
In 1117 werd Waasmunster voor het eerst schriftelijk vermeld, daarmee is de parochie Waasmunster ouder dan deze van Sint-Niklaas. Juridisch gezien, was de parochie Waasmunster samen met Elversele verenigd in dezelfde vierschaar, die recht sprak. Hoger beroep kon men aanteken bij het Wase Leenhof in Sint-Niklaas.
In de 11e eeuw stond hier het gasthuis "Hoogendonck", dat in 1238 werd gesloten, aangezien het als slecht beheerd bekend stond. In hetzelfde jaar werd de Abdij van Roosenberg opgericht door de Doornikse bisschop Walter van Marvis. De abdij behoorde tot de orde der victorijnen en was een vrouwenklooster. De abdij kreeg te maken met de Gentse Opstand in 1379, en met plunderingen door de geuzen in 1578. Einde 18e eeuw werd de abdij door het Franse bewind opgeheven. In 1830 keerden de zusters terug naar Waasmunster. In 1975 gingen ze samen met de Mariazusters van Franciscus en ze stichtten een nieuw klooster.
Vanaf 1860 groeide de economische activiteit in Waasmunster. Een belangrijk bedrijf was "Manta", een textielfabriek. Deze kwam voort uit "Alexis Roos &amp; Cie" dat in 1930 werd overgenomen door "H. De Lovinfosse", welke al een Manta-fabriek in Opwijk bezat. Tussen 1950 en 1970 was het een succesvol producent van zogeheten "Sole Mio"-dekens. In de hoogtijdagen werkten er 1200 mensen. Na 1970 ging het bedrijf bergafwaarts en uiteindelijk sloot het.
Waasmunster had een vliegveld, dat in 1939 als hulpvliegveld werd aangelegd en dat kortstondig in gebruik was door de Militaire Luchtvaart. Tijdens W.O. II werd het ook gebruikt door de Duitse Luftwaffe.
Heraldiek.
Het wapenschild van Waasmunster stelt een zeemeermin voor die een raap omhoog houdt. Rapen werden in de streek van het Waasland reeds vanaf de 16e eeuw verbouwd, vooraleer ze als voedergewas verspreid geraakten in de rest van Vlaanderen. De vlag is verdeeld in twee verticale vlakken blauw-geel.
Kernen.
Waasmunster heeft geen deelgemeenten, maar telt naast het centrum wel enkele gehuchten. In het westen ligt het gehucht de Ruiter. In het oosten ligt het dorp Sombeke op de weg naar Elversele. Net als het centrum hebben zowel de Ruiter als Sombeke een eigen parochie.
Een stuk grondgebied ligt ten zuiden van de Durme en hier ligt het gehucht Rodendries, dat op het gehucht Sint-Anna van Hamme aansluit. Ten noordoosten van het dorpscentrum van Waasmunster ligt de Heide, een grote bosrijke residentiële buurt met vooral villa's en restaurants.
Natuur en landschap.
Waasmunster ligt in Zandig Vlaanderen en het Waasland. De kern ligt in de vallei van de Durme en de hoogte bedraagt 4-5 meter. Op de Cuesta van het Waasland wordt een hoogte tot 30 meter bereikt.
Belangrijke natuurgebieden zijn: De Vaag en de Ketelbossen.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Bestuur 2007-2012.
Bij de gemeenteraadsverkiezingen van 8 oktober 2006 won de VLD in Waasmunster twee zetels, het kartel CD&amp;V-N-VA veroverde twee extra zetels ten opzichte van de verkiezingen van 2000, sp.a verloor dan weer een zetel en Groen! verdween uit de gemeenteraad. Zij konden hun enige zetel niet behouden. Het Vlaams Belang behield zijn twee zetels. De nieuw opgerichte lijst 'Leefbaar Waasmunster', met als lijsttrekker ex-sp.a-burgemeester Eric Van Mele behaalde een pover resultaat en wist geen zetels in de wacht te slepen.
De coalitiegesprekken voor een nieuw bestuur liepen niet van een leien dakje. Na de verkiezingen hadden CD&amp;V-N-VA besloten een kartel aan te gaan met sp.a en zo samen naar de onderhandelingstafel te gaan met de VLD. VLD weigerde om in zee te gaan met het grote kartel en liet alles gedijen tot een der partijen van het kartel zou toegeven. Burgemeester bleef de liberaal Rik Daelman.
Bestuur 2013-2018.
Burgemeester is Michel Du Tré (CD&amp;V). Hij leidt een coalitie bestaande uit CD&amp;V en N-VA. Samen vormen ze de meerderheid met 12 op 21 zetels. De liberalen van de Open VLD worden als grootste partij naar de oppositie verwezen.
Bestuur 2019-2024.
Burgemeester is Jurgen Bauwens (CD&amp;V). Hij leidt een coalitie bestaande uit CD&amp;V en N-VA. Samen vormen ze de meerderheid met 12 op 21 zetels. Zijn voorganger, Michel Du Tré overleed in 2019 door ziekte en werd opgevolgd door partijlid Jurgen Bauwens die momenteel burgemeester is.
Resultaten gemeenteraadsverkiezingen sinds 1976.
&lt;br&gt;
Nabijgelegen kernen.
Sombeke, Duizend Appels, Ruiter, Zogge, Belsele, Hamme

</doc>
<doc id="32689" url="https://nl.wikipedia.org/wiki?curid=32689" title="Wachtebeke">
Wachtebeke

Wachtebeke is een plaats en gemeente in de Belgische provincie Oost-Vlaanderen. De gemeente telt ruim 7.500 inwoners, die Wachtebekenaars worden genoemd. Wachtebeke is gelegen aan de E34 Antwerpen - Knokke-Heist.
De gemeente wordt doorsneden door de Moervaart. De zuidgrens wordt gevormd door de Zuidlede; in het dorp loopt de Langelede.
Geschiedenis.
Wachtebeke werd voor het eerst vermeld in 1198 als "Wagtebeke". Over de betekenis van "wagte" is men het niet eens, het zou ofwel wacht houden ofwel waadplaats kunnen betekenen.
De Romeinse heerweg vanuit Antwerpen splitste zich te Wachtebeke in de richting van Gent en de richting van Brugge. Vanaf de 13e eeuw waren het vooral de omliggende abdijen die grond in bezit hadden in Wachtebeke. De turfwinning ontstond en omdat deze winning zeer arbeidsintensief was, trokken vele mensen naar de streek om er te gaan wonen. Voor de afvoer van de turf naar Gent werd in de late middeleeuwen de Langelede gegraven. Deze waterloop werd in 1774 grondig vernieuwd.
Wachtebeke is nooit een zelfstandige heerlijkheid geweest. Het heeft steeds deel uitgemaakt van het ambacht Assenede, en behoort dus tot het Meetjesland. De parochies Wachtebeke en Sint-Kruis-Winkel vormden wel een eigen vierschaar. Bij het ontstaan van de gemeenten in 1795 werd Wachtebeke een zelfstandige gemeente.
Door de industrialisering langs het kanaal Gent-Terneuzen evolueert Wachtebeke langzaam van een arm boerendorp naar een residentieel gebied.
In 1965 werd een klein gedeelte van de toen opgeheven gemeente Mendonk bij Wachtebeke gevoegd.
Wachtebeke en Lochristi gaven op 16 december 2021 te kennen om tegen het jaar 2025 vrijwillig te fuseren tot een grote gemeente. De fusie werd op 27 november 2023 officieel goedgekeurd en gaat door vanaf 1 januari 2025.
Kernen.
In de gemeente Wachtebeke liggen geen andere deelgemeenten meer. Er liggen wel nog enkele kernen over het grondgebied verspreid, zoals het dorp Overslag, de buurtschap Berdelingebuurte en enkele wijken.
Kaart.
I:Wachtebeke  II:Overslag
Natuur en landschap.
Wachtebeke ligt in Zandig Vlaanderen op een hoogte van 4 tot 7 meter. Ten zuiden van de kern ligt de Moervaartdepressie tussen de Moervaart in het noorden en de Zuidlede in het zuiden. Ook vindt men daar het Provinciaal Domein Puyenbroeck. In het noordoosten ligt het Heidebos terwijl in het noordwesten het Kloosterbos te vinden is. In het westen ligt industrie met onder meer de staalfabrieken van ArcelorMittal-Gent en het Kanaal Gent-Terneuzen.
Politiek.
Burgemeesters.
2013-2018.
Burgemeester is Rudy Van Cronenburg (Anders). Hij leidt een coalitie bestaande uit Anders en Open Vld. Samen vormen ze de meerderheid met 12 op 19 zetels.
2019-2024.
Burgemeester blijft Rudy Van Cronenburg (Anders) die een coalitie leidt bestaande uit Anders en Open Vld. Samen vormen ze de meerderheid met 14 op 19 zetels.
Nabijgelegen kernen.
Zaffelare, Mendonk, Zelzate, Overslag, Moerbeke

</doc>
<doc id="32690" url="https://nl.wikipedia.org/wiki?curid=32690" title="Wichelen">
Wichelen

Wichelen is een plaats en gemeente in de Denderstreek en het Scheldeland in de provincie Oost-Vlaanderen in België. De gemeente telt ruim 12.000 inwoners, die Wichelaars worden genoemd. Wichelen ligt aan de Schelde. In het eigen dialect wordt de plaatsnaam als "'wiχəln" ("Wiecheln") uitgesproken. In 2022 vierde de gemeente haar 1050-jarig bestaan.
Naam, oorsprong en geschiedenis.
Prehistorie en Gallo-Romeinse periode.
Uit riviervondsten ter plaatse, bij vooral de monding van de Molenbeek, blijkt dat Wichelen van de bronstijd tot de Gallo-Romeinse periode een belangrijke locatie was voor rituele deposities in de Schelde. Enkele honderden meters van deze monding bevinden zich restanten van de omwalling van de Motte Meirbos, een belangrijke archeologische site, die gelegen is aan het traject van de "Heirwegh" maar andere kenmerken vertoont dan een castrale motte of een mottekasteel. Volgens Bauters was het "een belangrijke bewoningssite, mogelijk met kasteelachtig karakter. (...) op zijn minst een hoeve met walgracht van het vroege type (...), van historisch belang voor de ontwikkeling van Wichelen".
Wat betreft de naam Wichelen meende Gysseling aanvankelijk, zich baserend op schrijfwijzen van de 12e tot de 14e eeuw, dat het een afleiding was van de persoonsnaam "Wikolinios" met als betekenis: "woonplaats van de strijder"; uiteindelijk was hij echter van mening dat de naam afgeleid moet zijn van "wek" ("uitbuigend"). Deze laatste verklaring past wel uitstekend bij de opvallende Scheldemeander waaraan Wichelen ontstond en ook bij de oudst bekende schrijfwijze ("wigle"), uit 972. De meander was aanvankelijk nog scherper en daardoor voor de hele loop van de Schelde een zeldzaam geografisch verschijnsel. Hij is in 1892 gedeeltelijk rechtgetrokken, Gallo-Romeinse vondsten die daarbij werden gedaan bevinden zich onder andere in het Archeologisch Museum van Namen.
Middeleeuwen en renaissance: tien en een halve eeuw Wichelen.
Volgens Walter Deeters was Wichelen al sinds de Karolingische tijd het "centrum van een rijksbezitting aan de Schelde bij Gent" (met over de Schelde een makkelijke vaarverbinding naar "Walacra": Walcheren en de Vier Ambachten). Om na te gaan hoelang Wichelen onder deze naam bestaat blijkt men terug te moeten gaan naar een oorkonde die zich in het buitenland bevindt. Het oudste document over Wichelen dateert van 14 april 972: In de door de Duitse keizer Otto II uitgevaardigde Huwelijksoorkonde van keizerin Theophanu vallen Walcheren, "uuigle" en de Abdij van Nijvel onder de bruidsschat voor de Byzantijnse prinses Theophanu. In de Nederlanden worden als onderdelen ("provintiae") van de schenking aan haar onder meer genoemd: "uualacra, uuigle cum abbatia nivelle, quattuordecim milibus eo pertinentibus mansis" (waarbij "eo" verwijst naar 14000 boerderijen horend bij de drie geschonken plaatsen gezamenlijk). Deze (in uiterst nadrukkelijke bewoordingen vastgelegde) schenkingsoorkonde noemt hier gebieden bij de noordwestelijke grens van het toenmalige Duitse keizerrijk, het vroegere Midden-Francië (en waarbij Wichelen meteen in zijn nog eeuwen voortdurende samenhang met de Abdij van Nijvel - zie onder- wordt aangeduid). Met "Walacra" werd overigens een veel groter deel van de Scheldedelta bedoeld dan enkel het eiland Walcheren, het betreft met name ook de Vier Ambachten, terwijl bovendien de huidige Westerschelde nog gevormd moest worden (zodat er in plaats daarvan grondgebieden waren die als bewoond kunnen worden verondersteld).
Daarnaast krijgt Theophanu ook in Italië Istrië en het graafschap Pescara en tevens een aantal gebieden in het huidige Duitsland. Om administratieve redenen ging het om gebieden die zoveel mogelijk gegroepeerd waren en een pied-à-terre zouden vormen in elk deel van het rijk. (Theophanu zou overigens degene zijn die niet alleen de vork maar ook Sint-Nicolaas in West-Europa geïntroduceerd heeft).
Door achtereenvolgens het Verdrag van Verdun (843), het Verdrag van Prüm (855) en het Verdrag van Ribemont (880) - waarbij de Schelde er telkens de grens bleef vormen - lag het grondgebied van Wichelen aan de noordwestelijke grens van de Brabantgouw, meer bepaald Rijks-Vlaanderen, dat in 1062-1063 onder Boudewijn V van Vlaanderen werd verenigd met Kroon-Vlaanderen in het graafschap Vlaanderen. Otto II had inmiddels in 980 bij zijn onderhandelingen te Margut-sur-Chiers met Lotharius van Frankrijk en Lodewijk V van West-Francië de grens ten noorden van Wichelen al verlegd door het gebied van de Sint-Baafsheerlijkheid tot Lokeren, samen met het Waasland, op te eisen. De Abdij van Nijvel blijkt daarna nog eeuwenlang bijzondere privileges, maar ook wel plichten, binnen Wichelen te hebben gehad (zie onder).
In een oorkonde van Filips van de Elzas uit 1174 wordt "Rasonis de Wighelen" (Rasse van Wichelen) genoemd. Wichelen was een van de eenentwintig " 's Graven propre dorpen" ("eigen dorpen van de graaf") van het Land van Aalst (een deel van de Brabantgouw, dat voorheen markgraafschap Ename werd genoemd). Lange tijd werd deze oorkonde als oudste vermelding van Wichelen beschouwd omdat men zich niet realiseerde dat er in 1700 in de Duitse Abdij van Gandersheim al een document ontdekt was dat het officiële bestaan van Wichelen meer dan tweehonderd jaar ouder maakt.
Wichelen, Serskamp en Lede waren de meest noordelijke dorpen van het Land van Aalst, doch Wanzele en alle andere omliggende dorpen hoorden bij het Land van Dendermonde, namelijk: Appels, Berlare, Overmere met Uitbergen en Schellebelle met Wanzele. Schoonaarde was tot 1873 een gehucht van Wichelen.
In de 13e en 14e eeuw is onder andere sprake van "Wigelines", "Wichele", "Wichline", "Wijcheline", "Wijgline" en "Winghelines". Tot 1614 bleef het onderdeel van het Graafschap Vlaanderen.
Uit 1342 is bekend dat ridder Simoen Ser Thomas "heer van Herdershem en voogd van Wichelen en Cherscamp" was. In de crypte van de Sint-Baafskathedraal in Gent bevindt zich het graf van Margareta van Gistel, vrouw van Daniël van Massemen en volgens het grafschrift "Vochdesse van Wichkne ende van Serskamp", overleden in 1431.
Vanaf 1209 worden als opeenvolgende heren of voogden van Wichelen genoemd de families van Oudenaarde, van Vaarnewyck, van Herdersem, van Massemen, Uutenzwane en van Herzele; en vanaf ongeveer 1525 de familie Vilain, die hun naam later wijzigden in Vilain XIIII. Als laatste in verband met Wichelen wordt hiervan Lamoraal Vilain vermeld. Op 14 oktober 1614 werd de "Heerlijkheid van Wichelen en Cherskamp (Serskamp)" door Filips IV van Spanje als "engagère" (leenpand) afgestaan aan Jan Karel de Cordes (1577-1641), heer van Reet en Waarloos, die werd opgevolgd door zijn gelijknamige zoon; de heerlijkheid Wichelen, waar deze Antwerpse koopmansfamilie twee zomerkastelen had, bleef tot 15 juli 1758 in hun bezit: de erfenis van Anne-Thérèse de Cordes belandde via huwelijk en overerving bij de markies van Coupigny, van wie de bezittingen in 1789 openbaar werden verkocht.
Nieuwe en nieuwste tijd.
Tijdens de Tachtigjarige Oorlog werd Wichelen in 1579 door een Schots leger vrijwel volledig verwoest en geplunderd, als weerwraak voor een afgeslagen poging een jaar eerder, waarbij de Schotse kapitein was gedood. In 1587 waren het Fransen die Wichelen plunderden, en in 1645 Lotharingers.
Door de expansiepolitiek van Lodewijk XIV was Wichelen ook tussen 1678 en 1694 veelvuldig het slachtoffer van plunderingen door de Fransen, tijdens de Hollandse Oorlog (1672-1679) en de Negenjarige Oorlog (1688-1697).
In 1706, tijdens de Spaanse Successieoorlog, vormde Wichelen enige tijd het hoofdkwartier van het Franse leger. De leiding daarvan berustte officieel bij Lodewijk, hertog van Bourgondië ("Le Petit Dauphin") - maar praktisch bij François de Neufville, 2e hertog van Villeroy, die in datzelfde jaar, na de voor Frankrijk desastreuze Slag bij Ramillies (23 mei 1706), zijn taak moest afstaan aan Lodewijk Jozef van Vendôme (tegenover hen stond het geallieerde leger, dat werd aangevoerd door John Churchill, de 1e hertog van Marlborough, die geen enkele veldslag verloor en voorvader was van Winston Churchill).
De veerboot van Wichelen in de wijk Paddenhoek wordt voor het eerst vermeld in 1253. Als belangrijke verbinding tussen enerzijds het Waasland en anderzijds het Land van Aalst werd een ander Wichels veer in 1881 vervangen door een draaibrug tussen Wichelen en Uitbergen (na het opblazen in 1940 een hefbrug, en vanaf 1963 een vaste brug stroomopwaarts). De verbinding tussen het "Oud Dorp" en dit laatste veer, via "Dreefstraat" en "Diepestraat" (zoals het noordelijk deel van huidige "Brugstraat" toen heette) is de oudste nog bestaande verharde weg in Wichelen.
Wichelen en de Abdij van Nijvel.
Het verband met de Abdij van Nijvel is blijven bestaan vanaf in ieder geval 972 tot de Franse overheersing, waardoor Otto II de 14.000 woningen van deze twee gebieden en Walcheren als bij elkaar horend opnam in de Huwelijksoorkonde van keizerin Theophanu: hierin worden Wichelen en de Abdij van Nijvel zodanig genoemd als behoorden zij voorheen mogelijk allebei toe aan Mathilde van Ringelheim, keizerin met in Nijvel gelijkaardige rechten als Theophanu. Odo, bisschop (1106-1110) van Kamerijk, plaatste rond 1108 het altaar van Wichelen onder bevoegdheid van de Abdij van Nijvel, dit op verzoek van abdis (1073-1112) Richeta (Richenza II) en de dames en kanunniken van Nijvel.
De verdeling tussen de abdij en de wereldlijke macht was in Wichelen zeer opmerkelijk, het als één geheel geschonken zijn aan Theophanu moet hiermee in verband staan (zie ook hieronder: 'Trivia'). Al vóór het midden van de 13e eeuw was het kapittel van Nijvel in het bezit van een "hofjongerij" of "corserie" te Wichelen (er wordt vermeld dat dit bestaat uit een neerhof en een opperhof, maar het is de vraag of het inderdaad om een mottekasteel ging). Gravin Margaretha II van Vlaanderen benoemde toen slechts twee van de zeven schepenen, terwijl de Nijvelse abdij er vier aanstelde (en deze zes de zevende, er werd m.a.w. gestreefd naar een strikte 2/3 verdeling ten gunste van het Nijvelse kapittel). Het document uit die tijd zegt in dit verband ook: "...van oudsher...sinds onheuglijke tijden...zijn er te Wichelen oude gronden...waarover er belasting aan de kerk" (nl. de Abdij van Nijvel) "verplicht is en betaald moet worden op Sint-Denijs (9 oktober) en kippen geleverd moeten worden op Kerstdag...maar we kunnen niet achterhalen" -"scire non potuimus"- "hoeveel denarie en hoeveel kippen...". Rond 1500 staat in een stuk dat er "bynnen der prochyen van Wichelen" zeshonderd cijnsplichtigen zijn ten opzichte van ""den Eerweerdighen Capittele van Nyvelles"." Vanaf de middeleeuwen tot de Franse tijd in België behoorde het grootste deel van de Tiende van Wichelen aan het kapittel van Nijvel, waarbij in ieder geval tot medio 17e eeuw een derde van deze tienden aan de Wichelse pastoor toekwam. Ook de kandidaat voor deze functie werd tot 1641 door de abdij voorgedragen. En voor de koster gold dit zelfs tot het einde van het ancien régime.
In 1563 stelde Jan van Miggrode, leenman (wat betreft de hofjongerij) van de abdis van Nijvel, Jan des Marès aan als baljuw te Wichelen, daarbij verwijzend naar reeds zeer lang bestaande gewoonten ("alsoot gheaccostumeert es van auden tyden").
De Sint-Gertrudiskerk (Nijvel) had in Wichelen een groot pachtgoed, dat in 1461 verhuurd werd voor "45 pond groote" per jaar. In 1725 betaalde het kapittel van Nijvel de helft van het nieuwe torengewelf van de oude Sint-Gertrudiskerk op het "Oud Dorp". In 1738 nam dezelfde instantie grotendeels het nieuwe hoofdaltaar van de kerk voor haar rekening. De tiendheffer was ook verantwoordelijk voor het onderhoud van het priesterkoor, wat in de 17e en 18e eeuw tot nogal wat onenigheid met pastoor en parochie leidde. En uiteraard is Gertrudis van Nijvel patroonheilige van de kerk.
Natuur en landschap.
Wichelen ligt op de linkeroever van de Schelde. De hoogte bedraagt ongeveer 3 meter en de bodem is zandig en in het zuiden zandlemig. Het belangrijkste natuurgebied is de Bergenmeersen, gelegen in een bocht van de Schelde. Op de grens van Wichelen en Schellebelle mondt de Molenbeek uit in de Schelde. 
Kernen.
De gemeente bestaat sinds 1977 naast Wichelen zelf nog uit de deelgemeenten Schellebelle en Serskamp. Wichelen en Schellebelle liggen aan de Schelde; Serskamp ligt iets meer zuidwaarts. Vroeger behoorde ook Schoonaarde tot Wichelen, maar in 1873 werd het bij koninklijk besluit afgesplitst van Wichelen. Dit gebeurde vooral op aandringen van de inwoners van de wijk Eegenen, die opzagen tegen de verre verplaatsingen naar de hoofdkerk in Wichelen.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Verkeer.
Er zijn drie treinstations op het grondgebied Wichelen: station Wichelen in het centrum op de lijn Dendermonde-Gent, station Serskamp op de lijn Brussel-Gent en station Schellebelle op zowel de lijn Dendermonde-Gent als Brussel-Gent.
Geografie.
Het snijpunt van de 51e breedtegraad en 4 graden oosterlengte bevindt zich in Wichelen. In het laagste gebied van de gemeente liggen de Bergenmeersen. Bij de Meirbos en de "Heirwegh" (die ten westen van het oude dorpscentrum ongeveer samenviel met de huidige straten "Meerbos" en "Dreefstraat") bevond zich het "Galgeveld".
De toponiemen Margote (huidige hoofdstraat in het centrum) en Meirbos of Meerbos verwijzen naar een ondiep meer dat zich ooit op de grens van Wichelen en Serskamp bevond.
Het dialect van het oorspronkelijke Wichelen verschilt vrij sterk van dat van Schellebelle en Serskamp doordat het als overgangsdialect veel Brabantse invloeden vertoont.
Sport.
In Wichelen spelen de voetbalclubs KVV Schelde Serskamp-Schellebelle en SK Wichelen. In Wichelen heeft men veel petanquebanen. Ook zĳn er een atletiekclub, "ACES", en de roeivereniging Roeiteam Scheldeland.
Bestuur en politiek.
Burgemeesters.
2001-2006.
Burgemeester John Taylor, die een CVP-meerderheid van 14 zetels op 21 zetels had, besluit in 2001 met een deel van zijn meerderheid de CVP te verlaten en lid te worden van de NCD waarop hij samen met de VLD een nieuwe meerderheid onder de naam Samen vormt. Na zijn dood in 2004 wordt hij als burgemeester opgevolgd door Werner Van Der Eecken van het ondertussen liberale SAMEN.
2007-2012.
Het kartel CD&amp;V+N-VA is teruggevallen naar 8 zetels. SAMEN vormt met de sp.a een nieuwe meerderheid van 11 op 21 zetels. Werner Van Der Eecken van SAMEN blijft burgemeester tot 2010 en wordt vanaf dan opgevolgd door Kenneth Taylor van SAMEN.
2019-heden.
Burgemeester is Kenneth Taylor van SAMEN. De partij heeft de meerderheid met 13 op 21 zetels. Taylor en SAMEN zetten het bestuur verder in 2019-2024.
Nabijgelegen kernen.
Bruinbeke, Uitbergen, Schoonaarde, Lede

</doc>
<doc id="32691" url="https://nl.wikipedia.org/wiki?curid=32691" title="Wortegem-Petegem">
Wortegem-Petegem

Wortegem-Petegem is een gemeente in de Belgische provincie Oost-Vlaanderen. De gemeente telt ruim 6.000 inwoners. Wortegem-Petegem ligt op de linkeroever van de Schelde, tussen de stad Oudenaarde en de provincie West-Vlaanderen.
Kernen.
De fusiegemeente Wortegem-Petegem bestaat uit de deelgemeenten Elsegem, Moregem, Petegem-aan-de-Schelde, Wortegem en Ooike. Petegem en Elsegem liggen aan de Schelde; Moregem, Ooike en Wortegem liggen iets meer naar het noorden. Een deel van de vroegere gemeente Ooike behoort tegenwoordig tot Oudenaarde. Het gemeentehuis van de fusiegemeente bevindt zich in Wortegem.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1965.
Politiek.
Structuur.
De gemeente Wortegem-Petegem ligt in het kieskanton Oudenaarde in het provinciedistrict Oudenaarde, het kiesarrondissement Aalst-Oudenaarde en de kieskring Oost-Vlaanderen.
Burgemeesters waren:
2019-2024.
Burgemeester sinds 2007 is Luc Vander Meeren van de Open Vld, die daarmee aan zijn 3e opeenvolgende ambtstermijn toe is. Deze partij heeft de meerderheid met 11 op 17 zetels. 
Toelichtingen.
Verkiezingen 9 oktober 1994.
Voor W.P.ZOOO kwam voor het eerst Johan Delmulle op in opvolging van zijn oom Daniël Delmulle. De coalitie werd gevormd tussen W.P.ZOOO en VLD met 14 van de 17 zetels.
Het gemeentebestuur op datum 1994:
Verkiezingen 8 oktober 2000.
WP veranderde zijn naam in WP2000. De ambitieuze VLD met Veerle Nachtegaele als lijsttrekster werd naar de oppositie verwezen. Zij wonnen nochtans één zetel en kwamen zo aan 8 van de 17 zitjes. Meer nog, met acht stemmen meer hadden ze een absolute meerderheid behaald. De partij WP 2000 behield haar 7 zetels, terwijl de SP terugviel van 3 naar 2 zetels.
Er werd een coalitie W.P.ZOOO en SP gevormd die 9 van de 17 zetels bezat.
Het gemeentebestuur op datum 2000:
Verkiezingen 8 oktober 2006.
Specifiek aan de verkiezingen van 8 oktober 2006 was de afscheuring van CD&amp;V van de lijst WP2000. Hierdoor kwamen er voor het eerst 4 partijen op bij de gemeenteverkiezingen.
Er werd een coalitie VLD en CD&amp;V gevormd. Maar er werd klacht ingediend door WP2000 voor verkiezingsfraude en klacht met burgerlijke partijstelling voor vermeende schriftvervalsing door Veerle Nachtegaele. De verkiezingen werden eerst goedgekeurd door de verkiezingscommissie maar later in beroep vernietigd door de Raad van State. Daardoor moest Wortegem-Petegem samen met Wetteren opnieuw naar de stembus.
Verkiezingen 22 april 2007.
Open Vld (voorheen VLD) behaalde de absolute meerderheid: 9 zetels op de 17 zetels. Dit kwam door de polarisering rond de persoon van Veerle Nachtegaele.
Coalitie Open Vld en CD&amp;V heeft 11 van de 17 zetels. Veerle Nachtegaele werd voorgedragen als burgemeester op 7 mei 2007 maar de benoeming werd geweigerd door een onthoudend advies van de procureur-generaal “Deze kon geen beredeneerd advies verstrekken omtrent de eventuele strafrechtelijke feiten die zouden zijn gepleegd in verband met schriftvervalsing door mevrouw Nachtegaele”. (citaat uit het Min. Besluit van Marino Keulen dd 22.06.2007). Voorlopig werd dan maar Luc Vander Meeren voorgedragen als Burgemeester tot de rechtszaak uitgeklaard is.
Het gemeentebestuur op datum 2007:
Verkiezingen 14 oktober 2012.
In de peilingen voorafgaand aan de verkiezingen van 2012 werd Wortegem-Petegem ingekleurd als een van de 32 gemeenten waar de N-VA een redelijke kans zou maken om de grootste partij te worden. De voormalige WP2000 lijst van Johan Delmulle kwam op onder de vlag van de N-VA. Twee weken voor de verkiezingen verscheen een artikel in de krant dat de klacht aan het adres van Veerle Nachtegaele en Kurt Fonteyne - nadat het dossier 5 jaar heeft stilgelegen - uiteindelijk doorverwezen wordt naar de correctionele rechtbank. Veerle Nachtegaele reageerde met een brief aan de bevolking waarin ze benadrukte dat dit 'toevallig' twee weken voor de verkiezingen in de krant werd geplaatst. Ze stelde ook dat ze nu eindelijk haar kans krijgt om zich voor het gerecht - en niet via de pers of verkiezingspropaganda - te verdedigen na een periode van 5 jaar zwijgen om het onderzoek niet te schaden.
Bij de verkiezingen zelf was het de Open VLD van burgemeester Luc Vander Meeren die als grote overwinnaar uit de stembusslag kwam. Open VLD haalde net als bij de herverkiezingen van 2007 de absolute meerderheid en won zelfs nog een zetel extra in de gemeenteraad. In de week na de verkiezingen werd duidelijk dat CD&amp;V en Open VLD hun coalitie niet verderzetten en de Open VLD met 10 van de 17 zetels alleen zal besturen.
Het schepencollege op 2 januari 2013:
Op 26 juni 2014 deed Frank Cnudde wegens beroepsredenen afstand van zijn mandaat, en liet zich in het schepencollege vervangen door Maarten Van Tieghem, die als 25-jarige zo de jongste schepen ooit in Wortegem-Petegem werd. De bevoegdheden van Frank Cnudde werden integraal aan hem overgedragen.
Het schepencollege vanaf 26 juni 2014: 
Verkiezingen 14 oktober 2018.
Niets of niemand leek burgemeester Luc Vander Meeren (Open VLD) iets in de weg te kunnen leggen om zichzelf op te volgen en dat bleek ook na 14 oktober 2018. Vander Meeren leidt de landelijke gemeente al ruim 10 jaar en wou daar graag nog eens zes jaar bij doen. De liberalen stonden in Wortegem-Petegem reeds ijzersterk. De partij haalde in 2012 nog een absolute meerderheid van 10 op de 17 zetels (50,6 procent) en boekte ook na 12 jaar bestuursdeelname opnieuw winst. Met een absolute meerderheid van 52,6 procent en de daaraan verbonden 11 van de 17 zetels in de gemeenteraad, zette Open VLD in Wortegem-Petegem een historisch resultaat neer. 
De grootste uitdager was N-VA-WP2000, met kopman Johan Delmulle, die na 12 jaar afwezigheid zijn comeback maakte. De partij werd zes jaar geleden de tweede grootste politieke familie (25,6 procent) en haalde toen 5 zetels. N-VA/WP2000 wilde in kartel met CD&amp;V (15,7 procent of 2 zetels) naar de kiezer trekken om het Open VLD moeilijk te maken, maar dat voorstel sprong af. Interne strubbelingen bij CD&amp;V waren daar niet vreemd aan. CD&amp;V-boegbeeld en ex-schepen Nicole Van der Straeten, die zich in 2006 nog afscheurde van WP2000 en met een CD&amp;V-lijst startte, liet diezelfde CD&amp;V nu achter en keerde terug naar N-VA/WP2000. Ook WP2000 schepen Dirk Lelieur maakte zijn politieke rentrée. Veel mocht het allemaal niet baten, want de partij zette de neerwaartse spiraal verder en verloor nog een zetel waardoor ze nu nog 4 verkozenen overhoudt in de gemeenteraad. 
CD&amp;V ging dus alleen naar de stembusgang, met Leen Baert als lijsttrekker en uittredend gemeenteraadslid Pascal Van Merhaeghe als lijstduwer. Naast het vertrek van ex-schepen Nicole Van der Straeten naar N-VA/WP2000, verliet ook Filip De Moor CD&amp;V voor een plaats als onafhankelijke op de lijst bij sp.a./onafhankelijken. De partij tekende een verlies op van ruim 4 procent en verloor daarmee hun tweede zetel in de gemeenteraad. Een dieptepunt voor de christendemocraten.
Sp.a/onafhankelijken ten slotte kon zes jaar geleden geen zetel binnenhalen (8 procent). Lijsttrekker Nico De Wulf moest de socialisten opnieuw in de gemeenteraad krijgen, en slaagde daar ook in. Met onder andere cafébazin Magda Desmet als opvallende nummer 2 op de lijst, boekte sp.a/onafhankelijken 2,5 procent winst en herovert de partij na 6 jaar afwezigheid zo haar zitje in de gemeenteraad. 
Het schepencollege vanaf 3 januari 2019:

</doc>
<doc id="32692" url="https://nl.wikipedia.org/wiki?curid=32692" title="Zele (gemeente)">
Zele (gemeente)

Zele is een gemeente in de Belgische provincie Oost-Vlaanderen. Zele ligt aan de autoweg E17 en tussen de waterlopen Schelde en Durme, en de twee steden Lokeren en Dendermonde. De gemeente telt ruim 21.000 inwoners die Zelenaars worden genoemd.
Toponymie.
De naam van de gemeente zou komen van het toponiem sel(e). Dit verwijst naar het Oudgermaanse woord "sala": een gebouw, woning, nederzetting of beschutting. Dit verklaart ook waarom de naam van de gemeente in veel andere plaatsnamen voorkomt. Voorbeelden hiervan in België zijn: Dadizele, Herzele, Marenzele, Oosterzele en Vollezele.
Geschiedenis.
De vroegste archeologische bewijzen van bewoning op het huidige Zeelse grondgebied dateren uit de late bronstijd, tussen 1100 en 800 voor Christus. Latere vondsten dateren uit de periode van het Romeinse Keizerrijk.
Zele was eigendom van Karel de Grote, en werd circa 800 voor het eerst vermeld toen hij het grondgebied schonk aan de abdij van Werden in Duitsland, gesticht door Sint-Ludgerus. De monniken bouwden vóór 1141 een proosdij in Zele die volgens de legende in 1452 afbrandde, samen met het kasteel, de molen en de helft van Zele. Het dorp functioneerde vooral als een klein handelscentrum tussen Dendermonde en Lokeren. Later werden een reeks straten tussen Lokeren, Zele en Dendermonde met elkaar verbonden, waardoor een verbindingsweg ontstond en er makkelijker aan handel kon gedaan worden tussen het dorp en de twee steden. Deze weg liep ook dwars door het centrum langs de Markt van Zele. Op deze baan kwam ook de Gentse Steenweg uit. Grote delen van deze voormalige verbindingsweg vormen nu de N47 in Zele.
In 1699-1704 werd de huidige, barokke Sint-Ludgeruskerk gebouwd.
Zele was in de vorige eeuwen een textielcentrum voor vlas (tot het begin van de 20e eeuw) en voor jute (20e eeuw). Een overblijfsel van deze textielindustrie zijn de spotnamen Kloddezakken of Kloddelopers die aan de Zelenaars gegeven worden, naar het afvalproduct van vlas, dat in balen wordt geperst. Zele was dan een gemeente zoals vele andere in Oost-Vlaanderen met vele cafés, brouwerijen, een distilleerderij, ongeveer 12 molens, en veel landbouwgrond. Op het einde van de 19e eeuw behoorde Zele, samen met buurgemeente Hamme, tot de meest verpauperde van Vlaanderen. Dit hield verband met de misstanden in de plaatselijke nijverheid, die werden toegedekt door de burgerlijke en religieuze overheden. In het bekende "A travers la Flandre" ("Door Arm Vlaanderen") (1901) van de socialist August De Winne wordt over deze uitbuiting gerapporteerd. Verschillende aangrijpende foto's uit het boek werden in Zele genomen.
In de jaren 1960 werd een bedrijvencentrum opgericht voor onder meer glasvezelvervaardiging, metaalnijverheid en drukkerijen.
Geografie.
Zele ligt op een kleine heuvel tussen twee valleien, de Durmevallei en Scheldevallei. Het centrum van de gemeente ligt ongeveer 9 meter boven het zeeniveau, wat 4,8 meter hoger is dan de gemiddelde hoogte in de rest van de gemeente.
Aangrenzende gemeenten.
Zele grenst aan drie gemeentes (Waasmunster, Hamme en Berlare) en twee steden (Dendermonde en Lokeren).
In het noorden bepalen de Durme en de E17 autosnelweg de grens, en in het zuiden de Schelde en een afgesneden meander van de Schelde.
Kernen.
De gemeente Zele heeft geen deelgemeenten. Binnen de gemeentegrenzen liggen, naast het centrum, wel nog een aantal kleinere kernen, gehuchten en wijken.
De gemeente telt vier grote buitenwijken met eigen parochies:
De wijk Kouter heeft ook zijn eigen parochie, gewijd aan Onze-Lieve-Vrouw van 7 Weeën.
Andere kleine wijken of gehuchten in de gemeente zijn Bookhamer, Burgemeester Van Ackerwijk, Dijk, Dries, Elst, Hoek, Kamershoek, Langevelde, Meerskant, Mespelaar, Rinkhout, de Schrijverswijk, Stokstraat, de Tuinwijk, Veldeken, Wezepoel en de Zandberg.
Natuur en landschap.
Zele ligt ten noorden van de Schelde op een hoogte van 5-6 meter.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Gemeenteraad.
Bij de gemeenteraadsverkiezingen van 1976 behaalde de CVP nog 34%; bij de gemeenteraadsverkiezingen in 2006 was dat voor de CD&amp;V-N-VA teruggevallen tot 23%. De liberale partij behaalde in 1976 17% (PVV) en 37,5% in 2004 (VLD). De socialistische partij BSP behaalde in 1976 13%, bij de gemeenteraadsverkiezingen van 2006 slechts 5,9% (sp.a). De met de Volksunie gelieerde plaatselijke partij Zeelse Belangen behaalde in 1976 37% van de stemmen. In 2006 behaalde het Vlaams Belang 15,5% van de stemmen. Bij de gemeenteraadsverkiezingen van 2006 behaalde de VLD 12 zetels (+ 4 in vergelijking met 2000), de CD&amp;V/N-VA kreeg 7 zetels (tegenover 8 voor de CVP in 2000), het Vlaams Belang 4 (in 2000 waren er 3 voor Vlaams Blok), de plaatselijke partij Lijst M.A.S.S.A.R.T behaalde 2 zetels, de Zeelse Democratische Belangen (nog 6 zetels in 2000) en de sp.a (2 zetels in 2000) strandden allebei op 1 zetel in 2006.
Burgemeesters.
2007-2012.
Onder burgemeester Patrick Poppe (Open Vld) was er een coalitie tussen VLD en de 2 plaatselijke formaties Lijst M.A.S.S.A.R.T en "Zeelse Democratische Belangen".
2013-2018.
Burgemeester blijft Patrick Poppe. Hij leidt een coalitie bestaande uit Open Vld, Lijst MASSART, ZDB en sp.a-Groen. Samen vormen ze de meerderheid met 14 op 27 zetels.
2019-2024.
In 2019 behaalde CD&amp;V een grote overwinning. De partij mocht dan ook de burgemeester leveren. Hans Knop leidt een coalitie bestaande uit CD&amp;V en Leefbaarder Zele. Schepenen zijn Jos Withofs (CD&amp;V), Francis De Donder (Leefbaarder Zele), Tineke Lootens (CD&amp;V), Pieter Herwege (CD&amp;V), Thomas Bauwens (CD&amp;V), Johan Anthuenis (CD&amp;V).
Op 27 april werd schepen De Donder (leefbaarder Zele) uit de coalitie gezet nadat hij samen met de oppositie tegen het geplande Zeelse mobiliteitsplan heeft gestemd.
Sinds 2 juni is er een nieuwe coalitie(°°) bestaande uit cd&amp;v, één verkozene van Vooruit, en een onafhankelijk raadslid.
Kanton Zele.
De gemeente Zele is de hoofdplaats van het gelijknamige kanton, dat ook de gemeente Berlare omvat. 
Verkiezingsuitslagen in % voor de Kamer in het kanton Zele.
Katholieken: Katholieke Partij, CVP, CD&amp;V
Nationalisten: Frontpartij, VNV, VU, N-VA
Communisten: KPB, PVDA, SAP
Verkeer en vervoer.
Wegennet.
Ten noorden van het centrum, op de grens met Lokeren, ligt de E17 die Zele met Antwerpen en Gent verbindt. De N445 die ten zuiden van het centrum ligt, wordt gezien als een halve ringweg van de gemeente. Door Zele loopt ook de N47 die dient als de verbindingsweg tussen Dendermonde en Lokeren.
De belangrijkste wegen in en rond Zele zijn:
Openbaar vervoer.
Trein.
Zele telt één station op haar grondgebied, station Zele. Het ligt aan spoorlijn 57 (Aalst- Lokeren). Vanuit het station zijn rechtstreekse verbindingen mogelijk naar Brussel, Dendermonde, Lokeren en Sint-Niklaas.
Dit zijn alle huidige en voormalige (cursief) treinstations op het grondgebied Zele:
Bus.
In Zele komen vooral bussen uit Dendermonde, Gent en Lokeren samen. "Zele Markt", nabij de Sint-Ludgeruskerk en "Zele Station" zijn de belangrijkste bushaltes in de gemeente.
Fiets.
Door Zele loopt één fietssnelweg, de F413. Het verbindt de gemeente met Dendermonde en Lokeren, met de fiets.
Nabijgelegen kernen.
Heikant, Lokeren, Durmen, Huivelde, Overmere, Dendermonde

</doc>
<doc id="32694" url="https://nl.wikipedia.org/wiki?curid=32694" title="Zelzate">
Zelzate

Zelzate is een plaats en gemeente in de Belgische provincie Oost-Vlaanderen, gelegen ten noorden van de provinciehoofdstad Gent, tegen de grens met Nederland. De gemeente telt ruim 13.000 inwoners, die Zelzatenaars worden genoemd. Voor 1 januari 2023 is dit opgelopen naar 13.543 inwoners.
Zelzate wordt doorsneden door het Kanaal Gent-Terneuzen. De beide delen van de gemeente worden met elkaar verbonden door de Zelzatebrug (een ophaalbrug) en door de Zelzatetunnel die de E34 (Antwerpen-Knokke) onder het kanaal leidt.
Geschiedenis.
Zelzate werd voor het eerst gemeld in 1237, als een wijk van Assenede. De naam is een samenvoeging van "zel" (sala, hoofdgebouw) en "zate" (ingezetene). In 1288 kwam de Graaf Jansdijk gereed, die bescherming tegen het water bood, maar in 1377 was er alsnog een grote watersnood. In hetzelfde jaar werd een kapel opgericht die gewijd was aan Sint-Laurentius. In 1531 mochten daar ook missen worden opgedragen. Deze kerk werd in 1568 door de beeldenstormers in brand gestoken.
In 1570 werd Zelzate een zelfstandige parochie, die zich van die van Assenede afsplitste. In 1586 werd door de Spanjaarden het "Fort Sint-Anthonis" gebouwd. In 1634 werd vanaf dat fort een dijk aangelegd tot aan Hulst. In 1648 (Vrede van Munster) kwam Sas van Gent aan de Republiek en werd een versterkte plaats. De oorlog van Frankrijk tegen de Nederlanden leidde tot militaire inundaties waar Zelzate het slachtoffer van werd.
In 1766 werd Zelzate een zelfstandige gemeente, die los van Assenede kwam te staan. In 1779 kwam er voor het eerst een brug over de "Sassche Vaart", de voorloper van het Kanaal Gent-Terneuzen dat in 1827 werd geopend. Dit kanaal zou herhaaldelijk verbreed worden. In 1865 werd een spoorlijn van Gent naar Terneuzen geopend. Tot 1938 was hier reizigersvervoer mogelijk. De lijn van Zelzate naar Eeklo stopte in 1950 met passagiersvervoer.
In 1864 werd te Zelzate een psychiatrisch centrum opgericht dat in 1868 als "psychiatrisch centrum Sint-Jan-Baptist" in gebruik werd genomen, aanvankelijk als dependance van het psychiatrisch centrum te Gent, aanvankelijk beheerd door de "Broeders van Liefde". Deze instelling werd in de loop der jaren gedurig uitgebreid.
In 1963 werd begonnen met de aanleg van de Zelzatetunnel, die in 1968 in gebruik werd genomen.
In 1962 werd de SIDMAR opgericht, een groot hoogovenbedrijf, later "ArcelorMittal Gent" genaamd.
Industrie.
Zelzate is een sterk geïndustrialiseerde gemeente met aan de rand, op Gents grondgebied, het staalbedrijf ArcelorMittal (het vroegere Sidmar) dat werk verleent aan een belangrijk deel van de Zelzaatse bevolking. In de gemeente zelf stond (al van in de negentiende eeuw) het chemische bedrijf Kuhlmann. Actiegroepen wezen vaak op de milieuverontreiniging. Na verschillende overnames ging het bedrijf failliet in 2009. In het centrum van de gemeente ligt de Teerfabriek Rain Carbon, in de volksmond beter gekend als het 'teerkot'.
Kernen.
Zelzate heeft geen deelgemeenten, en heeft geen andere afzonderlijke dorpen binnen zijn grenzen. Zelzate telt wel enkele typische wijken, zoals De Katte, waar Eric Verpaele woonde en waarover hij schreef, en de in de jaren twintig door Huib Hoste ontworpen woonwijk Tuinwijk Klein Rusland. Het centrum van Zelzate, met de Sint-Laurentiusparochie, ligt ten oosten van het kanaal Gent-Terneuzen. Ook het westelijk deel heeft zijn eigen parochie en kerkje, gewijd aan Sint-Antonius van Padua.
Aangrenzende deelgemeenten.
De gemeente Zelzate grenst aan volgende deelgemeenten (zie ook de kaart op deze pagina):
Natuur en landschap.
Zelzate ligt in het Vlaamse polderland, op een hoogte van 5-8 meter. De belangrijkste waterloop is het Kanaal Gent-Terneuzen, met de bijbehorende industriële bedrijvigheid.
Politiek.
De PVDA heeft hier zes zetels (2006-2012) in de gemeenteraad, wat met voorsprong de grootste vertegenwoordiging is van de partij in een Belgische gemeente. Ook bij de gemeenteraadsverkiezingen van 2012 behaalde de PVDA hier opnieuw 6 zetels. In 2018 haalde de PVDA opnieuw 6 zetels, en sp.a ging er twee op vooruit, wat resulteerde in een coalitie met PVDA, de eerste op gemeenteniveau in België.
Sport.
Voetbalclub KVV Zelzate is aangesloten bij de Belgische Voetbalbond en is sinds het seizoen 2020-2021 actief in de tweede amateurklasse, nadat het sinds de oprichting in 2008 was gestart in tweede provinciale. "Het voorlopige einddoel is de eerste amateurklasse, het derde niveau in België. 
Onderwijs.
In Zelzate zijn er verscheidene onderwijsinstellingen zoals basisscholen, middelbare scholen en volwassenonderwijs:
Evenementen.
Jaarlijks terugkerende evenementen zijn onder andere:
Verbroedering.
Zelzate is verbroederd met 4 andere steden/gemeenten. De eerste verbroedering dateert van 1955. Elk jaar wordt er een verbroederingsfeest georganiseerd, telkens in een andere gemeente, om de vijf jaar is dit in Zelzate. Bezoekers uit de verbroederingsgemeenten verblijven dan in gastgezinnen.
Voor 2011 bestond de verbroedering uit 6 gemeenten. Sinds 2011 heeft Delfzijl (Nederland) de verbroedering verlaten.
Nabijgelegen kernen.
Sas van Gent, Westdorpe, Triest, Ertvelde, Wachtebeke, Sint-Kruis-Winkel

</doc>
<doc id="32695" url="https://nl.wikipedia.org/wiki?curid=32695" title="Zingem">
Zingem

Zingem is een plaats en voormalige gemeente in de Belgische provincie Oost-Vlaanderen. De gemeente, die naast de hoofdkern nog uit Huise en Ouwegem bestond, telde in 2018 ruim 7000 inwoners. Op 1 januari 2019 ging Zingem als deelgemeente op in de nieuwe fusiegemeente Kruisem. Zingem wordt ten oosten begrensd door de Schelde. De inwoners worden Zingemnaars genoemd en hun dialect is het Zingems, een variant van het Oost-Vlaams.
Naamgeving.
Oude benamingen van Zingem zijn:
De naam gaat terug op de Germaanse nederzettingen: "Sigginga-heim" betekent letterlijk "woonplaats van de lieden van Siggo", die zich vestigden op de zachte helling van de linker Scheldevallei. De naamstam "sig-" is verwant met het Oudhoogduitse "sigu", wat "zegepraal" betekent. De zeer gebruikelijke voornaam "Siggo" kan bijgevolg worden vertaald als "overwinnaar" en komt overeen met de Latijnse naam "Victor".
Geschiedenis.
Vanaf de 14e eeuw vormde Zingem met het aanpalende Asper een heerlijkheid die behoorde tot het graafschap Vlaanderen. In de 17e eeuw werd de heerlijkheid verpand aan de familie Roisin en in 1628 aan de familie Van der Meeren, om vervolgens door aankoop en erfenis van 1667 tot 1789 bezit te worden van de familie Van Hoobrouck.
Sinds de 18e eeuw speelde de familie Amelot, als ambtenaren van de Van Hoobroucks en later als burgemeesters, een leidende rol. Jacques-Chrétien Amelot was liberaal burgemeester van Zingem van 1804 tot zijn overlijden in 1850, waarna zijn zoon Jean-Baptiste Amelot de sjerp overnam tot 1886. Na een kort intermezzo onder de katholieke burgemeesters Honoré de Merlier en Louis Ceuterick, werd Alfred Amelot, een neef van Jean-Baptiste, in 1896 de nieuwe burgemeester. Hij zou gedurende 68 jaar aan de macht blijven, wat van hem de burgemeester met de langste staat van dienst in de Belgische geschiedenis maakt.
Bij de gemeentelijke fusies in 1977 werden Huise en Ouwegem aangehecht bij Zingem. De drie deelgemeenten maken sinds 2019 deel uit van de nieuwe fusiegemeente Kruisem.
Kernen.
De voormalige fusiegemeente Zingem ontstaan in 1977 bestond naast Zingem zelf nog uit de deelgemeenten Huise en Ouwegem. Het gehucht Lozer dat deel was van Huise werd bij de fusie van 1977 echter deel van Kruishoutem.
De muntschatten van Zingem.
In 1861 ontdekte men 400 Romeinse munten uit de 3e eeuw, die in 262 waren verstopt en met zekerheid wijzen op de aanwezigheid van Romeinen in Zingem.
Op 31 mei 1997 ontdekte een bewoner bij verbouwingswerken aan zijn woning in de Pulmstraat een aarden kruikje met een aantal munten. Onderzoek wees uit dat het om een 16e-eeuws kruikje ging met 76 goudstukken en 8 zilverstukken, voor het grootste deel uit de Spaanse tijd. Deze muntschat is tentoongesteld in het Provinciaal Archeologisch Museum te Ename. Het is mogelijk dat de muntschat werd opgeborgen ingevolge de inval in 1578 van een garnizoen van de Gentse Republiek dat de kerk plunderde, of als gevolg van de inval van Franse troepen datzelfde jaar.
Natuur en landschap.
Zingem ligt aan de Schelde op een hoogte van ongeveer 17 meter.
Aan de Schelde liggen de natuurgebieden Grootmeers en Weiput.
Demografie.
Demografische ontwikkeling van de fusiegemeente.
Alle historische gegevens hebben betrekking op de gemeente Zingem, inclusief deelgemeenten, zoals ontstaan na de fusie van 1 januari 1977 tot de nieuwe fusie op 1 januari 2019.
Politiek.
De gemeente Zingem lag in het kieskanton Kruishoutem in het provinciedistrict Oudenaarde, het kiesarrondissement Aalst-Oudenaarde en de kieskring Oost-Vlaanderen.
Gemeentebestuur 2013-2018.
Burgemeester was Kathleen Hutsebaut van de lijst SAMEN (CD&amp;V-sp.a). Deze partij had een absolute meerderheid met 11 op 19 zetels.
Nabijgelegen kernen.
Asper, Mullem, Ouwegem, Hermelgem, Heurne

</doc>
<doc id="32697" url="https://nl.wikipedia.org/wiki?curid=32697" title="Zomergem (gemeente)">
Zomergem (gemeente)



</doc>
<doc id="32699" url="https://nl.wikipedia.org/wiki?curid=32699" title="Zottegem">
Zottegem

Zottegem (tot 1949 Sottegem) is een gemeente en stad in de Belgische provincie Oost-Vlaanderen.
Het ligt in de Vlaamse Ardennen, ten zuidoosten van Gent. Zottegem telt ruim 28.000 inwoners, die Zottegemnaars of Zottegemmenaars worden genoemd.
Geschiedenis.
In de gemeente (Velzeke (Romeinse villa Steenbeke), Spelaan Leeuwergem) werden Romeinse en Gallo-Romeinse vondsten gedaan. De vicus Velzeke lag aan de heirbaan Boulogne-Asse-Tongeren en de heirbaan tussen Bavay en het noorden (Romeinse weg Bavay-Velzeke). Zottegem ontstond later als een kleine Germaanse nederzetting op de linkeroever van de Bettelhovebeek (Germaanse stamhoofdnaam Sotto (de zoete) + ingahaim (plaats van de lieden van)). De oudste teruggevonden vermelding van de plaats "Sotengem" dateert uit 1083; in latere bronnen werd de plek onder andere ook "Sothengem", "Sottingem", "Sottengem", "Zotteghem", "Sotengien", "Sottheghem", "Sottenghien", "Sottegem" genoemd. Het was een kleine nederzetting ('Ten Dorpe') vlak bij de versterking van Rothardus (het huidige Egmontkasteel), die evolueerde van een versterkt mottekasteel tot een stenen burcht. In de dertiende eeuw stimuleerden de Zottegemse kasteelheren het ontstaan van een nieuwe kleinstedelijke woonkern met bijbehorende parochiekerk (iets meer naar het zuiden, rond de huidige Markt, Heldenlaan en Hoogstraat). Het kleine centrum kwam vanaf de veertiende eeuw tot bloei en kreeg als 'vryheydt' bepaalde fiscale, sociale en economische rechten (lakenhuis, eigen bestuur, rechtspraak en vanaf 1524 marktrecht (wekelijkse markt en twee jaarmarkten)). De baronie van Zottegem behoorde tot het Land van Aalst, kasselrij van het graafschap Vlaanderen. Het Egmontkasteel van de heren van Zottegem werd achtereenvolgens het bezit van de adellijke geslachten Edingen (dertiende eeuw), en in de Bourgondische Nederlanden van het geslacht Melun (veertiende eeuw) en het huis Luxemburg-Fiennes (vijftiende eeuw). In de zestiende eeuw kwamen de heerlijkheid Zottegem en het Egmontkasteel in handen van het huis Egmont en Lamoraal van Egmont.
De woelige tweede helft van de zestiende eeuw werd gekenmerkt door het opkomende protestantisme en (na de Beeldenstorm) de opstand tegen de Spanjaarden tijdens de Tachtigjarige Oorlog in de Spaanse Nederlanden. Na zijn onthoofding op bevel van Alva op 5 juni 1568 werd Lamoraal van Egmont begraven in de Onze-Lieve-Vrouw-Hemelvaartkerk. Tussen 1579 en 1581 kreeg Zottegem te maken met krijgsgeweld, zowel van protestantse geuzen als van katholieke malcontenten. Zottegem had in de daaropvolgende eeuwen regelmatig af te rekenen met krijgsgeweld van vooral Franse troepen (1645, 1658, 1671, 1690-1701, 1742-1748). Vanaf 1707 (de Oostenrijkse Nederlanden tot de Franse Tijd in België) kwam het Egmontkasteel in handen van de adellijke familie Pignatelli. Tijdens de Boerenkrijg in de Franse periode in oktober 1798 bezetten zo'n 200 brigands gedurende een week Zottegem en vielen er het schepenhuis binnen.
Zottegem had zich ondertussen ontwikkeld tot een klein handels- en ambachtscentrum van regionaal belang. In 1867 werd de spoorlijn tussen Gent en 's-Gravenbrakel aangelegd (naar het Waalse steenkoolbekken) en werd het station Zottegem in gebruik genomen, in 1870 volgde de lijn Brussel-Kortrijk en in 1875 de lijn Aalst-Ronse. De stadskern werd uitgebreid richting station (Stationsplein, Stationsstraat) en de bevolking nam daardoor snel toe. Zottegem werd een handels- en nijverheidscentrum met scholen (Gesticht Onze-Lieve-Vrouw van Deinsbeke, Sint-Barbarainstituut), een tiental brouwerijen (Brouwerij De Klok, Brouwerij Crombé, Brouwerij De Meyer, Brouwerij Barbry, Brouwerij Het Lam, Brouwerij Droesbeque, Brouwerij De Winne, Brouwerij De Cock), kachelmakerijen (Stovenfabriek François), schoenen-, breigoed- en textielfabrieken (Sanitary, Cantaert, Schockaert-Smeets, Cousy.) Verschillende industriëlen en rijke burgers lieten statige woningen optrekken in art-decostijl, eclectische stijl of cottagestijl in en rond het centrum. Tijdens de Eerste Wereldoorlog werd het station gebombardeerd en werden twee leden van een spoorwegspionagenetwerk (Léonce Roels en Désiré Van den Bossche) gefusilleerd. Tijdens de Tweede Wereldoorlog kwamen verschillende politiek gevangenen om (Jules Lootens, Firmin Bogaert, Léon Lefèvre, Albert Sonck) en vielen bij de bevrijding verschillende doden tijdens het Treffen bij de Luchtbal.
Vanaf de jaren 50 breidde de stad gestaag verder uit met nieuwe woonwijken. De fusiegemeente Zottegem, die ontstond na fusies in 1971 en 1977, draagt sinds 1985 de titel 'stad'. Tegenwoordig is Zottegem vooral een regionaal handels- en dienstencentrum (met winkels, ziekenhuis AZ Sint-Elisabeth Zottegem en scholen (Koninklijk Atheneum Zottegem, Richtpunt Campus Zottegem, Onze-Lieve-Vrouwcollege)) met een relatief groot aantal pendelaars.
Geografie.
Zottegem ligt in het vrij heuvelachtige Vlaamse Ardennen-landschap dat varieert van 20 meter tot 102 meter hoogte met hellingen als De Vlamme, Langendries, Grotenberge, Slijpstraat-Kortendries, Wolvenhoek, Klemhoutstraat, Kloosterbosstraat, Bontestraat en Elverenberg-Vossenhol. De glooiende noordelijke helft van het grondgebied is iets vlakker dan het sterker heuvelende zuidelijke deel met Erwetegem, Sint-Goriks-Oudenhove, Sint-Maria-Oudenhove. Zottegem maakt deel uit van het Regionaal Landschap Vlaamse Ardennen en van het Landschapspark Vlaamse Ardennen.
Door Zottegem stromen verscheidene waterlopen waaronder de Bettelhovebeek (Deinsbeek), de Molenbeek (monding in de Zwalm), de Traveinsbeek (monding in de Zwalm), de Molenbeek-Ter Erpenbeek, de Molenbeek (monding nabij Wichelen) en de Munkbosbeek (Stampkotbeek). In het westen wordt Zottegem begrensd door de Zwalm in de Zwalmvallei. Zottegem grenst aan de gemeentes Gavere, Oosterzele, Sint-Lievens-Houtem, Herzele, Lierde, Brakel en Zwalm.
Kernen.
Naast Zottegem zelf bestaat de fusiegemeente uit de onderstaande deelgemeenten.
In 1971 fuseerde Zottegem met de toenmalige gemeenten Velzeke-Ruddershove, Elene, Strijpen, Erwetegem, Grotenberge, Leeuwergem, Godveerdegem en Sint-Goriks-Oudenhove. In 1977 vervoegden ook delen van Oombergen en delen van Sint-Maria-Oudenhove de fusiegemeente 'Zottegem' (andere delen van Oombergen werden bij Sint-Lievens-Houtem gevoegd; andere delen van Sint-Maria-Oudenhove bij Brakel).
Velzeke-Ruddershove bestaat uit Velzeke en Ruddershove, die tot 1825 zelfstandige gemeenten waren. De wijk Bijloke ligt op de grens van Grotenberge, Leeuwergem en Strijpen, en sluit aan op de stadskern van Zottegem, net als de wijk Bevegem.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bezienswaardigheden.
Egmontstad.
De stad was de thuisbasis van Lamoraal van Egmont en staat daardoor bekend als Egmontstad. Verschillende monumenten herinneren aan de zestiende-eeuwse graaf:
Natuurgebieden en parken.
In Zottegem liggen verschillende natuurgebieden; de meeste daarvan zijn Europees beschermd als Natura 2000-habitatrichtlijngebied (Bossen van de Vlaamse Ardennen en andere Zuid-Vlaamse bossen) en worden beheerd door de stad Zottegem, Natuurpunt of het Agentschap voor Natuur en Bos. Het gaat om Wachtspaarbekken Bettelhovebeek, Middenloop Zwalm, Kloosterbos, Vijfstratenbos, Steenbergse bossen, Parkbos-Uilenbroek, Oombergse bossen en Cotthembos, Bertelbos, Munkbosbeekvallei, Vogelzangbos, Pardassenhoek. Zottegem telt ook verschillende parken, waaronder Domein Breivelde, Egmontpark, Beislovenpark, speelbos drOOmbergen, Molenwaterparkje.
Politiek.
Structuur.
De stad Zottegem ligt in het kieskanton Zottegem in het provinciedistrict Geraardsbergen, het kiesarrondissement Aalst-Oudenaarde en de kieskring Oost-Vlaanderen.
Geschiedenis.
2019-2024.
Na de gemeenteraadsverkiezingen van 2018 werd de N-VA de grootste partij, waarop een coalitie werd gevormd tussen N-VA en CD&amp;V. Vanaf 2019 tot 2024 is er een coalitie van N-VA en CD&amp;V met een meerderheid van 15 op 29 zetels. Het burgemeesterschap wordt verdeeld tussen CD&amp;V’er Jenne De Potter (2019-2021) en N-VA'er Matthias Diependaele (titelvoerend burgemeester in de periode 2022-2024 met als waarnemend burgemeester Evelien De Both).
2025-2030.
Na de gemeenteraadsverkiezingen van 2024 werd Vooruit de grootste partij, maar ze slaagde er niet in mogelijke coalitiepartners te overtuigen.
Verkeer en vervoer.
Nabij het stadscentrum bevindt zich het station van Zottegem, op de kruising van spoorlijn 89 en 122. Langs spoorlijn 122 wordt Fietssnelweg F417 aangelegd tussen Zottegem en Gent.
Van noord naar zuid loopt door de gemeente de N42, de gewestweg Wetteren-Geraardsbergen-Lessen. In oost-westrichting loopt de N46, de gewestweg Aalst-Oudenaarde. Verder lopen ook de N454 (Ronse-Zottegem) en de N462 (Wetteren-Brakel) door Zottegem.
Sport.
Voetbalclub KSV Sottegem speelde in zijn bestaan verscheidene seizoenen in de nationale reeksen. In de deelgemeenten zijn nog andere clubs aangesloten bij de Belgische Voetbalbond en actief in de provinciale reeksen, namelijk Eendracht Elene-Grotenberge, WK Sint-Goriks, EC Oudenhove, Racing Strijpen, FC Velzeke en RR Breivelde-Zottegem.
In de stad zijn ook nog andere sportclubs actief, waaronder basketbalclub BBC Helios Zottegem, tennisclub Tennis &amp; Padel TC Zottegem, Zwemclub Labio-FIRST, volleybalclub MEZO, turnclub EWB, Hockeyclub Arcus Zottegem, Badmintonclub Zottegem, Judoschool Zottegem, Shotokan Karateclub Zottegem, tafeltennisclub TTC Egmont, Rugby Club Zottegem, honkbal- en softbalclub Zottegem Bebops, triatlonclub 3ZotTeam, Schaakclub Caballos, squashclub Future Sports en atletiekvereniging Zottegem Atletiek. Het stedelijk sportcentrum de 'Bevegemse Vijvers' met zwembad en sportzalen bevindt zich in de wijk Bevegem. Met financiële steun van de provincie Oost-Vlaanderen werd er in 2006 een nieuw complex gebouwd met sportzalen, een feestzaal en een fuifzaal. Het zwembad werd gerenoveerd in 2009 en 2010. Er liggen ook nog enkele voetbalterreinen, een Finse piste, een honkbalterrein en een fit-o-meter. Vlakbij ligt het stedelijk sportstadion Jules Matthijs met sportcomplex.
De plaats wordt aangedaan door verschillende wielerwedstrijden waaronder de Driedaagse van De Panne, E3 Harelbeke, de Ronde van België en de Ronde van Vlaanderen. Jaarlijks wordt ook de Egmont Cycling Race (vroegere Dokter Tistaertprijs/Grote Prijs Stad Zottegem) er georganiseerd. In 2024 vonden het Belgisch kampioenschap wielrennen voor heren elite met contract en Belgisch kampioenschap wielrennen voor dames elite plaats in Zottegem.
Recreatie.
Door de gemeente Zottegem lopen onder meer de fietsroutes 'Egmontroute' en 'Ronde van Vlaanderenroute' (rode en gele lus), Sport Vlaanderen-mountainbikeroutes, Sport Vlaanderen-looproutes door Domein Breivelde en de autoroutes 'Vlaamse Ardennenroute' en 'Romeinse weg Velzeke-Bavay "Viae Romanae"'. Het fietsroutenetwerk 'Vlaamse Ardennen', de Streek-GR Vlaamse Ardennen, de GR122 en de wandelroutenetwerken 'Vlaamse Ardennen - Zwalmvallei', 'Vlaamse Ardennen - Bronbossen' en 'Tussen Zwalm en Dender' lopen deels door Zottegem. Andere wandelpaden zijn het Mijnwerkerspad en het Jan de Lichtepad.
Cultuur.
Zottegem heeft enkele stadsreuzen (Cambrinus, Cambrina, Sotto, Johanna, Leo en Trees), die samen met de acht 'wippelpaardjes' een optocht vormen op de kermis rond Pinksteren. Sinds 10 maart 2018 is volkszanger Emiel 'Miele' De Meyer ook vereeuwigd als reus.
Cultuurcentrum CC Zoetegem (tot 2025 in zaal Rhetorica, nadien in een nieuwe cultuurzaal op de Sanitary-site) biedt een programma van theater, muziek, comedy, woord en film. Bibliotheek Zottegem bevindt zich in het Egmontkasteel.
In Zottegem wordt als streektaal Zottegems gesproken, een variant van het Oost-Vlaamse dialect van het Nederlands.
Tussen Sinterklaas en Driekoningen wordt bij lokale bakkers de 'koekelaring' gemaakt, een rechthoekig kruimig broodje met kaneel.
De Gilde van de Orde van Sotto benoemt tweejaarlijks verdienstelijke personen tot ereburger en slaat hen tot 'Ridder in de Orde van Sotto'.
Festivals en feesten.
Jaarlijks wordt bij de Bevegemse Vijvers het muziekfestival Rock Zottegem georganiseerd. Daarnaast zijn er verspreid over het jaar nog een aantal muziekfestivals, waaronder More Blues, Bombelbas, Dance D-Vision, Dunk! Festival (tot 2021) en Jazz Zottegem en de Parkconcerten in het Egmontpark.
Sinds 1956 is er elk jaar op de eerste zaterdag van januari het carnavalsfeest Zottegem Carnaval (in Zottegem zelf en op een andere datum ook in Sint-Goriks-Oudenhove, Sint-Maria-Oudenhove en Erwetegem) . Deze stoet kwam voort uit de 'Winterfeesten' en was oorspronkelijk bedoeld om het driekoningenzingen te stimuleren ('Driekoningencarnaval'). Zottegem is, samen met het naburige Ronse, de enige plaats in België waar carnaval gevierd wordt begin januari. Er wordt elk jaar rond Pinksteren en rond Onze-Lieve-Vrouw-Hemelvaart ook een kermis gehouden. In verschillende deelgemeentes (Leeuwergem, Sint-Goriks-Oudenhove (Sint-Elooigilde), Sint-Maria-Oudenhove en Erwetegem (Ruitergilde Sint-Pieter)) wordt een jaarlijkse ruiterommegang (paardenprocessie) gehouden. Om de 25 jaar worden in Velzeke-Ruddershove Caesarfeesten gehouden; elk jaar in mei wordt in Velzeke-Ruddershove een Vlooienmarkt georganiseerd.
In 2018 werd een Egmontevocatie georganiseerd en in 2024 een Egmont Lichtfestival.
Nabijgelegen kernen.
Bevegem, Elene, Grotenberge, Velzeke, Strijpen, Sint-Goriks-Oudenhove, Godveerdegem, Erwetegem

</doc>
<doc id="32701" url="https://nl.wikipedia.org/wiki?curid=32701" title="Zulte (gemeente)">
Zulte (gemeente)

Zulte is een gemeente in het zuidwesten van de Belgische provincie Oost-Vlaanderen, langs de rivier de Leie. De gemeente telt ruim 16.000 inwoners, die Zultenaars worden genoemd. De gemeente bestaat uit 3 woonkernen en heeft een oppervlakte van 32,52 km².
Geschiedenis.
Zulte is ontstaan als een Germaanse nederzetting met de naam "Sulta", wat "modderig gebied" betekent. De grenzen zijn in de loop van de 8e eeuw vastgelegd als natuurlijke grenzen (Leie, Gaverbeek, Zaubeek, Olsenebeek, Tichelenbeek).
De huidige gemeentegrenzen zijn dezelfde gebleven als de grenzen van de kerkelijke parochies tijdens de Middeleeuwen. Zulte had, samen met Olsene en Machelen, het uitzicht van een "lappendeken", gevormd door heerlijkheden en leengronden, die van een leenheer releveerden. Aanvankelijk heette deze heerlijkheid "Te Lake", te situeren rond het kasteel van Zulte. De Heer van Zulte was feodale onderdanigheid verschuldigd tegenover de Graaf van Vlaanderen. Dit gebeurde voor het grafelijk leenhof te Oudenaarde en werd "De Stenen Man" genoemd. De dorpsheerlijkheid beschikte over een vierschaar of plaatselijke rechtbank, samengesteld uit een baljuw en zeven schepenen. In de parochie was een galg opgericht voor de uitvoering van de doodstraffen.
Zulte heeft in het verleden het lot ondergaan van alle parochies in de Leiestreek. Telkens werd de gemeente tussen hamer en aambeeld geplaatst door vreemde legerlegioenen. De Geuzen hebben hier op het einde van de 16e eeuw lelijk huis gehouden. De slechtste tijd was ongetwijfeld in de tweede helft van de 17e eeuw ten gevolge van de krijgsverrichtingen tussen de Spaanse en Franse legers. Plunderingen en opeisingen van paarden en levensmiddelen waren alledaagse taferelen.
Oorlogen en ellende zorgden voor de uitdunning van de bevolking. Vooral de jaren 1580–1584 doemden als een spookbeeld op toen de bevolking door de pestepidemie gehalveerd werd. Ook de laatste maanden van het jaar 1694 herhaalde zich deze ellende.
Vóór de Franse Revolutie behoorde Zulte tot de roede van Deinze, onderdeel van de kasselrij Kortrijk. De annexatie bij de Franse Republiek op 1 oktober 1795 maakte een einde aan deze eeuwenlange bestuurlijke indeling en het graafschap werd onderverdeeld in twee departementen. Zulte behoorde tot het Scheldedepartement, met aan het hoofd een prefect. 
Zulte werd opgenomen als autonome gemeente in de Franse Republiek en heeft deze zelfstandigheid behouden tot 1 januari 1977, toen Zulte, Olsene en Machelen fusioneerden.
Geografie.
Deelgemeenten.
Naast het centrum van Zulte bestaat de gemeente nog uit de deelgemeenten Olsene en Machelen. De gemeentegrenzen worden nog gevormd door het oude kronkelende traject van de Leie, van voor die rechtgetrokken werd. De kernen van Zulte en Olsene zijn quasi één geheel gaan vormen door de aanleg van woonwijken en bedrijventerreinen. De kern van Machelen en Petegem-aan-de-Leie (Deinze) zijn naar elkaar toe gegroeid door middel van lintbebouwing.
Randgemeenten.
De gemeente Zulte grenst aan de volgende gemeenten en dorpen:
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Cultuur en recreatie.
Theaters en concertzalen.
Zulte heeft verschillende culturele centra:
Bibliotheek.
Zulte heeft maar één bibliotheek, die aan het kerkplein van Zulte ligt.
Evenementen.
Er worden jaarlijks verschillende evenementen georganiseerd:
Verkeer en vervoer.
Zulte ligt op de as van Kortrijk naar Gent. Deze as wordt gekenmerkt door:
De volgende buslijn heeft haltes in Zulte: 
Sport.
Voetbal.
Het voetbal in Zulte is zeer populair. Dit werd versterkt nadat in 2001 Zultse VV met SV Waregem fusioneerde tot SV Zulte Waregem met het stamnummer van Zulte. De voetbalploeg speelt sinds 2005 in de eerste klasse en schopte het in het seizoen 2006-2007 tot in de 16e finales van de UEFA Cup. De voetbalclub heeft wel zijn thuisbasis in Waregem, waar het Regenboogstadion, het secretariaat en ook de oefenterreinen gevestigd zijn. Daarom beschouwt men SV Zulte Waregem vaak als een West-Vlaamse voetbalploeg.
Nog andere lokale voetbalploegen zijn:
Politiek.
College van burgemeester en schepenen.
Het college is, naast burgemeester Simon Lagrange, samengesteld uit drie mannen en twee vrouwen:
Gemeenteraad.
De gemeenteraad van Zulte telt 25 zetels. Aan het begin van de legislatuur in 2013 telde de coalitie van Open Zulte, N-VA en "Gezond Verstand Zulte" samen 14 zetels op 25. Door deze meerderheid werd Simon Lagrange, van Open Zulte, burgemeester. In 2018 leidde hij dezelfde coalitie als de voorgaande legislatuur en vormde hierdoor alweer een meerderheid met 19 op 25 zetels. De zittingen van de gemeenteraad gaan door op de vierde dinsdag van de maand om 19.30 uur in het gemeentehuis.

</doc>
<doc id="32702" url="https://nl.wikipedia.org/wiki?curid=32702" title="Zwalm (gemeente)">
Zwalm (gemeente)

Zwalm is een gemeente in de Belgische provincie Oost-Vlaanderen. De gemeente telt ruim 8.000 inwoners, die Zwalmenaars worden genoemd.
Kernen.
Zwalm is een fusiegemeente, die bestaat uit twaalf deelgemeenten, namelijk Beerlegem, Dikkele, Hundelgem, Meilegem, Munkzwalm, Nederzwalm-Hermelgem, Paulatem, Roborst, Rozebeke, Sint-Blasius-Boekel, Sint-Denijs-Boekel en Sint-Maria-Latem. De twaalf kleine sterren in de vlag van de fusiegemeente verwijzen naar deze deelgemeenten. De fusiegemeente ontstond in 1977 uit de samenvoeging van Groot-Munkzwalm en Nederzwalm-Hermelgem. De deelgemeente Nederzwalm-Hermelgem ontstond halverwege de 19de eeuw toen Nederzwalm en het kleinere Hermelgem samensmolten. In Sint-Denijs-Boekel ligt nog het kleine gehucht Wijlegem.
Geografie.
Zwalm ligt in Zuid Oost-Vlaanderen, in de streek die gekend staat als de Vlaamse Ardennen.
De gemeente wordt doorsneden door de Zwalm en door de Munkbosbeek. De Munkbosbeek heeft een apart bekken, maar wordt toch tot de Zwalmstreek gerekend, en ze ligt voor een groot deel in Zwalm.
Deze rivieren en hun zijbeken zorgen voor een heuvelachtig landschap in Zwalm. Alleen aan de Schelde, in Nederzwalm-Hermelgem, is het vrij vlak. Een uitzondering op dit vlakke terrein in Nederzwalm-Hermelgem vormen de heuvels aan het Blarewater, ook een oude scheldearm, aan de brug over de Schelde.
Door de talrijke bomenrijen ziet het landschap er bebost en groen uit.
In Beerlegem is er het kasteel met domein Ten Bieze met bos, kasteelvijvers en talrijke bronnen.
Een ander groot stuk natuur vinden we aan het Klein Zwitserland en de IJzerkotmolen.
Er is een stukje natuur te vinden tussen het Blarewater en de Schelde.
Voorts hebben beide oevers langs de Zwalmbeek nog groen, hier en daar onderbroken door wegen.
Voor de rest is Zwalm vooral agrarisch gebied en woongebied met uitbreiding. Er is veel lintbebouwing in Zwalm, ook langs de grote wegen.
Er zijn her en der nog oude voetwegen en fiets- en wandelpaden te vinden. Veel kouterwegen zijn ook nog aanwezig, maar meestal verhard met beton.
In het noordoosten bij Hermelgem vinden we de Schelde. Er is maar een brug over de Schelde vanuit Zwalm.
Hier bevinden zich twee oude Scheldearmen: het natuurgebied Blarewater aan de brug over de Schelde, en de oude Scheldearm (natuurgebied Kaaimeersen) aan De Kaaihoeve in Meilegem.
Op een aantal plaatsen wordt de gemeentegrens gevormd door waterwegen.
Zo vinden we in het noordoosten in Nederzwalm-Hermelgem de grens gevormd door de Schelde.
Deze grens is een gemeentegrens volledig met buurgemeente Zingem. De inwoners van Zingem worden door de Hermelgemnaren dan ook "die van over de Schelde" genoemd.
Het deel tussen de oude scheldearm aan de Kaaihoeve en de rechtgetrokken Schelde hoort bij Nederzwalm-Hermelgem.
Dit is ook het geval voor het terrein tussen het Blarewater en de rechtgetrokken Schelde.
Aan de Kaaihoeve was vroeger een overzet naar Zingem. De kaarsrechte weg van deze overzetplaats, maar dan vanaf de andere kant van de rechtgetrokken Schelde, naar het dorp van Zingem is nog steeds aanwezig.
De Zwalm zelf en de Boekelbeek hebben ook op grote stukken de gemeentegrens gevormd.
Alle deelgemeenten van Zwalm, behalve Paulatem en Sint-Maria-Latem, liggen aan de gemeentegrens van Zwalm; Paulatem en Sint-Maria-Latem liggen volledig ingesloten door de andere deelgemeenten.
De buurgemeenten van Zwalm zijn in uurwijzerzin:
Geschiedenis.
De naam van de gemeente komt van de naam van de rivier de Zwalm.
Bij de inval van de Romeinen in 57 voor Christus door Julius Caesar in de Slag aan de Sabis was de streek rond de Zwalm bewoond door Nerviërs van Overrijnse oorsprong. Deze veldslag heeft Julius Caesar uitvoerig beschreven in zijn De bello gallico.
Tijdens de Romeinse overheersing lag Zwalm in Gallia Belgica, het noordelijk deel van Gallië.
In Velzeke hadden de Romeinen een belangrijk legerkamp. Een Romeinse heirweg liep van Bavay naar Velzeke (Romeinse weg Bavay-Velzeke); dit was een aftakking van weg van Boulogne-sur-Mer naar Keulen. Deze oude handelsweg die al bestond voor de Romeinse overheersing werd vanaf toen de via Gesoriacum ad Colonia Agrippa. Op talrijke plaatsen in de Zwalmstreek vindt men Romeinse en Gallo-Romeinse geldstukken en vaatwerk.
De monniken van de Sint-Baafsabdij van Gent hadden in de middeleeuwen in 976 een nederzetting op "Ten Berge", ten noordoosten van de monding van de Wijlegemse beek in de Zwalm. Vandaar de naam Munkzwalm.
Nederzwalm was in handen van de abdij van Ename.
De naam "Suualmam" wordt voor het eerst vermeld in 1003. Die naam werd "Sualma" in 1108 en "Sualme" in 1214.
Bij de afschaffing van de oude kasselrijen en heerlijkheden, tijdens de Franse Overheersing (1794-1815), kregen de verschillende gemeenten, die tot dan toe onder de voogdij hadden gestaan van de Heren van Gavere of van de Heren van Zottegem, hun eigen zelfstandigheid, onder het gezag van een burgemeester. De verschillende parochies kwamen onder het bestuur van het bisdom Gent.
Daarna werden vier fusies uitgevoerd.
Op 10 mei 1940 werd bij gehucht 't Hoofd een Duitse Heinkel-bommenwerper neergehaald door de Britse luchtmacht. De vier Duitse bemanningsleden kwamen daarbij om . 
In de vorige eeuw hadden de meeste parochies op zaterdagavond en op zondagmorgen een eucharistieviering. De grootste parochies hadden drie weekendmissen: op zaterdagavond, de vroegmis op zondag vroeg in de morgen en de hoogmis op zondag in de late voormiddag. Door het dalend kerkbezoek en het dalend aantal priesters is dit intussen flink gereduceerd. Sedert 2016 besliste het bisdom dat er enkel nog eucharistievieringen zijn in de kerk van Nederzwalm en Munkzwalm. Op basis van het kerkenbeleidsplan wordt voor de andere kerken naar herbestemming gekeken. De kapel van Wijlegem en de kerk van Meilegem zijn ook reeds ontwijd.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Structuur.
De gemeente Zwalm ligt in het kieskanton Horebeke en de kieskring Oost-Vlaanderen.
Geschiedenis.
Burgemeesters van Zwalm waren:
Bestuur 2013-2018.
Burgemeester was Karen De Colfmacker van de Open Vld. Zij leidde een coalitie van Open Vld met CD&amp;V-Plus. Samen hadden ze de meerderheid met elf op negentien zetels.
Bestuur 2019-2024
Bij de gemeenteraadsverkiezingen van 14 oktober 2018 behield Open Vld negen zetels. CD&amp;V plus behaalde een zetel (verlies een), VoorZwalm zeven (winst een) en N-VA twee (status quo). Het nieuwe bestuur werd gevormd door CD&amp;V plus, VoorZwalm en N-VA die samen tien van de negentien zetels hebben. Het burgemeesterschap zal verdeeld worden tussen Eric De Vriendt (2019-2021) van CD&amp;V plus en Bruno Tuybens (2022-2024) van VoorZwalm.
Verkeer.
Wegen.
Zwalm wordt doorkruist door drie grote wegen:
Treinverbinding.
Dwars door Zwalm loopt van oost naar west de spoorlijn 89 Denderleeuw - Kortrijk.
Sinds de opening van deze spoorweg op 12 april 1868 kende de streek een groei van inwoners, die vooral pendelen naar Brussel en Gent. Dit is ook het geval voor Zottegem, waar de spoorlijn 89 de spoorlijn 86 Melle - Geraardsbergen kruist.
Op 5 januari 1986 reden de eerste elektrische treinen.
De lijn wordt bediend door de IC L van Poperinge - Kortrijk - Brussel - Dendermonde - Sint-Niklaas en door de L van Kortrijk naar Zottegem.
Veel pendelaars van Zwalm maken gebruik van deze treinverbinding richting Brussel. Scholieren nemen de trein naar Zottegem of naar Oudenaarde. Studenten kunnen via Zottegem of Oudenaarde naar Gent-Sint-Pieters.
Het gedeelte tussen Zottegem en Elzele van spoorlijn 82 werd afgeschaft. Op deze lijn bevond zich het Station Rozebeke. Het stuk tussen Zottegem en Opbrakel is verhard tot wandel- en fietspad, en heet het Mijnwerkerspad.
Van de vier treinstations Munkzwalm, Roborst, Rozebeke en Sint-Denijs-Boekel blijven nog de twee stations Munkzwalm en Sint-Denijs-Boekel over. Aan deze stations zijn ruime gratis parkings voorzien.
Het stationsgebouw van Munkzwalm is momenteel een horecazaak.
Tijdens de weekdagen stoppen er P treinen en L treinen. Tijdens het weekeinde stoppen de IC L treinen.
Aan het vroegere station van Roborst vinden we nu het containerpark van Zwalm. Het stationsgebouw en de perrons van Roborst zijn verdwenen.
Het station van Sint-Denijs-Boekel heette vroeger "Sint-Denijs-Boekel Nederzwalm". In het station van Sint-Denijs-Boekel waren vroeger aftakkingen met loskades. Er blijven nu nog enkel vier wissels over om treinen te laten veranderen van spoor. Deze verwissellocatie ligt ongeveer halverwege tussen Zottegem en Oudenaarde. De seinpost is geautomatiseerd.
De loskade wordt gebruikt als opslagplaats voor bouwmaterialen en is voor een deel verhard tot parking. Het gebouwtje aan deze loskade is nu een restaurant.
Het stationsgebouw van Sint-Denijs-Boekel is een volledig nieuw stationsgebouw inclusief wachtzaal, loketten en wissel- en seininrichtingen, maar dit gebouw is intussen gesloten.
Dit station wordt enkel op weekdagen bediend door P treinen en L treinen.
Waterwegen.
De Zwalmbeek is op haar benedenloop en op de opgestuwde delen bevaarbaar met kleine roeiboten en kano's. Vroeger werd de Zwalm bevaren als recreatie.

</doc>
<doc id="32705" url="https://nl.wikipedia.org/wiki?curid=32705" title="Aartselaar">
Aartselaar

Aartselaar is een plaats en gemeente in de Belgische provincie Antwerpen. De gemeente telt ruim 14.000 inwoners, die Aartselarenaren worden genoemd. Aartselaar behoort tot het kieskanton Kontich en het gerechtelijk kanton Boom.
Toponymie.
Er bestaan verschillende opvattingen over de herkomst van het toponiem Aartselaar.
De eerste visie gaat uit van de oude naam Arcelar. Arce zou verwijzen naar archas (grens), lar zou afkomstig zijn van laar en open plek in het bos betekenen. De naam kan dan ook samengevat worden als: "Een open plek in het bos nabij de grens".
De tweede visie gaat uit van de drieledigheid van de naam en verklaart de plaatsnaam als volgt: aart (veld, open plaats), sel (van het Latijnse sala: nederzetting) en laar (open plek in bos). De naam kan dan ook samengevat worden als: "Een nederzetting met veld op een open plaats in het bos".
Geschiedenis.
Middeleeuwen.
Aartselaar wordt voor het eerst vermeld als "Serlaer" in 1247 en als "Aerschelaer" in 1309. Aanvankelijk was Aartselaar een deel van Kontich. Kerkelijk werd het een zelfstandige parochie in 1309, maar bestuurlijk bleef Aartselaar van Kontich afhangen tot 1558, toen een eigen schepenbank werd opgericht.
De heerlijkheid Kontich was bezit van de hertogen van Brabant. Dit gebied brokkelde geleidelijk aan af door verkopen aan plaatselijke heren. Filips II verkocht in 1557 de gebieden binnen de grenzen van de parochie Aartselaar aan de Heer van Cleydael waardoor de heerlijkheid Aartselaar ontstond. De heerlijkheid Aartselaar bleef in handen van de heren van Cleydael tot aan het ontstaan van de gemeenten op het einde van de 18e eeuw.
Ancien régime.
In de periode 1758-1763 werd de steenweg van Boom naar Antwerpen aangelegd dwars doorheen Aartselaar. Ondanks de goede ligging aan deze weg bleef het steeds een landbouwgemeente met een zeer beperkte nijverheidsontwikkeling. In het begin van de 19e eeuw werd meer dan de helft van de oppervlakte in beslag genomen door landbouwgrond. Als gevolg hiervan was er slechts een geringe bevolkingsgroei in de gemeente.
Tweede Wereldoorlog.
De gemeente werd rond 20 mei 1940 bezet door het Duitse leger en bevrijd rond 7 september 1944.
Moderne Tijd.
Na de Tweede Wereldoorlog ontwikkelde de gemeente zich dankzij haar ligging aan de verkeersas Antwerpen-Brussel en de nabijheid van de Antwerpse agglomeratie van een landbouwgemeente tot een industriële gemeente. Tussen 1950 en 1964 werden een dertigtal nieuwe bedrijven opgericht. Als gevolg hiervan was er een sterke immigratie en werden talrijke nieuwe woonwijken opgericht. Hierdoor ging de landbouw in de gemeente sterk achteruit. Enkel de tuinbouw hield nog lange tijd stand. Vooral tussen 1960 en 1985 nam de bevolking zeer sterk toe. De gemeente ontwikkelde zich verder tot een verstedelijkte randgemeente van de Antwerpse agglomeratie met veel groothandel en distributiecentra langs de A12. Het inwonertal bereikte een maximum rond 1995 met 14.500 inwoners, waarna het lichtjes begon te dalen.
De gemeente Aartselaar is niet betrokken geweest in de grootschalige fusie van 1976 en heeft ook geen gebiedsaanpassingen gekend sinds zijn ontstaan als gemeente.
Geografie.
Hydrografie.
Er zijn slechts enkele kleine waterlopen in de gemeente: de "Wullebeek", die naar de Rupel stroomt en de "Benedenvliet (Grote Struisbeek)" die, gevoed met zijn zijbeken "Edegemse Beek" en Mandoerse Beek, in Hemiksem in de Schelde uitmondt. De Grote Struisbeek loopt over een kleibed van grote dikte en heeft een smalle ondiepe vallei behalve in de omgeving van het kasteel "Cleydael", waar zij een brede kom vormt. Het kasteel heeft hieraan zijn naam ontleend.
Geologie.
Het grondgebied van de gemeente bestaat voornamelijk uit een vlakke bodem van zand en klei.
Kernen.
Aartselaar is een verstedelijkte randgemeente ten zuiden van de Antwerpse agglomeratie. De gemeente heeft geen deelgemeenten. Ten zuiden van de dorpskern ontwikkelden zich de gehuchten Koekoek en Lindenbos.
Door nijverheidszones langs de A12 zijn de dorpskern en de zuidelijke kern met elkaar vergroeid.
Nabijgelegen kernen.
Hemiksem, Schelle, Boom, Reet, Kontich, Wilrijk
Politiek.
Structuur.
De gemeente Aartselaar ligt in het kieskanton Kontich, het provinciedistrict Boom, het kiesarrondissement Antwerpen en ten slotte de kieskring Antwerpen.
Gemeenteraad.
De gemeenteraad is samengesteld uit vijf politieke partijen: N-VA (13), Open VLD (3), CD&amp;V-NAP (3), Groen (2) en Vlaams Belang (1). Marijke Vandebroeck (Open VLD) werd bij het begin van de legislatuur onafhankelijk, waardoor haar partij nog maar 3 zetels telt. Anouk Beels (N-VA) zit de gemeenteraad voor.
Geschiedenis.
Legislatuur 2013 - 2018.
Burgemeester is Sophie De Wit (N-VA). Zij leidt een coalitie bestaande uit N-VA en sp.a-Groen. Samen vormen ze de meerderheid met 12 op 23 zetels.
Legislatuur 2019 - 2024.
De christendemocraten van CD&amp;V en de Nieuwe Aartselaarse Partij (NAP) bundelden de krachten en trokken in kartel naar de kiezer. sp.a en Groen van hun kant verbraken het kartel en namen met eigen kieslijsten deel aan de gemeenteraadsverkiezingen van 2018. Lijsttrekkers waren Sophie De Wit (N-VA), Kris Wils (CD&amp;V-NAP), Glenn Anné (Open Vld), René Lauwers (Groen), Mike Schuurmans (Vlaams Belang) en Shari Van Kerckhoven (sp.a).
De N-VA (+3) behaalde een absolute meerderheid met 13 van de 23 zetels. Het grootste verlies was voor Open Vld dat 3 zetels verloor. Sp.a verdween dan weer uit de raad. Sophie De Wit (N-VA) was de populairste politica met 2.537 voorkeurstemmen, gevolgd door partijgenoot Mark Vanhecke met 792 stemmen. De top vijf wordt vervolgens vervolledigd door Glenn Anné (712, Open Vld), Kris Wils (678, CD&amp;V-NAP) en Bart Lambrecht (658, N-VA).
Ondanks haar absolute meerderheid blijft N-VA regeren met haar voormalige coalitiepartner Groen. Hun gezamenlijk bestuursakkoord is veelal gebaseerd op het N-VA-programma, met toevoeging van groene accenten.
Cultuur.
De bibliotheek, cultuurdienst en het cultureel centrum 't Aambeeld met podiumzaal voor bijna 500 personen bevinden zich aan de Dela Faillelaan.
Mobiliteit.
Openbaar vervoer: Aartselaar wordt verbonden door verschillende buslijnen van de vervoersmaatschappij De Lijn met de stad Antwerpen en verschillende gemeenten in de omgeving. Hieronder de verschillende buslijnen die door Aartselaar heen gaan.
Er gaan 6 buslijnen door Aartselaar met regelmatige bediening, dit zijn de volgende lijnen:
Er zijn nog vier andere buslijnen met beperkte bediening. Deze lijnen zijn speciaal afgestemd op de begin- en einduren van scholen en van bedrijven.
Wegverkeer: De autosnelweg A12 die Antwerpen met Boom en Brussel verbindt, snijdt de gemeente doormidden. Andere belangrijke wegen zijn de "Kontichsesteenweg" (naar Kontich), "Cleydaallaan" (Hemiksem) en ten slotte de "Reetsesteenweg" (Reet).
Sport.
Wielrennen.
Van 1991 tot en met 2012 werd in Aartselaar jaarlijks de wielerwedstrijd Memorial Rik Van Steenbergen gereden. Sinds 2021 vindt de wielerwedstrijd de Grote Prijs Beerens plaats in en rond Aartselaar.
Bekende inwoners.
Bekende personen die geboren of woonachtig zijn of waren in Aartselaar of een andere significante band met de gemeente hebben:

</doc>
<doc id="32707" url="https://nl.wikipedia.org/wiki?curid=32707" title="Arendonk">
Arendonk

Arendonk is een plaats en gemeente in de Belgische provincie Antwerpen. Arendonk is de hoofdplaats van het kieskanton en het gerechtelijk kanton Arendonk.
Toponymie.
Doorheen de eeuwen kwam Arendonk in de archieven voor als "Arendoncq", "Arendonc" en "Arendonck". De toponiem Arendonk bevat de twee woorddelen "Aren-" en "donk".
De naam Arendonk betekent dus hoger gelegen land tussen aren, kleine riviertjes die naar de Wamp vloeien.
Geschiedenis.
In 1212 ontving Arendonk de stadsrechten van Hendrik I, Hertog van Brabant. In het ancien régime hoorde Arendonk bij het hertogdom Brabant, meer bepaald bij het Land van Turnhout. Vanaf de 17e eeuw was Arendonk een afzonderlijke heerlijkheid.
In de middeleeuwen stond Arendonk bekend om de valkerij. Het vangen en africhten van roofvogels was een specialiteit waarvoor de vrijheid bij veel vorstenhuizen bekend stond. Toen in 1460 toestemming gegeven werd om linnen- en tijkweverijen op te richten brachten deze grote welstand onder de bevolking. Tot 1800 bezat de tijkweversgilde een eigen verkoophal te Antwerpen. In de 19e eeuw kwam de sigarenindustrie op en in de hoogdagen werden door ruim vijftien fabrikanten jaarlijks zo’n 30 miljoen sigaren vervaardigd.
Tweede Wereldoorlog.
De gemeente werd rond 20 mei 1940 bezet door het Duitse leger en bevrijd op 8 september 1944.
Geografie.
Kernen.
De verschillende historische woonkernen zijn grotendeels aan elkaar gegroeid. Toch zijn naast het centrum van Arendonk nog gehuchten te onderscheiden zoals de Voorheide (of de "Vraai"), den Berendonk, den Heikant, de Huiskes en den Broekkant. De Voorheide heeft een eigen parochie met een rooms-katholieke kerk. Buurtschap De Lusthoven heeft een eigen kapel die als hulpkerk in gebruik is.
Arendonk is in 1976 niet gefusioneerd met buurgemeenten, waardoor het geen deelgemeenten heeft.
Straatnamen.
Arendonk heeft een aantal merkwaardige straatnamen, waaronder Bellekens, Rode Del, Saren, Voorhoofd en Zoenbraak.
Natuur en landschap.
Arendonk ligt in de Noorderkempen op een hoogte van 20 à 30 meter, aflopend naar het zuiden. De belangrijkste waterloop is de Wamp, die in zuidwestelijke richting naar de Kleine Nete stroomt. Ten noordoosten ligt het Kanaal Dessel-Turnhout-Schoten.
In de omgeving van Arendonk liggen bossen, resultaat van heide-ontginningen. Het gebied Kwade Putten omvat het bosgebied Hoge Vijvers en enkele landgoederen met tot vijvers uitgegraven voormalige vennen. Verdere natuurgebieden zijn Goorken en Rode Del. Ook het beschermd natuurgebied De Liereman ligt gedeeltelijk in Arendonk.
Demografie.
Samenstelling bevolking.
De Kempense gemeente telt ruim 13.000 inwoners, waarvan ruim 1440 inwoners met Nederlandse nationaliteit. In totaal zijn er 96 verschillende nationaliteiten in Arendonk, de bewoners van het asielcentrum niet meegerekend.
Politiek.
Structuur.
De gemeente Arendonk ligt in het kieskanton Arendonk en het provinciedistrict Turnhout. Deze maken deel uit van het kiesarrondissement Mechelen-Turnhout en de kieskring Antwerpen.
Geschiedenis.
Legislatuur 1983 - 1988.
Volksunie trok naar de kiezer onder de naam GOED (dit stond voor Gemeentebelangen, Openheid, Eerlijkheid, Democratie). Ze behaalden drie verkozenen. SP hield stand en behield haar 7 zetels. De CVP bleef de grootste partij maar verloor haar absolute meerderheid. De partij vormde een coalitie met de liberale PVV. Burgemeester was Karel Van Gool.
Legislatuur 1995 - 2000.
Volksunie, SP, PVV en onafhankelijken trokken samen naar de kiezer met de lijst NIEUW. Burgemeester was Jef Bouwen van de CVP, die met 11 zetels nipt een absolute meerderheid behaalde.
Legislatuur 2019 - 2024.
Burgemeester is Kristof Hendrickx (N-VA). Hij leidt een coalitie bestaande uit N-VA en CD&amp;V. Samen vormen ze de meerderheid met 16 op 23 zetels. In januari 2023 maakte CD&amp;V bekend dat het verder gaat onder de naam 'Iedereen 2023'. Men wil hiermee naar eigen zeggen het lokale karakter benadrukken, maar blijft wel officieel een afdeling van CD&amp;V.
Cultuur.
Bijnamen.
Een inwoner van Arendonk wordt een Arendonkenaar genoemd. De bijnaam van de Arendonkenaar is "den telowerelè'er" (de bordenlikker). Naar verluidt likten vroeger de Arendonkenaren hun bord schoon, om niks van het schaarse voedsel verloren te laten gaan.
Evenementen.
Sinte Katrinazingen.
Driekoningen zingen doet men in tegenstelling tot de buurgemeenten niet in Arendonk. Op 25 november gaan kinderen 's avonds huis aan huis Sinte Katrinazingen, waarbij ze snoep krijgen. De tekst luidt als volgt:
Teljoorlekkersdag.
Een hoogdag voor de Arendonkenaren is de Teljoorlekkersdag. Die vindt plaats eind juni op en rond de markt en het plein Deroissart. Het gemeentebestuur en verenigingen organiseren dan een volksfeest met activiteiten voor kinderen en volwassenen. Een van de activiteiten is het leegeten en schoonlikken van een bord rijstpap. Een andere activiteit de laatste jaren is de "Lucky Duck Race", een grote badeendenrace ten voordele voor een lokaal goed doel.
Arendonk Zingt &amp; Swingt.
In navolging van het teloor gegane Bemdfestival organiseert de Chiro van Arendonk-Centrum sinds 2001 het gratis popfestival Arendonk Zingt &amp; Swingt op en rond de Bemdweide. Met een gevarieerd programma lokt men jaarlijks zo'n 15 000 bezoekers uit alle leeftijdsklassen. Grote namen waren o.a. Gers Pardoel, De Jeugd van Tegenwoordig, Laura Lynn en Les Truttes. De opbrengst gaat naar het goede doel.
Mobiliteit.
Wegennet.
Verschillende gewestwegen doen de gemeente aan. Dit zijn:
In het zuiden van de gemeente loopt de snelweg E34. Deze vormt de grens met buurgemeente Retie.
Openbaar vervoer.
Het openbaar vervoer in Arendonk bestaat uit een busnetwerk geëxploiteerd door de Vlaamse Vervoermaatschappij De Lijn.
Het netwerk bestaat uit twee reguliere lijnen (430 Reusel - Turnhout - Hoogstraten en 432 Arendonk - Turnhout - Brecht) en acht schoollijnen naar onder andere Geel, Mol, Oud-Turnhout, Poppel en Zondereigen. Alle lijnen bedienen de halte Gemeentehuis op de markt in Arendonk.
Bekende Arendonkenaars.
Bekende personen die geboren of woonachtig zijn of waren in Arendonk of een andere significante band met de gemeente hebben:
Nabijgelegen kernen.
Retie, Zwaneven, Eel, Reusel

</doc>
<doc id="32709" url="https://nl.wikipedia.org/wiki?curid=32709" title="Balen (België)">
Balen (België)

Balen is een dorp en gemeente in de Belgische provincie Antwerpen. De gemeente telt 23.000 inwoners, die Balenaars worden genoemd. Balen behoort tot het kieskanton en het gerechtelijk kanton Mol.
Toponymie.
De naam van het dorp werd voor de eerste maal vermeld in 1173 als "Banele", wat de bestanddelen "banne" (rechtsgebied) en "lo" (bos) bevat.
Geschiedenis.
Balen was een dorp in de Voogdij Mol, Balen en Dessel, dat oorspronkelijk in bezit was van de Abdij van Corbie en later een zelfstandige heerlijkheid werd. De families Van Bocholt, De Renesse van Furstenberg en De Mol waren belangrijke heersersgeslachten.
Het dorp ontleende welvaart aan het feit dat er een aantal wegen samenkwamen, en er ontstond ook enige huisnijverheid.
In 1881 startte een zinksmelter van Vieille Montagne, in 1889 gevolgd door de kruitfabriek "La Forcite". Deze fabrieken vestigden zich in Wezel en hierdoor werd Balen sterk geïndustrialiseerd. De landbouw werd ook steeds belangrijker, daar de heide eind 19e eeuw eveneens werd ontgonnen.
De Heilige Odrada was mogelijk afkomstig uit Scheps, nabij Balen.
Tweede Wereldoorlog.
De gemeente werd rond 16 mei 1940 bezet door het Duitse leger en bevrijd op 24 september 1944. Minstens 1 weerstander werd naar het "Auffanglager" van Breendonk getransporteerd.
Geografie.
Kernen in de gemeente Balen.
Op de grens met de gemeente Meerhout ligt het kleine gehucht Lil (bij Hulsen).
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Structuur.
De gemeente Balen ligt in het kieskanton Mol en het provinciedistrict Turnhout. Deze maken deel uit van het kiesarrondissement Mechelen-Turnhout en de kieskring Antwerpen.
Geschiedenis.
Legislatuur 2013 - 2018.
Het Vlaams Belang kwam niet opnieuw op. Alle Balense gemeente-, OCMW- en politieraadsleden van het Vlaams Belang verlieten eind juni de partij en hadden de nieuwe partij Beter Balen opgericht. Burgemeester Johan Leysen (CD&amp;V) leidt een coalitie bestaande uit CD&amp;V en sp.a. Samen vormen ze de meerderheid met 16 op 27 zetels.
Legislatuur 2025 - 2030
Johan Leysen (CD&amp;V) wordt opgevolgd door dochter Sofie Leysen (CD&amp;V).
Resultaten gemeenteraadsverkiezingen sinds 1976.
&lt;br&gt;&lt;br&gt;
Natuur en landschap.
Ten zuiden van Balen loopt de Grote Nete en in de vallei daarvan liggen diverse natuurgebieden, waaronder Scheps, De Most, De Vennen, en Griesbroek bij Hulsen. Ten noorden van De Most ligt, op een dekzandrug, het natuur- en recreatiegebied Keiheuvel.
Parallel aan de Grote Nete lopen de door mensen gegraven Grote Hoofdgracht en Kleine Hoofdgracht, bedoeld ter ontwatering van de moerassen.
Ten oosten van Balen loopt het Kanaal naar Beverlo en ten westen van Balen het Kanaal Dessel-Kwaadmechelen.
Cultuur.
Bijnaam.
De bijnaam van de Balenaars is: "Kruiers". De reden kan zijn dat de patroonheilige van de kerk, de Heilige Andreas, ook patroon van de kruiers is. Het volksverhaal rept ervan dat de bewoners de kerk een aantal malen wilden verplaatsen, en daartoe een kruiwagen geschikt achtten. In 1987 werd een beeldje van de kruier geplaatst.
Religie en levensbeschouwing.
Balen is de hoofdplaats van de federatie Balen, die op haar beurt dan weer deel uitmaakt van het dekenaat Zuiderkempen in het Bisdom Antwerpen.

</doc>
<doc id="32712" url="https://nl.wikipedia.org/wiki?curid=32712" title="Frans-Vlaanderen">
Frans-Vlaanderen

Frans-Vlaanderen of Zuid-Vlaanderen is het gedeelte van het historische graafschap Vlaanderen dat in de periode 1659-1713 werd afgestaan aan het koninkrijk Frankrijk, ten gevolge van de oorlogen van koning Lodewijk XIV.
Afbakening.
Frans-Vlaanderen wordt grosso modo begrensd door de Noordzee, de "Schreve", de rivier Skarpe en een denkbeeldige lijn van Grevelingen naar Dowaai. Afhankelijk van de context duidt "Frans-Vlaanderen" soms ook andere gebieden aan.
In engere zin heeft Frans-Vlaanderen slechts betrekking op dat deel van het historische graafschap waar van oudsher Nederlandse (Vlaamse) dialecten gesproken worden. Dit gebied komt overeen met het huidige arrondissement Duinkerke, oftewel het deel van het Franse Noorderdepartement ten noorden van de rivier de Leie. Dit is de meest gebruikelijke afbakening, maar deze is niet helemaal juist. Hiermee wordt namelijk het zuidelijkste deel van het historische graafschap vergeten - het gebied rond Rijsel (Lille) ten zuiden van de Leie, dat van oudsher Romaanstalig is.
Een passende term voor het historisch Nederlandstalige gebied (arrondissement Duinkerke) is er niet. Dit gebied bestond uit het noordelijk deel van het graafschap Artesië en uit de Westhoek die bij het graafschap Vlaanderen hoorde. Na de inlijving van het grootste deel van deze gebieden door Frankrijk, even na het midden van de 17de eeuw, ging het Franse deel ook wel de Franse Westhoek ("Westhoek français") heten, niet omdat er Frans werd gesproken maar ter onderscheiden van dat deel van de Westhoek dat bij de zuidelijke (inmiddels Oostenrijkse) Nederlanden bleef. De Westhoek is nu dus de naam van een grensoverschrijdende streek die ook het zuidwestelijk deel van de provincie West-Vlaanderen omvat. Het gebied rond Rijsel wordt omschreven als Rijsels-Vlaanderen ("Flandre lilloise"), dat samen met het Doornikse als Romaans-Vlaanderen werd aangeduid.
De door Frankrijk geannexeerde delen zouden tot aan de Franse Revolutie in 1789 samen een zelfstandige Franse provincie vormen.
In zeer ruime zin wordt de aanduiding Frans-Vlaanderen ook wel gebruikt voor alle gebieden die nu in Frankrijk liggen maar historisch bij Vlaanderen hoorden. Nog ruimer is de aanduiding Franse Nederlanden voor alle gebieden - het graafschap Artois, en delen van de graafschappen Henegouwen en Vlaanderen - die ooit door Frankrijk werden ingelijfd en waar toen al Frans werd gesproken of waar de bevolking sindsdien op het Frans is overgegaan ("Pays-bas français").
Begripsverwarring.
Er bestaat ook een begripsverwarring tussen Romaans-Vlaanderen ("la Flandre romane" of "Flandre gallicante") en Frans-Vlaanderen. Romaans-Vlaanderen slaat op het Romaanstalige deel van het graafschap Vlaanderen (Rijsel, Dowaai, Orchies en Doornik), als tegengestelde van Germaanstalig Vlaanderen ("la Flandre germanique" of "Flandre flamingante"), waar men tot in recente tijd Germaanse dialecten sprak. "La Flandre flamingante" is de meest gebruikelijke term van deze laatste twee. Frans-Vlaanderen slaat op de staatkundige betekenis: het deel van Vlaanderen dat in Frankrijk ligt. De twee begrippen kunnen dus niet als synoniemen beschouwd worden: "Frans-Vlaanderen" is een politiek begrip terwijl "Romaans-Vlaanderen" een taalkundig begrip is. Bovendien ligt een deel van Romaans-Vlaanderen niet in Frankrijk: het Doornikse is nu een deel van de provincie Henegouwen in België.
Omdat in de Franse Westhoek echter van oudsher, maar tegenwoordig nog slechts door enkele tienduizenden vooral oudere mensen, Frans-Vlaams gesproken wordt, vormt dit gebied het "Vlaamssprekend Vlaanderen binnen Frankrijk".
Een andere term, "Waals-Vlaanderen" is ook een staatkundig begrip. Waals-Vlaanderen ("la Flandre wallonne") is het zuidelijk deel van de provincie Vlaanderen in het Koninkrijk Frankrijk voor 1789. Het is dus een synoniem voor Rijsels-Vlaanderen. Het noordelijk deel werd Zee-Vlaanderen ("La Flandre maritime") genoemd.
Geschiedenis.
In de Middeleeuwen speelde Frans-Vlaanderen een bijzondere rol in de geschiedenis van de Nederlanden. De eerste Oud-Nederlandse tekstfragmenten zijn afkomstig van abdijen in dit gebied. De monnik Willem van Rubroeck ondernam in de 13de eeuw een reis naar Mongolië waarvan de beschrijving nog altijd, samen met die van Marco Polo behoort tot de eerste reisjournaals over het Verre Oosten. De welstand die de textielindustrie met zich bracht bracht een bloei die in de 16de eeuw weer in een diepe crisis uitmondde. Radicale protestanten organiseerden zich in doopsgezinde en calvinistische gemeenten (zie ook Mennisten). De strenge calvinist Petrus Datheen van Kassel maakte een Nederlandstalige psalmberijming die tot ver in de 18de eeuw in de Hervormde (Gereformeerde) kerken in de noordelijke Nederlanden werd gezongen. Al rond 1550 vertrokken velen naar Engeland om zich daar in Hervormde gemeenten te organiseren. De beeldenstorm die zich over de gehele Nederlanden zou gaan uitbreiden begon in 1566 hier, in Hondschoote. Daar werd met zware vervolging op gereageerd door de Bloedraad en vele duizenden vertrokken na 1572 naar de vrij geworden steden in Holland en Zeeland, met name naar Leiden. Willem van Oranje benoemde de Frans-Vlaamse edelman Willem Bloys van Treslong, admiraal van de geuzen, in 1573 tot Admiraal van Holland, en in 1567 tot Admiraal van Zeeland. Ten slotte werd hij baljuw van Voorne. Uiteindelijk zou aan het einde van de 16de eeuw de contra-reformatie met geweld zegevieren in een land dat half ontvolkt was. De gewelddadigheid bleef voortbestaan in de zogenaamde Duinkerkse kapers die vooral de rijk beladen Hollandse en Zeeuwse koopvaarders op zee enterden en beroofden. Weldra zouden zij in dienst van de Franse koning dit werk voortzetten.
In de volkscultuur bleef Frans-Vlaanderen een bijdrage leveren aan de Nederlandse taalcultuur met als laatste de verzameling volksliederen van Edmond de Coussemaker die onder de Franse titel 'Chants populaires des Flamands de France', in 1856 in Gent werd uitgegeven, en in populaire liedbundels, ook in het Nederlands onderwijs, tot in de jaren zeventig van de twintigste eeuw op het repertoire bleef staan.
Door de expansiepolitiek kwamen deze Spaanse bezittingen in de 17e eeuw geleidelijk onder heerschappij van Frankrijk onder Lodewijk XIV, hoewel het graafschap Vlaanderen sinds de verdragen van Madrid (1526) en Kamerijk (1529) niet meer onder Frans leenverband viel, maar deel uitmaakte van het Heilige Roomse Rijk. Van de Spaanse Habsburgers zou de soevereiniteit overgaan op de Oostenrijkse Habsburgers.
In de 17e eeuw verloren de Zuidelijke Nederlanden zowel Artesië als Frans-Vlaanderen in de nasleep van het Traité de Partage tussen de Republiek en het koninkrijk. Lodewijk XIV trachtte met alle mogelijke middelen de invloed van zijn vijanden in Europa in te dijken door de Franse grenzen te verschuiven naar gemakkelijker te verdedigen posities. Ten noorden van Frankrijk vormde Vlaanderen, door een gebrek aan natuurlijke hindernissen en duidelijke grenzen, het ideale gebied om terreinwinst te boeken. In 1677 bestond de strategie van Lodewijk XIV erin drie Spaanse versterkte vestingen ten val te brengen: Kamerijk, Valencijn en Sint-Omaars. Naar Sint-Omaars stuurde de koning zijn broer Monsieur, de hertog van Orléans. De Nederlanders besloten te reageren en Willem III voerde een leger van 32.000 manschappen aan dat Sint-Omaars te hulp snelde. Vanuit Ieper wisten zijn troepen door te dringen tot Noordpene (tussen Kassel en Sint-Omaars). De Slag bij Kassel of "Slag aan de Penebeek" draaide uit op een Franse overwinning (11 april 1677).
Gevolg van de veldslag: een gedeelte van Vlaanderen werd aan Frankrijk gehecht (Sint-Omaars, Kassel, Belle, Ieper).
Verfransing.
Hierna werd "la Flandre flamingante" binnen Frans-Vlaanderen langzaam verfranst, als gevolg van het Franse taalimperialisme met een beleid dat geen talen van historische minderheden, maar enkel het Frans toestaat in het openbare leven (onderwijs, gerecht, bestuur, enzovoort). In de Napoleontische tijd werd het Nederlands (Vlaams) in de rechtbanken, in de gemeentelijk administraties en op de scholen definitief verboden. Verzoeken om Nederlands of Vlaams naast Frans in het onderwijs toe te staan werden sindsdien steeds afgewezen, het laatst nog in de jaren dertig van de twintigste eeuw. Nederlands (Vlaams) in de pastorale zielzorg werd na ca. 1870 ook door de bisschoppelijke hiërarchie aan de parochiegeestelijkheid verboden, maar bleef op eigen gezag hier en daar toch in kleine kring gepraktiseerd. Overigens bleef het West-Vlaams in Frankrijk tot ver in de 19e eeuw de algemene omgangstaal naast het officiële Frans. Na de Eerste Wereldoorlog kwamen regionale verenigingen voor volkscultuur en hun activisten gaandeweg in nationaal vaarwater wat hen in Franse ogen staatsgevaarlijk maakte. Dat was maar ten dele terecht. Na de Duitse bezetting in 1940 hieven zij zich en hun (Nederlandstalige) tijdschriften op. Enkele extremisten lieten zich tot het nationaalsocialisme verleiden (de voorman J. M. Gantois legde die visie neer onder het pseudoniem J.H. van Byleveld, in zijn studie 'Nederland in Frankrijk', 1941). Na 1945 kwam de reactie in een gerechtelijke aanklacht en de veroordeling van tientallen Westvlamingen. Dat luidde ook een algemeen afscheid in van het Vlaamse dialect. De ouders wilden het niet meer spreken tegen hun kinderen. In de jaren vijftig van de twintigste eeuw was nog de helft van de bevolking, dat wil zeggen de oudere generatie, in staat zich in het Vlaamse dialect uit te drukken.
"Flandre" als Franse provincie.
In de tweede helft van de 17e eeuw werden grote delen van de Zuidelijke Nederlanden door Frankrijk geannexeerd. Met de Vrede van de Pyreneeën in 1659 werd de Nederlandse provincie Artesië in haar geheel een Franse provincie. Ook delen van Vlaanderen en Henegouwen kwamen in Franse handen. Met de Vrede van Nijmegen in 1678 werden het sticht Kamerijk van het Heilige Roomse Rijk overgeheveld naar Frankrijk, opnieuw met een bijkomend stuk van Vlaanderen. Dit Frans geworden Vlaanderen ging samen met Kamerijk en Frans-Henegouwen de Franse provincie "Flandre" vormen, met als hoofdstad Rijsel. Met de Franse Revolutie werd deze omschrijving het Noorderdepartement. Na de nederlaag van Napoleon werden de grenzen weer gedeeltelijk hersteld. De Westhoek bleef echter Frans.
Cultuur en taal.
Bestuur en onderwijs waren in Frans-Vlaanderen tot aan de Franse Revolutie Vlaams in een steeds meer afwijkende regionale vorm. Daarnaast nam het gebruik van het Frans toen al sterk toe, totdat de revolutionairen die taal als enig toegestane voorschreven en tegelijk aan de kerk het verbod oplegden om onderwijs te verstrekken. Het was vanouds juist de dorpsgeestelijkheid die les had gegeven in het regionaal Vlaams. Na het herstel van de monarchie en daarmee van de oude orde, in 1815, kregen de dorpsgeestelijken weer het recht om onderwijs te verzorgen. In 1833 echter, werden de scholen gedisciplineerd als staatsonderwijs met uitsluitend Franstalige onderwijzers die in nationale instituten waren opgeleid. Catechismusonderwijs bleef een kerkelijke zaak en het Vlaams speelde daarin een rol, zij het afnemend, tot ca. 1870. Sindsdien werden de jonge generaties Franstalig alfabeet en gingen velen ook onderling over op het Frans. Na de Eerste Wereldoorlog gold het Vlaams als een nationaal vijandige taal. Een positie die door de Tweede Wereldoorlog nog eens werd versterkt. Het gevolg was dat sinds 1945 er geen moedertaal Vlaamstaligen meer zijn bijgekomen.
De inwoners zelf van Frans-Vlaanderen koesteren meestal hun Vlaamse wortels, maar dan voornamelijk in culturele en historische zin. Organisaties als de Michiel de Swaenkring of Yser houck hebben grotendeels een culturele invulling. De meeste Frans-Vlamingen spreken inmiddels immers het Frans als hun eerste taal en voelen zich loyale Franse staatsburgers, maar zijn zich nog wel bewust van hun Vlaamse achtergrond. Een politieke invulling van deze achtergrond was er wel sinds 1984, toen de Vlaemsche Federalistische Party - Parti Fédéraliste Flamand (VFP-PFF) werd opgericht, maar deze raakte niet van de grond.
Sedert enige jaren is er echter op taalkundig vlak sprake van een voorzichtige heropleving van het Frans-Vlaams en is er eveneens sprake van een toenemende belangstelling voor het Nederlands. Er zouden volgens recent onderzoek nog 30.000 inwoners zijn in Frans-Vlaanderen die in huiselijke kring het Vlaams dagelijks gebruiken en daarnaast circa 50.000 occasionele sprekers zijn van het Frans-Vlaams. Het arrondissement Duinkerke (ongeveer Frans-Vlaanderen in engere zin) telt in totaal 293.000 inwoners (exclusief het sterk verfranste Duinkerke). Het aantal sprekers van het Frans-Vlaams neemt echter af omdat de jongere generaties de streektaal minder dan aan het begin van de 20e eeuw van hun ouders of grootouders leren. Hier en daar worden taalcursussen Frans-Vlaams en Nederlands georganiseerd door de verenigingen de "Akademie voor Nuuze Vlaemsche Taele" en respectievelijk "Komitee voor Frans-Vlaanderen". Tevens wordt het Frans-Vlaams onderwezen op een beperkt maar toenemend aantal basis en middelbare scholen. In Belle is er eveneens een "Huis van het Nederlands" dat onder meer taalcursussen Nederlands verzorgt en zich verder bezighoudt met promotie van het Nederlands. Sinds december 2021 is "le flamand" (het (West-)Vlaams) officieel erkend als streektaal door het Franse ministerie van Onderwijs.
In 2008 ontstond er in Frankrijk ophef rond de film "Bienvenue chez les Ch'tis", die zich afspeelt in Bergues (Sint-Winoksbergen), en waarin de streekbewoners worden afgeschilderd als wat simpele, maar toch sympathieke zielen. De cineast Dany Boon droeg de film op aan zijn moeder, die hij een echte Ch'ti noemt. Sommige Frans-Vlamingen voelen zich gekrenkt omdat in die film ten onrechte de indruk wordt gewekt dat in de streek van Sint-Winoksbergen een Frans (Picardisch) dialect wordt gesproken.
Bij velen onbekend is het carnaval van Duinkerke dat gezien haar massaliteit en de uitbundigheid waarmee het door de Frans-Vlaamse bevolking wordt gevierd tot de grootste carnavalsfeesten van Europa behoort. De tradities van het Duinkerks carnaval gaan terug tot in de zeventiende eeuw en zijn niet gebaseerd op het katholieke Vastenavondfeest maar op het afscheidsfeest van de IJslandvaarders, vissers uit Duinkerke en omgeving die jaarlijks met hun vloot vanuit de Vlaamse kapersstad naar de wateren bij IJsland vertrokken om daar op haring en kabeljauw te vissen.
Plaatsnamen.
Talrijke plaatsnamen in Frans-Vlaanderen hebben een benaming die verwijst naar de oorspronkelijke Vlaamse naam, zoals Dunkerque, dat van Duinkerke komt. In Frans-Vlaanderen wordt nog wel Nederlands gesproken, maar niet meer zo veel. Bourbourg is het verfranste Broekburg of Burburg. Bergues is het oude Sint-Winoksbergen dat in het West-Vlaams als Bergen werd aangeduid en verfranst werd tot Bergues.
Lille is afgeleid van "l'Île", Het Eiland. Rijsel is afgeleid van Ter IJsel, Op Het Eiland. De Nederlandse en Franse benaming hebben dus dezelfde betekenis. IJsel en île (zelf afgeleid van het Latijnse insula) hebben een betekenis die nog veel langer geleden dezelfde oorsprong hadden.
Enkele Vlaamse plaatsnamen in Frans-Vlaanderen, met de Franse naam erbij:
Rijsel ("Lille"), Duinkerke ("Dunkerque"), Hazebroek ("Hazebrouck"), Belle ("Bailleul"), Hondschote ("Hondschoote"), Steenvoorde, Kassel ("Cassel"), Sint-Winoksbergen ("Bergues"), Kales ("Calais"), Broekburg ("Bourbourg"), Sint-Omaars ("Saint-Omer"), Atrecht ("Arras"), Boeschepe, Witzand ("Wissant"), Grevelingen ("Gravelines"), Meregem ("Merville"), Robaais (ook wel Roebeke - "Roubaix"), Bonen ("Boulogne-sur-Mer"), Dowaai ("Douai"), Heusden ("Hesdin")
Uit de plaatsnamen blijkt de invloed van een Germaanse taal (die toen nog niet Vlaams of Nederlands genoemd werd) in een nog verder verleden tot Stapel ("Étaples") aan de rivier de Kwinte (zie kaartje).
Voor een volledig overzicht:
Familienamen.
Minstens zo Vlaams als de plaatsnamen zijn nog steeds de achternamen van een belangrijk deel van de bevolking in Frans-Vlaanderen. Deze achternamen komen met exact dezelfde schrijfwijze (zie met name de weggelaten spaties na "van" en "de") ook voor in België, omdat zij in de tijd (na 1779 tot 1813) dat geheel België door Frankrijk was geannexeerd eveneens door Franse ambtenaren werden vastgesteld.
Hieronder een greep uit de vele Vlaamse familienamen op een herdenkingsmonument van gevallen soldaten uit de Eerste Wereldoorlog en op de begraafplaats in Steenvoorde:
"Camerlynck, Cleenewerck, Decoster, Decreus, Degrave, Deheegher, Dejonghe, Delbaere, Demol, Dequeker, Dereeper, Devey, Huyghe, Plaetevoet, Ryckewaert, Sansen, Spetebroot, Vanderlynden, Vannobel, Vannoorenberghe, Vanpeene, Vantorre, Verhille, Weillaert".
Vrijwel zonder uitzondering hebben deze naamdragers Franse voornamen. Dat is voorgeschreven door de Franse burgerlijke stand. De teksten op de grafstenen overigens zijn Franstalig. Dat geldt ook voor de oudste, dat wil zeggen een eeuw oude, nog aanwezige graven.
Muziek.
Trouvèrekunst.
Noord-Frankrijk was in de 13de eeuw een bloeiend centrum voor de trouvèrekunst, met als groot centrum Atrecht en als dominerende figuur Adam de la Halle. Deze kunst straalde via Frans-Vlaanderen uit naar Vlaanderen. De aanwezigheid van de grafelijke residentie in Rijsel vormde daarbij een aantrekkingspunt
Orgelmakers.
Heel wat Frans-Vlaamse orgelmakers uit de 17de eeuw hadden een eigen inbreng in de Vlaamse orgelbouw van de 17de en 18de eeuw. Noemenswaard zijn Jan van Belle (Sint-Winoksbergen), Guillaume Billau (Waasten), Joris Gailliard (Duinkerke) en de drie groten: Jacobus van Eynde (afkomstig uit Sint-Omaars), Louis Bis en Pierre d'Estré (Rijsel) en Johannes Baptista Forceville.

</doc>
<doc id="32713" url="https://nl.wikipedia.org/wiki?curid=32713" title="Zuid-Vlaanderen">
Zuid-Vlaanderen



</doc>
<doc id="32719" url="https://nl.wikipedia.org/wiki?curid=32719" title="Berlaar">
Berlaar

Berlaar is een plaats en gemeente in de provincie Antwerpen. De gemeente telt bijna 12.000 inwoners, die Berlaarnaars genoemd worden. In het plaatselijk dialect wordt de plaats als "Balder" uitgesproken. De gemeente behoort tot het gerechtelijk kanton en het kieskanton Lier.
Geschiedenis.
In de oudste gekende vermelding wordt het dorp "Berlaer" genoemd, een schrijfwijze die doorheen de geschiedenis afwisselde met "Berlar", "Ballaer", "Ballaert" en "Balaer". Het was in het bezit van de heren van Mechelen en Grimbergen, de familie Berthout.
De oudste sporen van menselijke aanwezigheid worden geleverd door overblijfselen uit de Ahrenburgcultuur (8000 v Chr ). Het is ook vrij logisch dat op de noordrand van het Kolenwoud en aan de rand van de moerassige Netegronden vrij vlug landbouwnederzettingen gegroeid zijn. Een deel van het dorp werd door Egidius I, bijgenaamd Met-de-Baard, afgestaan aan het cisterciënzerklooster van Roosendaal te Walem. Het afgestane deel werd pas terug deel van Brabant bij de dood van Margaretha van York in 1503.
De huidige gemeente Berlaar is ontstaan op 1 januari 1965 uit de fusie van de kerngemeente Berlaar (met woonkern Berlaar-Heikant) met de toen opgeheven gemeente Gestel. Tegelijkertijd werden er kleine gebiedsdelen van Berlaar afgestaan aan de gemeenten Putte en Kessel.
Geografie.
Kernen.
In de gemeente ligt naast Berlaar met het station Berlaar zelf nog de deelgemeente Gestel. De kleine dorpskern van Gestel ligt ten noordoosten van Berlaar-centrum, aan de Grote Nete en in het zuiden ligt het grote gehucht Heikant. In het plaatselijk dialect wordt dit gehucht als "Balder-Hei" uitgesproken. En wordt soms ook kortweg aangeduid als 'de-Hei'. Ook is er nog een kleiner gehucht ten zuidoosten van het centrum genaamd Melkouwen met een eigen station Melkouwen.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Natuur en landschap.
Berlaar ligt in de Antwerpse Kempen op een hoogte van 5-15 meter. Berlaar ligt aan de Grote Nete.
Politiek.
Structuur.
De gemeente Berlaar maakt deel uit van het kieskanton Lier, gelegen in het provinciedistrict Lier, het kiesarrondissement Mechelen-Turnhout en ten slotte de kieskring Antwerpen.
Schepencollege en gemeenteraad.
Burgemeester is Walter Horemans (CD&amp;V). Eerste schepen is Jan Hendrickx (N-VA), voorts is het schepencollege samengesteld uit Stefaan Lambrechts, Suzy Put en Willy Beullens (allen CD&amp;V). OCMW-voorzitster is Nadine Boekaerts (N-VA).
Voorts zetelen in de gemeenteraad Ingeborg Van Hoof, Guy Staes, Nathan Rijnders, Geert Fierens (allen CD&amp;V), Thomas Wellens, Hanne Cuypers, Miguel Vissers (allen N-VA), Rudy Nuyens, Liesbeth Ceulemans, (beide Vooruit - Kartel BHG), Koen Kerremans, Brend Van Ransbeeck (beide Groen), Wim Kelber (SamBA - Kartel BHG), Giel Van de Zande (Open VLD - Kartel BHG), Dirk Arras en Werner Van den Broeck (beide Vlaams Belang).
Geschiedenis.
Legislatuur 2013 – 2018.
In tegenstelling tot elders in Vlaanderen hield het Valentijnskartel stand in de gemeente en trokken CD&amp;V en N-VA samen naar de verkiezingen van 2012. Lijsttrekker was zittend burgemeester Walter Horemans (CD&amp;V). Voor de andere partijen waren dit respectievelijk Koen Kerremans (Groen), Dirk Aras (Vlaams Belang), Christiane Dockx (Open Vld) en Jef Daems voor VU-ID-erfgenaam SamBA (Samen Berlaar Anders). Voor sp.a ten slotte was Lies Ceulemans lijsttrekster.
Het kartel N-VA-CD&amp;V behaalde een absolute meerderheid met 48,88% van de stemmen. (+10,41%). Daarnaast mocht Groen - dat zijn stemmen zag vermeerderen met 2,81% tot 10,01% - zich tot de winnaars van verkiezingen rekenen. SamBA bleef nagenoeg status quo (−0,51%) Alle andere partijen moesten in meerdere of mindere mate een verlies slikken. Grootste verliezers waren Vlaams Belang met een verlies van 5,98% (9,58%, - 2 raadsleden) en sp.a met een verlies van 4,62% (13,56%, een raadslid minder). Open Vld ten slotte boekte een verlies van 2,08% (4,89%) en verloor zijn enige vertegenwoordiger in de gemeenteraad.
Walter Horemans verlengde zijn ambt als burgemeester met een coalitie bestaande uit CD&amp;V &amp; N-VA. Deze coalitie heeft een meerderheid met 13 op 21 zetels.
Onderwijs.
De gemeente biedt op twee locaties gemeentelijk onderwijs aan in de Gemeentelijke Basisschool.
Naast de gemeenteschool telt Berlaar ook een aantal scholen van het gemeenschapsonderwijs en van het katholieke net.
Sport.
Voormalige voetbalclub KFC Rita Berlaar speelde verscheidene jaren in de Belgische nationale reeksen, tot de club in 2000 verdween. Als nieuwe club werd toen SK Berlaar opgericht.
Sinds het seizoen 2010-2011 speelde er ook enkele jaren een Berlaarse club in de hoogste reeks van het Belgische tafeltennis, de Superdivisie. Tafeltennisclub Dylan Berlaar knokte zich met voornamelijk eigen jeugdspelers naar de Belgische top. Ter ere van de promotie werd zelfs een oud Berlaars bier, de Super Balder, opnieuw tot leven gewekt. In het seizoen 2013-2014 kwam Dylan Berlaar voor de derde keer in vier jaar uit in Superdivisie. De ploeg kon de degradatie niet vermijden en speelt sindsdien als subtopper in Eerste Nationale.
Bekende inwoners.
Bewoners.
Bekende personen die in Berlaar wonen of woonden, of een andere significante band met de gemeente hebben:
Nabijgelegen kernen.
Gestel, Koningshooikt, Lier, Bevel, Berlaar-Heikant, Herenthout, Itegem

</doc>
<doc id="32720" url="https://nl.wikipedia.org/wiki?curid=32720" title="Cochranegambiet">
Cochranegambiet

Het Cochranegambiet (Eco-code C 42) is in de opening van een schaakpartij een variant van de Russische Opening. Dit gambiet is omstreeks 1850 geanalyseerd door de Schot John Cochrane. De witspeler offert hierbij een paard in ruil voor twee pionnen en een sterk centrum. De beginzetten zijn: 1.e4 e5 2.Pf3 Pf6 3.Pxe5 d6 4.Pxf7
Deze opening werd oorspronkelijk gespeeld om na Kxf7 direct Lc4+ te spelen en snel te ontwikkelen met een leuke stelling; omdat zwart hier echter over d5 beschikt is Kxf7 d4 tegenwoordig de hoofdvariant.
Mocht zwart 5...Pxe4 spelen dan wint wit na 6:Dh5+ g6 7:Dd5+ het stuk terug (met pionwinst).
In het Koningsgambiet.
Uitleg.
Het Cochranegambiet komt ook voor in de schaakopening Koningsgambiet en wel met de zetten 1.e4 e5 2.f4 exf4 3.Pf3 g5 4.Lc4 g4 5.Pe5 Dh4+ 6.Kf1 f3
Eco-code C37.
Dit gambiet is ingedeeld bij de open spelen.

</doc>
<doc id="32721" url="https://nl.wikipedia.org/wiki?curid=32721" title="Boechout">
Boechout

Boechout is een gemeente in de Belgische provincie Antwerpen. De gemeente telt ruim 13.000 inwoners, verdeeld over de deelgemeentes Boechout en Vremde. De gemeente grenst aan Wommelgem, Ranst, Lier, Lint, Hove, Mortsel en vanaf 1 januari 2025 aan Antwerpen
De gemeente behoort tot het kieskanton en het gerechtelijk kanton Kontich.
Toponymie.
De oudste vermelding van de gemeentenaam is Buocholt (974). Later volgende nog Bucolt (1108), Bouchout (1221) en Bocouth (1223). Het toponiem zou zijn afgeleid van de Germaanse woorden boko (beuk) en hulta (bos). Boechout kan dus vertaald worden als Beukenbos.
Geschiedenis.
Middeleeuwen.
Het oudste document waarin Boechout wordt vermeld is gedateerd van 974. In deze akte geeft keizer Otto II aan de monniken van de Sint-Baafsabdij te Gent "de villa Buocholt met kerk en afhankelijkheden" gelegen in de pagus Rien terug nadat deze verloren gegaan waren tijdens de invallen van de Noormannen in de 9de eeuw.
De kerk is gesticht door de monniken en is toegewijd aan de Heilige Bavo, kloosterling van dezelfde orde. De bezittingen van de Sint-Baafsabdij te Boechout werden beheerd via haar cijnshof "Het Hof van Sombeke". Dit Hof was ook de zetel van de administratie van haar bezittingen. Zij omvatte een eigen schepenbank: de schepenen van Sombeke.
De hertogelijke gronden te Boechout werden in de 13de eeuw door de hertog van Brabant in leen uitgegeven aan de Berthouts, heren van Mechelen en Berlaar.
In de 14de eeuw behoorde de heerlijkheid Boechout tijdelijk aan Lodewijk van Male, Graaf van Vlaanderen, en kwam nadien onder het gezag van de heren van Cantincrode (Mortsel). Achtereenvolgens behoorde Boechout tot de families Van Ranst, Granvelle, Peckius, van den Cruyce, Stockmans, van Baerland, Courtois en van Colen.
Ancien régime.
Zowel tijdens de godsdienstoorlogen van de 16de eeuw, de wraakacties van geuzen in de 17de eeuw tegen het katholieke Zuid-Nederland, als tijdens de Spaans-Franse troonopvolgingsoorlogen kreeg Boechout zijn deel van het oorlogsgeweld en de oorlogsbelastingen te verduren.
Onder Frans bewind (1794-1814) behoorde de gemeente tot het Departement van de Twee Neten. Tijdens de "Boerenkrijg" (1798) kwam het op de grens tussen Boechout en Mortsel tot een open strijd tussen 600 gewapende opstandelingen en Franse troepen, die tot de aftocht gedwongen werden.
Moderne tijd.
Ook de beide wereldoorlogen uit de 20e eeuw eisten te Boechout verschillende slachtoffers, zowel militaire als burgerlijke. Vooral de V-bommen-campagne van het einde van de Tweede Wereldoorlog blijft nog steeds in het geheugen van de Boechoutenaren gegrift.
In 1977 werd Boechout met de gemeente Vremde verenigd.
Vandaag is Boechout een residentiële licht verstedelijkte randgemeente van de Antwerpse agglomeratie.
Natuur en landschap.
Boechout is gelegen op de scheiding van de Nete en de Schelde met een hoogste punt van ongeveer 18 meter. De plaats ligt aan de rand van de Antwerpse agglomeratie en kent, naast landbouw en glastuinbouw, ook villawijken. Het belangrijkste natuurgebied is het Bos van Moretus.
Demografie.
Spreiding van de bevolking.
80% van de bevolking woont in Boechout zelf (10 674 inw.), de rest in de deelgemeente Vremde (2 592 inw). Samen goed voor 65 nationaliteiten.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Structuur.
De gemeente Boechout ligt in het kieskanton Kontich, het provinciedistrict Boom, het kiesarrondissement Antwerpen en ten slotte de kieskring Antwerpen.
Gemeentebestuur 2019-2024.
De coalitie bestaat uit PRO Boechout&amp;Vremde, CD&amp;V en Groen-Gangmaker met 14 van de 23 zetels.
Verder bestaat de gemeenteraad uit:
Geschiedenis.
Legislatuur 2013 - 2018.
De coalitie bestond uit PRO Boechout&amp;Vremde, CD&amp;V en Groen-Gangmaker met 15 van de 23 zetels.
Verder bestaat de gemeenteraad uit:
Legislatuur 2007 - 2012.
De coalitie bestond uit PRO Boechout&amp;Vremde, Groen! en CD&amp;V met 14 van de 23 zetels.
Verder bestond de gemeenteraad uit:
Religie en levensbeschouwing.
Rooms-katholieke kerk.
De gemeente Boechout maakt deel uit van de federatie Boechout-Hove-Vremde die op haar beurt dan weer deel uitmaakt van het dekenaat Rupel-Nete in het Bisdom Antwerpen. De gemeente wordt onderverdeeld in twee parochies, met name de Sint-Bavoparochie (Boechout) en de Sint-Janparochie (Vremde).
Protestants-Evangelische kerk.
De Protestants Evangelische kerk verzorgt de Protestantse eredienst.
Bekende Boechoutenaren.
Woonachtig.
Bekende personen die woonachtig zijn of waren in Boechout of een andere significante band met de gemeente hebben:
Nabijgelegen kernen.
Mortsel, Hove, Vremde, Borsbeek, Lier

</doc>
<doc id="32724" url="https://nl.wikipedia.org/wiki?curid=32724" title="Bonheiden">
Bonheiden

Bonheiden is een plaats en gemeente in de Belgische provincie Antwerpen. De gemeente behoort tot het kieskanton Duffel en het gerechtelijk kanton Mechelen en telde 15.454 inwoners op 1 januari 2024. Bonheiden ligt in de Mechelse Tuinbouwstreek en grenst aan de Brabantse Kempen. De spotnaam van de Bonheidenaren is "Grote mannen".
Toponymie.
Het is niet geheel duidelijk waar de naam 'Bonheiden' vandaan komt. Volgens een overlevering stamt de naam van het dorp van "Bodo's heide". Bodo zou een 15e-eeuwse heer geweest zijn die in Bonheiden een stuk heidegrond bezat. Volgens sommigen is dit het Dorstveld, volgens anderen Mispeldonk.
In het dialect wordt naar Bonheiden verwezen als "Bonnei of Bennaa".
Geschiedenis.
Verschillende sporen wijzen er op dat Bonheiden en Rijmenam al bewoond werden in de prehistorie. Vondsten duiden ook op aanwezigheid van Romeinen, Nerviërs en Franken.
In 1578 versloegen de Staatsen in het gehucht Mispeldonk, tussen Bonheiden en Rijmenam, de Spanjaarden in de Slag van Rijmenam. In 1939-1940 bouwde men in Bonheiden een bunker ter hoogte van de Muizenhoekstraat, de TPM 21. De bunker was een onderdeel van de KW-stelling.
Vroeger bestonden Bonheiden en Rijmenam uit allerlei gehuchten zoals Ottershoek, Mispeldonk, Peulis, Diedonken, Harent en Hondshoek.
De huidige gemeente Bonheiden is ontstaan op 1 januari 1977 door de fusie van de kerngemeente Bonheiden met de toen opgeheven gemeente Rijmenam. Tevens werd het grootste deel van de woonkern Peulis van Rijmenam afgestaan aan de gemeente Putte.
Geografie.
Deelgemeenten.
Naast Bonheiden zelf heeft de gemeente nog een deelgemeente, namelijk Rijmenam.
Naast beide dorpskernen ligt in het noorden het gehucht Bonheiden-Putsesteenweg. Het ligt op de grens met Sint-Katelijne-Waver, aan de Putsesteenweg (N15). Daarnaast zijn er nog de gehuchten Mart, Harent en Weynes.
Geografische aspecten.
In Bonheiden vinden we een opmerkelijk rivierduin, ook donk genoemd, terug. Door windverstuiving van o.a. materiaal uit de drooggevallen rivierbeddingen vormden zich langgerekte stuifzandruggen, met rivieren geassocieerde stuifwalcomplexen en zandige landduinen. De hoogte bereikt er op de stuifzandrug ten noorden van de Dijle en Demer (die van Bonheiden over Rijmenam naar Keerbergen en Tremelo loopt) 15 m. Deze maakt deel uit van een grote duinengordel die tot ver stroomopwaarts in de Demervallei wordt aangetroffen, en zijn opgewaaid uit de bedding van de Pleistocene en laatglaciale Demer.
Natuur en landschap.
Bonheiden ligt op een hoogte van 5-8 meter. Ten zuiden van de kom loopt de Dijle. Parallel aan de Dijle liggen rivierduinen met stuifzanden en bossen.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Structuur.
De gemeente Bonheiden maakt deel uit van het kieskanton Duffel, gelegen in het provinciedistrict Lier, het kiesarrondissement Mechelen-Turnhout en ten slotte de kieskring Antwerpen.
Gemeentebestuur.
Sinds 2019 bestaat er een nieuwe coalitie tussen BR30 ,CD&amp;V en Open VLD, waarbij Lode Van Looy (BR30) burgemeester is. Mieke Van Den Brande (CD&amp;V) is eerste schepen, Bart Vanmarcke (Open Vld) tweede schepen. Samen vormen deze partijen de meerderheid met 13 op 23 zetels.
Geschiedenis.
Legislatuur 1989 - 1994.
De kiezers hadden deze verkiezingen een ruime keuze met maar liefst zeven kieslijsten. De Christendemocraten namen in verdeelde slagorde deel, zo was er enerzijds de CVP-lijst en anderzijds de scheurlijst Bonheiden-Rijmenam 88 (BR88). Toch konden de andere partijen hier niet van profiteren. De CVP verloor 1,92% ten opzichte van de verkiezingen van 1982 en strandde op 40,91%, BR 88 van zijn kant behaalde 22,04 % en werd de tweede partij van de gemeente. Tot de winnaars van deze verkiezingen behoorde tevens de Volksunie die hun stemmen zagen stijgen met 4,11% tot 14,74%. De SP en PVV ten slotte moesten ieders een klein verlies slikken, voor eerstgenoemde was dit 0,9% (10,9%) en voor de PVV 0,06% (10,59%). GemeenteBelangen en GROEN (samen goed voor 23,73% bij de vorige verkiezingen) kwamen niet op. Ten slotte waren namen ook de trotskisten van de SAP deel (0,52%) en de FVP Bonheiden-Rijmenam (0,3%), maar behaalden geen zetels. De CVP had 11 vertegenwoordigers, de BR88 had er 5, de SP en PVV ieders 2 en de Volksunie ten slotte 3. Burgemeester werd Jacques Morrens van de BR88. Hij leidde een coalitie van BR88, Volksunie, PVV en SP.
Legislatuur 1995 - 2000.
BR slaagde erin zijn stemmenaantal nagenoeg te verdubbelen van 22,04 % tot 42,27%. Burgemeester werd Jacques Morrens, hij leidde een coalitie van BR en CVP. In maart 1997 diende hij zijn ontslag in, hij werd opgevolgd door Eric Duchesne (BR).
Legislatuur 2007 - 2012.
Het bestuur van de gemeente voor de periode 2007-2012 bestond uit een coalitie van de plaatselijke politieke partij BR ("Bonheiden-Rijmenam") met de CD&amp;V. Burgemeester was Eric Duchesne (BR).
Legislatuur 2013 - 2018.
Burgemeester was Guido Vaganée (N-VA), hij leidt een coalitie van N-VA, CD&amp;V en Groen. In april 2013 werd bekend dat voormalig burgemeester Eric Duchesne (BR) overstapte naar N-VA.
Legislatuur 2019 - 2024.
Burgemeester is Lode Van Looy (BR30), hij leidt een coalitie van BR30, CD&amp;V en Open-Vld. Tijdens zijn ambtsperiode kwam het probleem van het gebrek aan riolering in de gemeente op de agenda.
Resultaten gemeenteraadsverkiezingen sinds 1976.
&lt;br&gt;&lt;br&gt;
Cultuur.
Literatuur.
De Bonheidenaar Eric Raes heeft heel wat geschreven over zijn dorp, zoals de boeken "De Geschiedenis van Bonheiden", "Getuigen van het Agrarisch Verleden van Bonheiden" en "De Kerkenbouw te Bonheiden".
Onderwijs.
Secundair onderwijs.
Bonheiden huisvest geen secundair onderwijs. Leerlingen die hun basisonderwijs hebben afgemaakt, moeten dus uitwijken naar de buurgemeenten Mechelen, Keerbergen, Onze-Lieve-Vrouw-Waver, Sint-Katelijne-Waver of Haacht die wel secundair onderwijs aanbieden.
Gezondheidszorg.
In Bonheiden bevindt zich het Imeldaziekenhuis. Het werd in 1933 opgericht als sanatorium van de "zusters Norbertienen van Duffel" voor tuberculose-patiënten. In de jaren 1950 vond er, wegens de veranderde medische behoeften, een omvorming tot een algemeen ziekenhuis plaats. Het ziekenhuis opende officieel in 1961, en in 1963 werd het sanatorium van de zusters gesloten. Sinds de opening van het ziekenhuis is de betekenis van Bonheiden voor de regio toegenomen, en het zorgde onder meer voor tewerkstelling en voor een ontsluiting van de gemeente door openbaar vervoer. Patiënten komen vooral uit de regio Keerbergen-Haacht.
Nabijgelegen kernen.
Muizen, Rijmenam, Peulis

</doc>
<doc id="32725" url="https://nl.wikipedia.org/wiki?curid=32725" title="Boom (België)">
Boom (België)

Boom is een plaats en gemeente in de Belgische provincie Antwerpen en is de hoofdplaats van het kanton Boom. De gemeente ligt aan de rivier de Rupel en telt ruim 19.000 inwoners.
Geschiedenis.
Vermoedelijk bestond Boom al in de Romeinse periode. Boom behoorde aanvankelijk tot de parochie Kontich, waarvan het voor 1309 werd gescheiden. Boom maakte deel uit van de bezittingen van de familie Berthout en hun jongere tak, de Heren van Grimbergen. In 1290 werd Boom, samen met Rumst, Terhagen, Willebroek, Ruisbroek en Heindonk afgescheiden van het Land van Grimbergen en verenigd in een aparte heerlijkheid, het Land van Rumst. Boom kwam samen met de rest van het Land van Rumst in handen van de geslachten van Vianden. Zo kwam het Land van Rumst in opeenvolgende periodes in verschillende handen terecht onder andere de Ligne, de Bethune, Huis Bourbon, Huis Nassau. Tot Karel van Baume in 1663 de gemeente Boom verkocht aan Joris Boschart als een afzonderlijke entiteit los van het Land van Rumst.
Omstreeks 1410 werd, naar aanleiding van de stapelkwestie tussen de havens Antwerpen en Mechelen, door Anton van Bourgondië een bolwerk opgeslagen te Boom om de Rupel en de vaart op Mechelen te controleren.
Tijdens de Oostenrijkse Successieoorlog lagen de Oostenrijkers in mei 1766 in de twee forten tussen Rumst en Boom om de Rupellinie tegen de Fransen te verdedigen.
Boom werd tijdens de Boerenkrijg van 20 tot 27 oktober 1798 het hoofdkwartier van de "Brigands" van het land van Boom.
In 1976 bleef Boom buiten de grote fusieoperatie van de Belgische gemeenten. Hierdoor is het qua oppervlakte een van de kleinste gemeenten van de provincie Antwerpen. Boom heeft sinds de 19e eeuw een eigen ziekenhuis, maar dit is sinds 1959 juist over de gemeentegrens gevestigd (in Reet, Rumst). Sinds het begin van de 21e eeuw is er een toenemende druk op de kleinere buurgemeenten (zoals bijvoorbeeld Niel) om te fuseren met de gemeente Boom.
Geografie.
Kernen.
Boom heeft geen deelgemeenten. De dorpskern ligt in het zuiden, aan de Rupel. Langs die rivier liggen ten westen, tegen de grens met het Hellegat in Niel, de vroegere industriële wijk Noeveren, ten oosten de wijk Hoek. Het afzonderlijke dorp Bosstraat ligt een kilometer verder oostwaarts.
Bezienswaardigheden.
Steenbakkerijen.
Boom kende al steenbakkerijen in de 14de eeuw en kalkovens in de 15de eeuw, die in de 15de en 16de eeuw tot hoge bloei kwamen ingevolge de voortdurende vraag vanuit de Antwerpse bouwwerven. Daarnaast droeg ook het graven van het Kanaal Rupel-Brussel, dat vanaf 1561 Antwerpen met het binnenland verbond, ertoe bij om van Boom het centrum te maken van de steennijverheid vanaf de tweede helft van de 16de eeuw. Aan Brik Boom (het voormalige EMABB-museum) was tot 2007 een ambachtelijke steenbakkerij in werking te zien (site Lauwers). In Steenbakkerijmuseum 't Geleeg werd de oude Steenbakkerij Frateur gerestaureerd.
Kunstbrug.
De kunstbrug, ook wel 'One World Bridge' genoemd, is een werk van Arne Quinze. Het is terug te vinden in de schorre in Boom. De brug werd voor het eerst tentoongesteld door de secretaris-generaal van de Verenigde Naties, Ban Ki-Moon op 12 oktober 2014 aan het publiek. Vooral de kostprijs van het kunstwerk maakte veel reacties los, de bouw ervan kostte 4,6 miljoen euro. In het midden van de brug staat een ijzeren structuur van 25 meter hoog.
Natuur en landschap.
Boom ligt aan de Rupel op een hoogte van 5-15 meter. De oever heeft het karakter van een cuesta. De Boomse klei is naar de plaats genoemd, het Rupelien is naar de Rupel vernoemd. Groengebieden zijn De Schorre en het Gemeentepark van Boom. Andere belangrijke gebieden zijn Bos N (een voormalige kleiput, intussen ontwikkeld tot natuurgebied) en diverse andere oude kleiputten die zich spontaan tot natuurgebied hebben ontwikkeld.
Politiek.
Structuur.
De gemeente Boom ligt in het kieskanton Boom, het provinciedistrict Boom, het kiesarrondissement Antwerpen en ten slotte de kieskring Antwerpen.
Gemeentebestuur.
Burgemeester is Jeroen Baert (N-VA). Hij leidt een coalitie bestaande uit N-VA, CD&amp;V en Groen.
Geschiedenis.
Legislatuur 2007 - 2012.
De CVP trok in verdeelde slagorde naar de verkiezingen. Zo was er naast de CVP-kieslijst de scheurlijst Baert en De Saeger. Grootste partij werd het Vlaams Belang, met een nipte voorsprong van 0,4% op Boom één, de lokale sp.a-lijst van zittend burgemeester Patrick Marnef. Het valentijnskartel van CD&amp;V-N-VA werd de derde politieke formatie en behaalde 15,29% van de stemmen. Tijdens de verkiezingen vonden er problemen plaats met de stemcomputers, kiezers van de lijst Boom één, zagen enkel de partijnaam staan. Het gemeentebestuur voor 2007-2012 bestond uit een coalitie van Boom één, CD&amp;V en Open Vld. Een coalitie van 14 op 25 zetels. Burgemeester was Patrick Marnef (Boom één), schepenen waren Peter De Ridder en Anita Ceulemans (beide Boom één), Bart De Smet en Kris Van Hoeck (beide CD&amp;V-N-VA) en Marc Lamberts (Open VLD). OCMW-voorzitter werd Nourdine El Kaouakibi. Carry De Groot-Verboven, verkozen op de VLD-lijst, besloot als onafhankelijk liberaal te zetelen. Op 1 januari 2010 werd Marc Lamberts opgevolgd als schepen door partijgenote Nicole Schreppens. Eveneens in januari 2010 werd Rik Röttger (Boom één), die gedeputeerde werd van de provincieraad Antwerpen, opgevolgd door partijgenote Cindy Huys, en Jeroen Baert nam de fakkel over van Leo De Saeger (lijst Baert-De Saeger).
Legislatuur 2013 - 2018.
Lijsttrekkers bij de verkiezingen waren Dany Bosteels (Open Vld), Jeroen Baert (N-VA), Hans Verreyt (Vlaams Belang), Sven Cools (Groen), Bart De Smet (CD&amp;V), Patrick Marnef (Boom één) en Bart Goovaerts (EVA). Winnaars van de verkiezingen waren N-VA (36,88%, 11 zetels) en Groen (+0,68%). Verliezers waren alle andere partijen, waarbij Open Vld (−6,29%), CD&amp;V (−6,76%) en Vlaams Belang (-15,93%) elk hun stemmenaantal met ongeveer de helft zagen afnemen. Boom één moest een klein verlies slikken van 2,89% en strandde op 26,27% (8 zetels). Open Vld en CD&amp;V moesten respectievelijk 2 en 3 zetels inleveren, het Vlaams Belang 5. Groen bleef status quo op 1 zetel. EVA ten slotte kon 0,78% van de kiezers bekoren, onvoldoende voor een zitje in de gemeenteraad. Stemmenkampioen was Jeroen Baert (N-VA) met 1.595 voorkeurstemmen voor Patrick Marnef (Boom één, 1.163), Nourdine Elkaouakibi (Boom één, 905), Anita Ceulemans (Boom één, 865) en Hans Verreyt (Vlaams Belang, 583).
Na de verkiezingen werd er een coalitie gesloten tussen N-VA, Open Vld en CD&amp;V. Samen vormen ze de meerderheid met 13 op 25 zetels. Jeroen Baert (N-VA) werd aangesteld als burgemeester. Boom één, de op-een-na-grootste partij werd hierdoor naar de oppositiebanken verwezen. De kritiek op de coalitie luidde dat CD&amp;V en Open Vld - die elks slechts een verkozene hadden, hun zetel verzilverd zagen in een schepenambt. CD&amp;V-verkozene Bart De Smet besloot niet te zetelen, waardoor de CD&amp;V-schepen Chris Van Hoeck werd, de overige schepenen zijn Linda Lauwers (N-VA), Ils Blommaerts (N-VA), Dany Bosteels (Open Vld), Inge De Ridder (N-VA). Christel De Coninck werd aangesteld als OCMW-voorzitster. Op 1 januari 2016 werd Inge De Ridder opgevolgd als schepen door Francis Sanchez (N-VA), die op haar beurt Christel De Coninck opvolgde als OCMW-voorzitster.
Op 20 oktober stapten NVA-gemeenteraadsleden Mark Van Heel, Britt Willems en Juan Roca Cervera uit de NVA-fractie. Hetzelfde deed schepen Ils Blommaerts. Allen zullen als onafhankelijke gaan zetelen. Zijzelf gaven als reden hiervoor aan dat ze buiten spel gezet werden, terwijl de NVA-burgemeester hen 'deloyaliteit' verweet en aangaf dat ze al lang geen afdrachten meer aan de partij gaven. Eender hoe: door deze gebeurtenis heeft het bestuur geen meerderheid meer.
Door de timing -minder dan 1 jaar voor de volgende gemeenteraadsverkiezingen- vermijden de opstappers dat er onbestuurbaarheid kan uitgeroepen worden, wat eventueel had kunnen leiden tot de vorming van een nieuwe meerderheid.
Legislatuur 2019 - 2025.
Na opnieuw een 10 van de 25 zetels te halen (1 zetel minder in vergelijking met 2013) kon Jeroen Baert met N-VA nogmaals de burgemeesterssjerp bemachtigen. Dit keer door een ruime meerderheid te vormen met coalitiepartners CD&amp;V (4 zetels), en Groen (1 zetel). De oppositie bestaat uit 2 partijen. De grootste daarvan is Boom één (7 zetels). De 2e oppositiepartij is Vlaams-belang met 3 zetels.
Open-vld dat vorige legislatuur nog een schepenpost kon bemachtigen behaalde deze verkiezing niet genoeg stemmen om hun zetel te behouden. Ook PVDA &amp; Boom Vooruit behaalden hun eerste zetel niet.
Cultuur.
Bijnaam.
Gedurende de Eerste Wereldoorlog verwierven de Boomenaars de bijnaam 'hondenfretters'. Dit kwam doordat ze bij gebrek aan ander vlees, honden slachtten om te eten. Alleen werd dit hondenvlees niet in Boom gegeten, want men verkocht dit namelijk in Mechelen en Antwerpen. Er is een fietsroute, het "hondefretterspad", hiernaar vernoemd.
Literatuur.
Piet Van Aken, een schrijver geboren in Terhagen. Zijn bekendste werk was de novelle Klinkaart uit 1954. De titel van het boek: 'Klinkaart' verwijst naar een harde steen die in de fabriek gemaakt werd. Hier schrijft hij over een twaalfjarig meisje op haar eerste werkdag in de steenbakkerij.
Schrijvers en dichters.
Amelinckx Margriet, Blommaert Karin, Bogaert Guy, Claes Bavo, Schoeters Armand, Verlinden Jozef, ... zijn voorbeelden van schrijvers en dichters die in Boom leven.
Economie.
Het Kanaal Brussel-Charleroi, dat aansluit op de Willebroekse Vaart en vanaf 1832 in dienst kwam, bezorgde Boom een gemakkelijke toevoer van steenkolen en een verbeterde afvoermogelijkheid voor de productie van de lokale nijverheid.
Nabijgelegen kernen.
Terhagen, Klein-Willebroek, Niel, Reet, Aartselaar

</doc>
<doc id="32727" url="https://nl.wikipedia.org/wiki?curid=32727" title="Bornem">
Bornem

Bornem is een plaats en gemeente in de Belgische provincie Antwerpen. Bornem behoort tot het kieskanton Puurs-Sint-Amands en het gerechtelijk kanton Willebroek.
Geschiedenis.
Het grondgebied was al bewoond in de Gallo-Romeinse tijd. De naam werd in 1101 "Burnehen" gespeld (verklaring: "verblijf bij de bron" of "woonplaats aan de grens"; Born = grens).
Het 'Land van Bornem' is als zelfstandige heerlijkheid tot stand gekomen in de periode van de plundertochten van de Noormannen (9de eeuw). Strategisch gelegen aan de Schelde, op de plaats waar nu het Kasteel Marnix de Sainte-Aldegonde staat (aan de huidige Oude Schelde), werd toen de ronde toren en de bijbehorende gebouwen opgericht, vlak bij de samenvloeiing met de Rupel en de Durme. Het Land van Bornem bestond toen uit de moederparochie Bornem met haar afhankelijkheden Havekesdunc (Nattenhaasdonk) en Hinken (Hingene). In de 10de eeuw werd het land van Dendermonde herverdeeld en werd Mariekerke aan het Land van Bornem toegevoegd onder het beheer van de Heren van Bornem.
In 910 werd het Land van Bornem, samen met Mechelen, door de Frankische koning Karel de Eenvoudige, koning van Lotharingen, bij giftbrief aan Stephanus van Luik van het bisdom Luik geschonken. Door een overeenkomst tussen Boudewijn V van Vlaanderen en de Duitse keizer Hendrik III op een Rijksdag in Keulen, kwam het Land van Bornem (inclusief Hingene, Mariekerke en Sint-Amands) in 1057 definitief als zonneleen onder het rechtstreeks gezag van het Graafschap Vlaanderen, aan de grens met het toenmalige Landgraafschap Brabant, het latere Hertogdom Brabant.
De eerste Heer van Bornem met die naam is Lambrecht, die in 1007 ook tot Kastelein van Gent benoemd werd. Vanaf 1088 zal Wenemaar, een van zijn opvolgers en ridder van de Orde der Tempeliers, de ontwikkeling van het Land van Bornem in een versnelling brengen. De schenkingsakte (1100) van zijn hand is een van de belangrijkste akten voor de gemeente. Na een periode van herwonnen onafhankelijkheid behoorde de parochie tot het bisdom Kamerijk, later tot dat van Gent en sedert 1801 tot het aartsbisdom Mechelen.
Tot het begin van de 20ste eeuw werd Bornem gespeld als "Bornhem". Van 1928 tot 1940 was in Bornem een vakschool voor wijmen- en rietwerk gevestigd. Begin 20e eeuw werkten in Weert, Hingene en Bornem 3.000 mensen in de sector van het mandenvlechten.
Natuur en landschap.
Bornem ligt in de streek Klein-Brabant nabij de Schelde en de Oude Schelde. Van belang is het zoetwatergetijdengebied Groot Schoor en het gehucht Buitenland, waar het "Kragenwiel" een overblijfsel is van een dijkdoorbraak die plaats vond in 1552.
Verkeer.
De gemeente Bornem ligt aan de N16 die tussen Sint-Niklaas en Mechelen loopt. De gemeente bezit eveneens een station Bornem gelegen aan spoorlijn 54.
Geografie.
De gemeente ligt aan de rechteroever van de Schelde, tegenover de gemeente Temse, waarmee ze door de Scheldebrug verbonden is, stroomopwaarts van Antwerpen. Samen met de gemeente Puurs-Sint-Amands vormt Bornem de streek Klein-Brabant.
Kernen.
Bornem telt naast het centrum zelf nog de deelgemeenten Hingene, Mariekerke en Weert, alle aan de Schelde. In Hingene liggen nog de gehuchten Wintam en Eikevliet. Binnen Bornem liggen de gehuchten Branst en Buitenland.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Structuur.
De gemeente Bornem maakt deel uit van het kieskanton Puurs-Sint-Amands, gelegen in het provinciedistrict Mechelen, het kiesarrondissement Mechelen-Turnhout en ten slotte de kieskring Antwerpen.
Geschiedenis.
Legislatuur 2019 – 2024.
De kiezer had bij de lokale verkiezingen van 2018 de keuze uit 5 kieslijsten (de lijsttrekkers staan tussen haakjes):
Iedereen Bornem profileerde zich als alternatief voor de bestaande politieke partijen. Leden waren afkomstig van sp.a, Groen, Beter Bornem, B!democratisch en enkele onafhankelijken. S.O.S. Bornem een was lijst met minder ernstige politieke bedoelingen. De naam staat voor Stem Op Stef.
CD&amp;V strandde op 33,77 % (verlies: 4,51 %). De heterogene partij Iedereen Bornem klopte af op slechts een kwart procent minder (33,51 %). N-VA (+2,67 %) en Vlaams Belang (+5.86 %) scoorden beter dan in 2012. S.O.S. Bornem kon 2 % van de Bornemenaars bekoren. Zowel CD&amp;V als Iedereen Bornem kregen hierdoor 10 zetels, N-VA kreeg er 4, en Vlaams Belang 3. Door deze uitslag kwam plots de sleutel voor de coalitievorming in handen van de N-VA die uiteindelijk koos voor een coalitie met Iedereen Bornem. CD&amp;V werd zo na 74 jaar naar de oppositiebank verwezen. Tijdens de legislatuur 2019-2024 wordt Bornem bestuurd door de N-VA en Iedereen Bornem, met een weliswaar krappe meerderheid van 14 op 27 zetels, onder leiding van burgemeester Kristof Joos (N-VA).
Na twee jaar samen regeren besloten N-VA en Iedereen Bornem hun samenwerking stop te zetten, naar aanleiding van 'interne strubbelingen' binnen die laatste partij. Op 21 februari 2022 ging de nieuwe coalitie tussen CD&amp;V en N-VA van start met de eedaflegging van de nieuwe schepenen en burgemeester Greet De bruyn (CD&amp;V).
Resultaten gemeenteraadsverkiezingen sinds 1976.
&lt;br&gt;&lt;br&gt;
Sport.
Evenementen.
Bornem was één keer etappeplaats in de wielerkoers Ronde van Frankrijk. In 1976 won de Nederlander Hennie Kuiper er een etappe.
Nabijgelegen kernen.
Weert, Temse, Hingene, Puurs, Oppuurs

</doc>
<doc id="32728" url="https://nl.wikipedia.org/wiki?curid=32728" title="Borsbeek">
Borsbeek

Borsbeek is een plaats en gemeente in de provincie Antwerpen. De gemeente telt ruim 11.000 inwoners. Als verstedelijkte randgemeente van Antwerpen is het na buurgemeente Mortsel de dichtbevolkste gemeente in Vlaanderen.
Borsbeek behoort tot het kieskanton Kontich en het gerechtelijk kanton Schilde. Borsbeek zal vanaf 2025 tot de stad Antwerpen behoren; Borsbeek wordt dan het tiende district van de stad.
Geschiedenis.
In 1264 werd Borsbeek afgescheiden van Deurne, waar het tot dan toe behoorde. Tot 1505 was Borsbeek een onverleende heerlijkheid. Maar in dat jaar verleende Filips de Schone het aan Jan van Halen. Van 1559 tot 1606 werd Borsbeek meermaals overgeërfd door familieleden van de heer van Cantincrode.
François d'Orselay de Granvelle, de laatste bezitter van de burcht Cantincrode verkocht in 1610 de heerlijkheden Borsbeek, Hove en Boechout aan de Leuvense edelman P. Peckius. Die was sinds 1614 kanselier van Brabant en werd later de vertrouwensman van aartshertog Albrecht. Hij werd nu heer van Borsbeek, Hove en Boechout en stelde de drie gemeenten onder één schepenbank op het kasteel Vredeberg te Boechout.
In 1617 en 1618 heerste de pest. Uit andere gemeenten kwam men op bedevaart om van de heilige Lucia genezing af te smeken.
Om zich tegen de plunderzucht van de Hollanders te beschermen, waren de inwoners van Borsbeek in de jaren 1634-1635 met meubelen en oogst in de kerk binnengevlucht. Pas in 1643 konden de mensen ervan worden overtuigd dat ze hun goederen uit de kerk moesten verwijderen en terug naar huis brengen. In 1648 werd in Münster (Westfalen) een vredestraktaat getekend tussen de regering van koning Filips IV van Spanje en de opstandige Noordelijke provinciën. Meteen kwamen de rust en veiligheid terug.
Borsbeek bleef tot aan de aanvang van de Spaanse Successieoorlog (1701-1713) betrekkelijk ver van de fronten. In 1746 namen Franse legers Borsbeek in en rukten van daaruit op naar Mechelen, Lier en Antwerpen.
In 1760 werden stenen palen geplaatst om de grenzen af te bakenen met de naburige dorpen.
In 1794 overleed Louis de Villegas, de laatste heer van de heerlijkheid Borsbeek. Van 1794 tot 1814 kwam Borsbeek opnieuw onder Franse overheersing. Het dorp behoorde eerst tot het kanton Wilrijk en daarna tot het kanton Berchem.
Op 24 april 1800 werd de gemeentelijke administratie van het kanton Berchem afgeschaft. Hierdoor werd Borsbeek weer een zelfstandige gemeente, die door een maire zou worden bestuurd.
Op 13 november 1830 werd de eerste Belgische gemeenteraad te Borsbeek verkozen. De verkiezing was nogal woelig geweest en werd afgebroken. Op 17 maart 1831 werden nieuwe verkiezingen gehouden.
In februari 1883 besloot de gemeenteraad een complex op te trekken, bestaande uit een gemeentehuis en een pastorie. Het complex werd in 1893 in gebruik genomen.
In het begin van de 20e eeuw vestigden zich steeds meer Borsbekenaars en inwijkelingen zich ten westen van de Frans Beirenslaan. In 1938 werd de kapelanie Sint-Jan Berchmans aan het Tirolerhof opgericht dat later tot een aparte parochie aan de Koudebeek uitgroeide.
Bij de grote landelijke fusieoperatie van 1977 en de Antwerpse fusieoperatie van 1983 werd Borsbeek niet gefuseerd met de andere Antwerpse gemeenten (Berchem en het aangrenzende Deurne fuseerden wel). Hierdoor werd Borsbeek de kleinste gemeente van de provincie Antwerpen. Vandaag is Borsbeek een sterk verstedelijkte gemeente binnen de Antwerpse agglomeratie.
Het Mortselse gedeelte van het voormalige militair domein Fort 3 werd door Mortsel afgestaan en bij de gemeente Borsbeek gevoegd dat hierbij in oppervlakte groeide zodat de afsluiting van het militair domein aan de Zoomweg en de Fortstraat tussen de Fortloop en de Koudebeek nu de gemeentegrens vormt tussen beide gemeenten.
Op 28 januari 2022 werd aangekondigd dat Borsbeek voor 2025 zal fuseren met de stad Antwerpen, en daardoor chronologisch het tiende district van Antwerpen zal worden. Deze fusie werd goedgekeurd op de Borsbeekse gemeenteraad van 18 december 2023.
Natuur en landschap.
Borsbeek ligt in een vlak landschap met een hoogte van 7 tot 11 meter. Het dorp is vergroeid met de Antwerpse agglomeratie en verstedelijkt.
Politiek.
Structuur.
De gemeente Borsbeek ligt in het kieskanton Kontich, het provinciedistrict Boom, het kiesarrondissement Antwerpen en ten slotte de kieskring Antwerpen.
Gemeentebestuur.
Désiré Van Berckelaer (Iedereen Borsbeek) volgde in 2013 Leo Vlaeymans (CD&amp;V) op als burgemeester. Hij leidt een coalitie bestaande uit Iedereen Borsbeek en N-VA. Samen vormen ze de meerderheid met 19 op 21 zetels.
Geschiedenis.
Legislatuur 2013 - 2018.
De winnaars bij de verkiezingen van 2012 waren N-VA (31,3%) en Groen (10,1%). De grote verliezers waren Vlaams Belang (van 7 naar 2 zetels) en Open Vld (van 2 naar 0 zetels). Ook CD&amp;V (−2 zetels) en de lokale partij Borsbeek Boven Alles (−1 zetel) verloren. De sp.a trok deze verkiezingen onder de naam "Pro Borsbeek" naar de kiezer en wist ondanks een klein verlies haar ene zetel te behouden. Ten laatste was er nog nieuwkomer H-ALT (voluit Het Alternatief), al bleef deze partij nipt onder de kiesdrempel van 5%.
Lijsttrekkers waren respectievelijk uittredend burgemeester Leo Vlaeymans (CD&amp;V), Dis Van Berckelaer (BbA), Walter Kiebooms (N-VA), Dirk Coens (Open Vld), Tom Verboven (Groen), Roby Legendre (Pro Borsbeek), Resy Beets (Vl. Belang) en tenslotte ex-N-VA'ster Geertruida Dieltjens (H-ALT). Het mobiliteitsvraagstuk vormde het belangrijkste onderwerp van de verkiezingen.
De bestuursmeerderheid werd gevormd tussen N-VA, Groen en BbA, met een ruime meerderheid van 15 op 21 zetels. Dis Van Berckelaer (BbA) werd de nieuwe burgemeester, voorts bestond de ploeg uit drie N-VA-schepenen (en de OCMW-voorzitter) en één schepen voor zowel Groen als BbA.
Legislatuur 2019 - 2024.
Burgemeester is Dis Van Berckelaer van Iedereen Borsbeek een politieke beweging die gevormd werd door BbA (Borsbeek Boven Alles), CD&amp;V en Groen. Zijn partij vormt met 10 zetels samen met de N-VA van Walter Kiebooms een bestuursmeerderheid van 19 op 21 zetels. Op vrijdagmiddag 28 januari 2022 werd bekendgemaakt dat na de lokale verkiezingen op zondag 14 oktober 2024 Borsbeek een district van de stad Antwerpen wil worden.
Resultaten districtraadsverkiezingen vanaf 2024.
Op zondag 13 oktober 2024 werden de eerste districtsraadsverkiezingen voor het Antwerpse gemeentedistrict Borsbeek gehouden.
Mobiliteit.
Borsbeek wordt bediend door tram- en buslijnen van De Lijn. Het tramstation Borsbeek was gelegen op de Herentalsebaan op de hoek met de Jozef Reusenslei.
De Frans Beirenslaan, die deel uitmaakt van de R11 (de grote ring rond Antwerpen), en de Herentalsebaan, als deel van de N116, vormen belangrijke invalswegen naar de stad.
De Frans Beirenslaan vormt ook de grens tussen het nauw bij het Antwerpse district Deurne aansluitende West-Borsbeek met de parochie Sint-Jan Berchmans en het meer landelijke Oost-Borsbeek met de parochie Sint-Jacob.
Nabijgelegen kernen.
Deurne, Wommelgem, Vremde, Boechout, Mortsel

</doc>
<doc id="32730" url="https://nl.wikipedia.org/wiki?curid=32730" title="Brasschaat">
Brasschaat

Brasschaat is een plaats en gemeente in de Belgische provincie Antwerpen. Brasschaat telt meer dan 38.000 inwoners.
Brasschaat is de hoofdplaats van het gerechtelijk kanton Brasschaat en behoort tot het kieskanton Kapellen. Patroonheilige van Brasschaat is de heilige Antonius Abt.
Geschiedenis.
De geschiedenis van Brasschaat begint al heel vroeg. Waarschijnlijk hadden de Kelten er al nederzettingen. Later werd de Kempen samen met Brasschaat ingenomen door de Romeinen. Na archeologisch onderzoek is gebleken dat de Miksebaan (van Ekeren naar Brecht) waarschijnlijk vroeger een Romeinse heirbaan was. De eerste lettergreep van Brasschaat, Bras- verwijst naar Brecht en de tweede lettergreep -schaat verwijst naar gate wat weg betekent. De Laarse Beek, nu nog de grens met Schoten, was de vanuit de Romeinse tijd daterende grens tussen Germania Inferior en Belgica Secunda en later in de middeleeuwen de grens tussen het bisdom Luik (Germania Inferior) en het bisdom Kamerijk (Belgica Secunda).
Na het ancien régime behoorde Brasschaat tot de gemeente Ekeren, het werd een eigen gemeente op 1 januari 1830.
In 1903 werd het gemeentehuis gebouwd naar een ontwerp van architect Ferdinand Truyman. Het gebouw deed dienst als gemeentehuis tot in 2018 de administratieve diensten verhuisden naar een nieuwbouw aan de Verhoevenlei.
Op 18 november 1913 werd in een oorkonde het wapen van Brasschaat beschreven: "In rood, een zilveren zalm, recht gelegd, vergezeld in het hoofd van twee ruiten vn't zelfde, alles omringd van acht zoomsgewijze geplaatste Sintandrieskruisen, insgelijks van zilver: het schild links gehouden door een Sint-Antonius aan de voet van de heremijt liggende, insgelijks links, een geklokt varken, alles van zilver". De zalm op het schild verwijst naar het feit dat deze vis tot het begin van de twintigste eeuw in de Laarse Beek zwom.
Militair verleden.
Brasschaat heeft een rijk militair verleden waar nu nog altijd sporen van te zien zijn: de antitankgracht, het Fort van Brasschaat, het Kamp van Brasschaat, het Klein en het Groot Schietveld, en vele bunkers.
Rond 1912 werden in het noorden van de gemeente het Fort van Brasschaat en de Schans van Driehoek gebouwd, als onderdeel van de Stelling van Antwerpen. Het fort werd later, tussen 1937 en 1939, verbonden met de buurforten in Kapellen en 's-Gravenwezel door de Antitankgracht, om Antwerpen te verdedigen tegen vijandelijke tanks.
Veel van deze militaire infrastructuur heeft tegenwoordig een andere functie gekregen. Het Fort van Brasschaat is een overwinteringsplaats voor vele soorten vleermuizen. Sommige bunkers dienen tegenwoordig ook als overwinteringsplaats voor vleermuizen, terwijl andere dichtgemetseld zijn en vergeten worden.
Op 1 mei 1911 werd in Brasschaat het eerste militaire vliegveld van België aangelegd, ook wel bekend als Brasschaat-Polygoon. Daarvoor, sinds 1887 werd het terrein door de Genie al gebruikt voor ballonobservaties. In 1914 moest het vliegveld ontruimd worden voor de oprukkende Duitse troepen. Tussen de twee wereldoorlogen werd het terrein voornamelijk gebruikt voor oefeningen.
Tweede Wereldoorlog.
De gemeente werd rond 18 mei 1940 bezet door het Duitse leger en bevrijd op 8 september 1944. Op 7 oktober 1944 om 22 uur sloeg een V2-bom in te Brasschaat. Dit was de eerste raketaanval op Belgisch grondgebied.
Minstens vier weerstanders werden naar het "Auffanglager" van Breendonk gedeporteerd.
Recente geschiedenis.
Na de Tweede Wereldoorlog werd het de thuisbasis van de vliegschool en een observatiesquadron. Na vele reorganisaties werd Brasschaat in mei 2006 als militair vliegveld opgeheven.
Geografie.
De juiste oppervlakte van Brasschaat is 3849 ha, 48 a en 22 ca waarvan ongeveer 2680 ha groen is waaronder 1300 ha bedekt met bossen. 1620 ha is geürbaniseerd. Het hoogteverschil in de gemeente bedraagt 23 meter, het laagste punt ligt op 4 meter, het hoogste op 27 meter (grens Wuustwezel-Brecht).
Wijken.
Brasschaat heeft verschillende wijken, die vaak samen lopen met de parochies. Deze zijn:
Natuur en landschap.
Brasschaat ligt in de Noorderkempen in een bosrijke omgeving. Tal van villa's, landgoederen en kasteeltjes zijn er te vinden. Ook kent Brasschaat een aantal parken. Enkele grote en noemenswaardige bossen, natuurgebieden en parken zijn: het Park van Brasschaat, het Klein Schietveld, het Groot Schietveld, De Inslag, De Uitlegger, het Peerdsbos en Domein de Mik.
Politiek.
Structuur.
De gemeente Brasschaat maakt deel uit van het kieskanton Kapellen, gelegen in het provinciedistrict Kapellen, het kiesarrondissement Antwerpen en ten slotte de kieskring Antwerpen.
Gemeentebestuur.
Burgemeester sinds 2013 is Jan Jambon (N-VA). Hij leidt een coalitie bestaande uit N-VA en Open VLD. Samen vormen ze de meerderheid met 19 op 33 zetels. Op 2 oktober 2019 werd Jan Jambon aangesteld als minister-president van de Vlaamse Regering. Philip Cools volgde Jan Jambon op als burgemeester van Brasschaat.
Cultuur.
Theater Hemelhoeve en het cultureel centrum bevinden zich nabij het Gemeentepark aan de Azalealaan. Het theater biedt 187 plaatsen en de programmatie omvat dans, theater, comedy, muziek, cursussen en voordrachten. De Polygoon in Maria-ter-Heide biedt een podiumzaal en cinemazaal voor diverse vertoningen. In Galerie Van den Weyngaert in het Antverpiagebouw in Mariaburg worden geregeld tentoonstellingen georganiseerd en ook de Sint Jozefskapel aan de Augustijnslei wordt gebruikt als expositieruimte.
Wapenschild, vlag en logo.
Het wapen is een verwijzing naar de Heren van Breda, de familie de Lailang en de Prins van Salm-Salm, heren van de heerlijkheid.
Aanvankelijk waren de Brasschaatse kleuren blauw en geel. Maar ze waren nooit officieel erkend. Het waren de kleuren van de belangrijkste familie: de Baillet. Het Koninklijk Besluit van 12 oktober 1979 stelde de kleuren vast op rood en wit. "Drie banen van rood en wit en van rood, hoogte der verhouding 1, 3, 1, met op de witte baan het gemeentewapen."
Sinds medio 2005 heeft Brasschaat een nieuw officieel logo dat wordt gebruikt op alle officiële documenten.
Sport.
In de gemeente speelt voetbalclub KFC Brasschaat, die aangesloten is bij de KBVB. De club speelde als ACV Brasschaat ruim anderhalf decennium in de nationale reeksen. Andere clubs uit de gemeente die bij de KBVB zijn aangesloten zijn KSOC Maria-ter-Heide, FC Excelsior Kaart en Mariaburg VK.
Hockeyclub en elfvoudig landskampioen KHC Dragons speelt zijn thuiswedstrijden sinds 1961 in Brasschaat.
In de gemeente bevindt zich de Brasschaat Open Golf &amp; Country Club, tevens vindt er jaarlijks de Premium European Cup triathlon plaats.
Brasschaat was één keer etappeplaats in de wielerkoers Ronde van Frankrijk. In 1954 won de Nederlander Wout Wagtmans de in Amsterdam gestarte etappe.
Tot en met 2014 vond de jaarlijkse wielerwedstrijd 'De acht van Brasschaat' plaats in de gemeente. Sinds 2018 start deze klassieker door onder een nieuw concept: 'De Sportoase N8 van Brasschaat'
Tot 2001 was tussen de Elshoutbaan en het park een openluchtzwembad gevestigd, dit werd in 2004 gesloopt. Op dezelfde plek werd in 2006 in samenwerking met de gemeente Schoten het overdekte zwembad- en sportcomplex Sportoase Elshout geopend.
Nabijgelegen kernen.
Sint-Mariaburg, Donk, Schoten, Maria-ter-Heide, Kapellen, Ekeren

</doc>
<doc id="32732" url="https://nl.wikipedia.org/wiki?curid=32732" title="Brecht (België)">
Brecht (België)

Brecht is een snelgroeiende gemeente in de Belgische provincie Antwerpen en het arrondissement Antwerpen. De Kempense gemeente heeft een bevolking van circa 30.000. De gemeente is onderverdeeld in 3 deelgemeenten: Brecht, Sint-Lenaarts en Sint-Job-in-'t-Goor. Tot 1977 behoorde Sint-Antonius ook tot de gemeente Brecht.
De deelgemeenten bestaan uit tal van districten of woonwijken. Brecht-Centrum bestaat uit de districten Statie, Laar, Hoek, Centrum en Lessius. Brecht-Centrum ligt aan het Kanaal Dessel-Turnhout-Schoten en is de hoofdplaats van het kieskanton Brecht en is gelegen in het gerechtelijk kanton Brasschaat. Sint-Lenaarts bestaat uit Sint-Lenaarts-Centrum, Klein-Veerle, Groot-Veerle, Leeuwerik en Koningsstoel. Sint-Job-in-'t-Goor bestaat uit de districten: Rommersheide, Kambeenbos, Kloosterveld, Lage Meerrijt, Hoge Meerrijt, De Gauw, Zwaan, Pothoek, De Merel en Zand. Verder zijn er nog de districten Oostbrecht, Sterenhoven en Overbroek-Centrum.
Toponymie.
De eerste vermelding van de naam Brecht werd teruggevonden in een akte afkomstig van de abdij van Postel uit het jaar 1173. In deze akte komt de naam ‘Berta de Brecte’ voor. Ze handelt over het feit dat als zij in het klooster van Eeuwen wilde binnentreden, haar goederen in Bladel schonk aan den prelaat van Tongerloo. Vanaf deze datum komt in verschillende documenten zowel de vermelding ‘Brechte’ als ‘Brecht’ voor.
Over de betekenis van de naam is er nog geen eenduidigheid. Misschien zou Brecht afkomstig zijn van ‘brec’, ‘braec’ of ‘brakti’, dat braakland of omgehakt bos betekent. Maar ‘brakti’ kan ook ‘breken’ betekenen, wat kan duiden op een breking van het reliëf, met andere woorden bijvoorbeeld een heuvel of hoogte. Naast deze twee mogelijkheden kan ‘Brecht’ ook van een persoonsnaam afkomstig zijn en ‘machtig man’ betekenen of naar ‘prachtig’ (zie ook de betekenis van ‘bright’ in het Engels) verwijzen.
Geschiedenis.
Prehistorie.
Archeologische vondsten tonen aan dat het grondgebied van Brecht al bewoond was vanaf het paleolithicum (oude steentijd). Daaropvolgend werden er ook sporen aangetroffen uit het mesolithicum (middensteentijd) en het neolithicum (nieuwe steentijd). Deze bewoning kende een continuïteit in de metaaltijden. Archeologische sites uit de bronstijd en de ijzertijd hebben onder andere verschillende urnen, brandgraven en paalsporen (van gebouwen) aan het licht gebracht.
Romeinse periode.
Bij de opgravingen voor de aanleg van de hogesnelheidslijn naar Nederland zijn relicten uit de Romeinse periode gevonden. Een Romeinse munt, glazen scherven, een zilveren ring en bodemsporen tonen aan dat er ook in deze periode mensen leefden op Brechts grondgebied.
Middeleeuwen.
Ook de aanwezigheid van menselijke bewoning in de middeleeuwen wordt door archeologische opgravingen bevestigd. Een Merovingisch muntstuk, verschillende soorten aardewerk, urnen en bodemsporen van onder andere crematiegraven, waterputten en gebouwen staven deze uitspraak. Ook de betekenissen van enkele namen kunnen wijzen op Frankische (zoals Marum en Hunsel) en Karolingische (zoals Houthoven en Varenbrake) aanwezigheid.
Uit documenten van de volle en de late middeleeuwen blijkt duidelijk dat Brecht in twee delen was opgesplitst. De splitsing zou dateren van voor de 13de eeuw. Het ene deel kwam in handen van de heren van Bergen-op-Zoom en het andere gedeelte kwam onder Hoogstraten. Brecht had dus twee heren met elk hun eigen schout. De zeven schepenen namen de beslissingen, de schout zorgde voor de uitvoering. Elke heer koos drie schepenen, een zevende werd gemeenschappelijk gekozen.
De bebouwing rond de Plaetse begon in de eerste helft van de 15de eeuw. Het verkrijgen van het voorrecht om een weekmarkt te houden in 1446 zal hierin zeker een rol hebben gespeeld.
Nieuwe en Nieuwste Tijd.
De 16de eeuw was een bloeiende eeuw voor Brecht. Zo was er onder andere de stichting van de Latijnse school door Johannes Custos in 1515. De bekendste Brechtse humanisten waren Gabriel Mudaeus, Jan van der Noot en Leonardus Lessius. Op het einde van de 16de eeuw trokken Spaanse troepen al plunderend door Brecht en omliggende gemeenten. De bloeiende periode kende een einde. Na een toch wel problematische en dramatische 17de eeuw begon Brecht zich in 18de en 19de eeuw traag maar zeker te herstellen.
20ste eeuw.
In de 20ste eeuw ontsnapte Brecht niet aan de vernielingen die gepaard gingen met de twee wereldoorlogen. In de Eerste Wereldoorlog was de materiële schade eerder beperkt. Toch werden onder andere de kerktoren van de Sint-Willebrorduskerk in Overbroek en de kerktoren van de Heilige Man Jobkerk vernietigd.
In de Tweede Wereldoorlog lag de situatie helemaal anders. De aangerichte schade was enorm. Zo werden onder meer de Sint-Michielskerk en de Heilige Man Jobkerk zwaar getroffen. Het gebruik van V1- en V2-bommen richtte op sommige plaatsen een ware ravage aan. In Sint-Job-in-'t-Goor werden zware gevechten geleverd langs het kanaal. Daarenboven lagen Brecht en Sint-Lenaarts wekenlang in de frontlijn. De bevrijdingsgevechten in september en oktober 1944 zorgden voor een hevige strijd op Brechts grondgebied.
Geografie.
Fusie.
Sinds de fusie in 1977 behoren Sint-Job-in-'t-Goor en Sint-Lenaarts ook tot de gemeente Brecht. In het verleden behoorde Sint-Lenaarts al een tijd tot het grondgebied Brecht, voordat het een zelfstandige gemeente werd. Door de fusie behoort Sint-Antonius niet meer bij de voormalige gemeente Brecht, maar is het een deel van Zoersel geworden. Het grondgebied van de drie deelgemeenten grenst aan elkaar: ten oosten van Brecht ligt Sint-Lenaarts en ten zuidwesten van Brecht ligt Sint-Job-in-'t-Goor.
De Kempen.
De gemeente Brecht ligt in de geografische streek de Kempen, meer bepaald de Voorkempen.
In de bijna egale bodemoppervlakte zijn toch enkele kleine verhevenheden terug te vinden, waardoor verscheidene rivieren ontstaan, zoals onder andere de Aa. Brecht bevindt zich op de waterkering tussen het Maas- en Scheldebekken. De waterlopen die door de gemeente Brecht lopen kunnen dan ook in twee categorieën opgesplitst worden:
De scheiding tussen beide wordt gevormd door een reliëfrug die van oost naar west over de gehele Noorderkempen loopt. Op Brechts grondgebied loopt deze van het noordwesten naar het oosten over de Hoge Heide, Halfvenheide, Brechtse Heide, Lage Heide en Groot-Veerle.
Natuurgebieden zijn:
Kanaal.
Het kanaal Dessel-Turnhout-Schoten vormt een onderdeel van de Kempense kanalen, die ontstaan zijn uit de Maas-Schelde-verbinding die Napoleon wilde realiseren op het einde van de 18de – begin 19de eeuw tussen Venlo (Maas) enerzijds en Antwerpen (Schelde) anderzijds. Van belang voor de gemeente was de aanleg van de vaart ‘Antwerpen-Turnhout’ die voltooid werd tussen 1863 en 1877. Deze snijdt de gemeente Brecht middendoor van noordoost naar zuidwest.
Brecht ligt in het zandige gedeelte van Vlaanderen. De witte kleur van het zand krijgt op verschillende plaatsen een geelachtige tint van de klei die in de bodem zit. Deze klei wordt voornamelijk ontgonnen langs het Kempens kanaal, zoals dit het geval is voor de klei- en leemachtige grond van Sint-Lenaarts. Het Kempens kanaal heeft er dus mee voor gezorgd dat er een bloeiende industrie ontstond die zich bezighield met het vervaardigen van bakstenen, pannen, aardewerk, enz. Heel wat steenbakkerijen werden opgericht.
Anno 2015 heeft het kanaal nog voornamelijk een recreatieve functie. Op de rechteroever ligt een verhard jaagpad. Hierop kan men verkeersvrij fietsen en wandelen.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Structuur.
De gemeente Brecht maakt deel uit van het kieskanton Brecht, gelegen in het provinciedistrict Kapellen, het kiesarrondissement Antwerpen en ten slotte de kieskring Antwerpen.
Geschiedenis.
Legislatuur 1989–1994.
CDVBL (Christen Demokraten Volksbelangen), een kartel tussen de partij Volksbelangen (VBL) en de CVP-scheurlijst CDB (Christen-democraten Brecht) werd de grootste partij. De overige winnaars van de verkiezingen waren de SP (+2,49%) en PVV (+1,75%) die elks een extra raadslid verkozen zagen, en Agalev (+3,74%) die hun eerste raadslid in de gemeenteraad verkregen. Uitgesproken verliezers waren CVP (−11,14%, een verlies van 4 raadsleden) en de Volksunie (−2,73%) die hun zetel in de gemeenteraad verloren.
Legislatuur 2001–2006.
De lijst Volksbelangen (VBL) werd omgevormd tot het Vlaams Blok. Lijsttrekker was OCMW-voorzitter tijdens de vorige legislatuur Frans Goris. Samen met de CDB en VLD waren ze de uitgesproken winnaars van de lokale verkiezingen. Zo zag het Vlaams Blok zijn kiezersaantal met 8,3% (+ 2 raadsleden) toenemen ten opzichte van het resultaat van de VBL tijdens de vorige verkiezingen. De CDB van haar kant overtuigde 11,57% (3 extra zetels) meer kiezers en werd de grootste partij. De VLD kon van haar kant 4,16% meer kiezers overtuigen, wat zich vertaalde in een extra zitje in de gemeenteraad. Ook de Volksunie (als VU-ID) zag zijn stemmen stijgen (+1,21%), maar onvoldoende voor een zetel in de gemeenteraad. Verliezers waren de Agalev (−2,16%, verlies van één raadslid), CVP (−2,77%) de SP (−3,59%), die allebei 2 zetels verloren.
Legislatuur 2013–2018.
Burgemeester is Luc Aerts (CD&amp;V-CDB). Hij leidt een coalitie bestaande uit CD&amp;V-CDB, Open Vld, sp.a en Groen. Samen vormen ze de meerderheid met 15 op 29 zetels.
Legislatuur 2019-2024.
Burgemeester is Sven Deckers (N-VA). Hij leidt een coalitie bestaande uit N-VA en CD&amp;V-CDB die samen een meerderheid vormen met 21 op 29 zetels.
Mobiliteit.
Openbaar vervoer.
Trein- en busstation.
Langsheen hogesnelheidslijn 4 is in Brecht het station Noorderkempen gelegen, dat tevens dienstdoet als een regionaal knooppunt voor busvervoer. Treinreizigers kunnen in Brecht reizen richting Antwerpen en Breda met directe treinen naar Brussel en Amsterdam.
Voor voetgangers en fietsers zijn het trein- en busstation bereikbaar via de zuidzijde (Koetunnel).
Buurtspoorwegen.
Vroeger was Brecht ver afgelegen van de spoorwegen. Het gebied werd voor het eerst ontsloten door de buurtspoorwegen in 1896 door een antennelijn van de buurtspoorlijn Antwerpen - Wuustwezel. De antennelijn van Maria-ter-Heide naar Brecht werd geëxploiteerd door de pachter AMDB (Antwerpse Maatschappij voor den Dienst van Buurtspoorwegen). In 1907 werd de lijn verlengd naar Oostmalle en daarna verder naar Herentals en Westerlo. In 1912 kwam daar vanaf Sint-Lenaarts nog een verbinding naar Turnhout bij. Bij de verlenging naar het oosten werd ook een nieuw stationsgebouw gebouwd (1910) in art-nouveaustijl dat nu in gebruik is als restaurant. Tijdens de Tweede Wereldoorlog is de buurtspoorlijn beschadigd geraakt en werd daarna niet meer hersteld en in 1951 opgebroken. (De reizigersdienst werd opgeheven in 1946.)
Voordat de buurtspoorwegen kwamen was er al goederenvervoer mogelijk via het nabijgelegen kanaal dat volledig geopend is in 1875.
Wegennet.
De gemeente wordt van zuid naar noord doorsneden door de snelweg A1/E19 (de vroegere E10) tussen Antwerpen en het Nederlandse Breda. In 1969 begonnen deze werken, die afgerond werden in 1972. Brecht heeft twee op- en afrittencomplexen, in Sint-Job-in-'t-Goor en Brecht-centrum.
Bekende Brechtenaars.
Woonachtig.
Bekende personen die woonachtig zijn of waren in Brecht of een andere significante band met de gemeente hebben:
Nabijgelegen kernen.
Sint-Lenaarts, Sint-Job-in-'t-Goor, Wuustwezel

</doc>
<doc id="32733" url="https://nl.wikipedia.org/wiki?curid=32733" title="Cordelgambiet">
Cordelgambiet

Het Cordelgambiet is in de opening van een schaakpartij een variant van de schaakopening Spaans. Dit gambiet werd voor het eerst gespeeld door de Duitse schaker Oscar Cordel die in het midden van de 19e eeuw leefde. Zwart biedt hierbij een pion aan in ruil voor een sterk centrum en een snellere ontwikkeling. De beginzetten van dit gambiet zijn: 1.e4 e5 2.Pf3 Pc6 3.Lb5 Lc5 4.c3 f5
Eco-code C 64.
Dit gambiet is ingedeeld bij de open spelen.

</doc>
<doc id="32734" url="https://nl.wikipedia.org/wiki?curid=32734" title="Dessel">
Dessel

Dessel is een plaats en gemeente in de Belgische provincie Antwerpen. Ze behoort tot het kieskanton en het gerechtelijk kanton Arendonk.
Geografie.
De gemeente ligt in de Kempen, op zo'n 15 km van Turnhout. Ten zuiden loopt het Kanaal Bocholt-Herentals.
Kernen.
Naast Dessel-centrum liggen in de gemeente de gehuchten Witgoor, Brasel, en Heide. Dessel telt ruim 9.000 inwoners.
Natuur en landschap.
Dessel ligt in de Kempen, op een hoogte van ongeveer 30 meter. De gegraven waterlopen zijn het Kanaal Bocholt-Herentals in het zuiden, De Gracht in het oosten en het Kanaal Dessel-Turnhout-Schoten parallel daaraan verder naar het oosten. Natuurlijke waterlopen zijn de Witte Nete in het zuiden en de Werbeekse Nete in het noorden. Deze stromen in westelijke richting. In het noordoosten ligt het natuurgebied Het Goor met enkele visvijvers.
Politiek.
Structuur.
De gemeente Dessel ligt in het kieskanton Arendonk en het provinciedistrict Turnhout. Deze maken deel uit van het kiesarrondissement Mechelen-Turnhout en de kieskring Antwerpen.
Geschiedenis.
Legislatuur 1983 - 1988.
De SP en de PVV trokken samen naar de kiezer onder de lijst DESSEL, grondleggers van deze krachtenbundeling waren Armand Melis, Marc Deckx en Nand Gijs. VU en CVP vormden samen een meerderheid met 13 op 19 zetels. Burgemeester werd Hugo Draulans (VU).
Legislatuur 2007 - 2012.
De kartellijst D'82 (sp.a en VLD), een verwijzing naar de verkiezingen van 1982 waarin beide partijen voor de eerste maal de krachten bundelden. was de verliezer van de verkiezingen. Ze zag haar stemmenaantal afnemen met 7,16%, of 2 raadsleden minder. Na de verkiezingen, in maart 2007, kwam het tot een breuk tussen beide partijen en gingen ze beiden op eigen krachten verder. Winnaar van de verkiezingen was nieuwkomer N-VA. De partij behaalde een absolute meerderheid met 51,24%, goed voor 11 raadsleden. De partij boekte zo een winst van 11,88% ten overstaan van het resultaat van de Volksunie bij de verkiezingen van 2000. De CD&amp;V ten slotte kon meer kiezers overtuigen dan bij de vorige verkiezingen (+1,72%), maar zag toch een zetel in de gemeenteraad verloren gaan. Burgemeester werd Kris Van Dijck (N-VA).
Legislatuur 2013 - 2018.
Open VLD trok deze verkiezingen samen met een aantal onafhankelijke kandidaten naar de stembus onder de naam Dessel &amp; Witgoor (D&amp;W). Burgemeester is Kris Van Dijck van de N-VA. Deze partij heeft de meerderheid met 13 op 21 zetels.
Legislatuur 2019 - 2024.
Voor de derde keer op rij behaalt N-VA een absolute meerderheid met 11 op 21 zetels. Kris Van Dijck blijft burgemeester.
Cultuur.
Streekproducten.
Vroeger werd er door Brouwerij Campina het pilsbier Golding Campina gebrouwen in Dessel. Het bier wordt momenteel nog gebrouwen door Alken-Maes en is enkel nog op vaten te verkrijgen. De gebouwen zijn opgekocht door de gemeente en omgevormd tot administratief centrum 'De Plaetse'.
Televisieserie.
In Dessel is er ook de televisieserie "Van vlees en bloed" opgenomen. Deze serie werd een enorm succes op de Belgische televisie.
Evenementen.
Dessel is vooral bekend vanwege het jaarlijkse metalfestival, Graspop Metal Meeting. Het meerdaagse festival wordt bezocht door tienduizenden metalheads uit binnen- en buitenland.
Economie.
Dessel is vooral gekend door de nucleaire industrie, zoals Belgoprocess, FBFC en Belgonucleaire. Daarnaast is er ook andere bedrijvigheid zoals zandwinning (Sibelco), putboringen en wegenbouw.
Nabijgelegen kernen.
Retie, Witgoor, Donk

</doc>
<doc id="32735" url="https://nl.wikipedia.org/wiki?curid=32735" title="Duffel">
Duffel

Duffel is een plaats en gemeente in de Belgische provincie Antwerpen en behoort tot de geografische streek de (Mechelse) Groentestreek. De gemeente is de hoofdplaats van het kieskanton Duffel en behoort tot het gerechtelijk kanton Lier. Duffel ligt aan de rivier de Nete en telt ruim 18.000 inwoners.
Toponymie.
De naam Duffel is afgeleid van de oudere vorm "Duffla". Deze werd voor het eerst vermeld in het jaar 1059. Later veranderde de naam naar "Duffle" (voor 1350) en "Duffele" (na 1350). Vanaf 1684 dragen alle documenten de huidige naam.
Het toponiem Duffel is vermoedelijk een tweeledige naam ("Duff" en "le"). "Duff" zou volgens deskundigen afgeleid zijn van het Keltische woord "dubro" (water). "le" zou een verwijzing zijn naar "lo" dat op zijn beurt afgeleid zou zijn van het Latijnse "locus" (plaats). Duffel betekent dan "plaats bij het water". Deze stelling schijnt te kloppen aangezien er verschillende bewijzen van Keltische bewoning zijn gevonden (vergelijk met de vondst van een bladvormige bronzen lanspunt en een ijzeren haardketting).
Andere bronnen beweren echter dat het eerste lid van de naam ("Duff") zou verwijzen naar de Frankische uitdrukking "ten (h)uffel", wat "ten heuvel" zou hebben betekend. Ook dit is een mogelijkheid aangezien de gemeente ontstond uit twee op heuvels gelegen verhevenheden. (vergelijk met de Kwakkelenberg in Duffel-Oost en de Rooienberg in Duffel-West).
Geschiedenis.
Over de allervroegste geschiedenis van Duffel is zeer weinig bekend, hoewel er verschillende artefacten op het grondgebied werden gevonden. Zo trof men tal van gefossiliseerde skeletresten uit de laatste ijstijd aan tijdens de aanleg van de bezinkbekkens van de Antwerpse Waterwerken (1952-1955).
Neolithicum.
De eerste sporen van menselijke bewoning stammen uit de Bronstijd (1600-500 v. Chr.). Vermoedelijk woonde er in deze periode een Keltische stam op het grondgebied van het huidige Duffel, nabij een doorwaadbare plaats van de Nete. Uit deze periode stamt namelijk de vondst van een bronzen lanspunt van 38 bij 8 cm, een typisch onderdeel uit de traditionele wapenuitrusting van de Kelten. Deze werd ontdekt tijdens graafwerken van een nieuwe bedding voor de Nete in 1932. In 1954 vond een arbeider in het Voogdijbroek, tijdens de graafwerken voor de AWW een ijzeren haardketting (die vermoedelijk uit de La Tène III-periode stamt) en een eiken mikstok (waarvan de herkomst en het nut onbekend zijn).
Gallo-Romeinse Tijd.
Tijdens een uitzaveling langs de Mechelsebaan in 1950 werd er een scherf van Romeins aardewerk opgediept. Daarnaast werd er tijdens dreggingswerken in 1963 in de Nete een zilveren pannetje met een rijk versierde steel gevonden. De steel van het pannetje was versierd met een vrouwengezicht geflankeerd door het profiel van twee panters, een bladmotief met een afbeelding van Mercurius, een bok en ten slotte twee vogels met een lange bek.
In 2020 werden bij de graafwerken voor de gymhal de resten van een 2000 jaar oude Romeinse waterput en enkele fragmenten gevonden. De opgraving werd door de lokale filmclub in beeld gebracht.
Middeleeuwen.
De oude naam van Duffel ("Duffla") duikt voor de eerste maal in de annalen der geschiedenis op in 1059 en was eertijds verdeeld in drie heerlijkheden, namelijk Duffla Hoogheid, Duffla Voogdij en ten slotte Duffla Perwijs.
Ancien régime.
Duffels laken.
Vanaf de 15de eeuw kent de gemeente een ware bloeiperiode dankzij de weefnijverheid, zo worden de Duffelse lakens uitgevoerd naar onder andere Lübeck, Riga en Keulen en later ook naar Spanje en Portugal. In de Nederlands stad Leiden wordt het vervaardigingsproces overgenomen en ontstaat een eigen lakennijverheid. Aldus ontstaat, naast de naam voor de plaats ook het woord "duffel" met de betekenis "zware, ruwe stof van wol", tegenwoordig het meest bekend van de duffel jas. Duffel groeit in deze periode uit tot een zeer vermaard, rijk bewoond gebied met buitengewoon veel mooie huizen. Kasteel Ter Elst, Muggenberg en het hoogkoor van de Sint-Martinuskerk herinneren hier nog aan.
Schuttersgilden.
Er werden in deze periode ook drie schuttersgilden (de Gilde van de Edele Voet- of Kruisboog van Sint-Joris, de Oude Gilde van Sint-Sebastiaan en de Jonge Gilde van Sint-Sebastiaan) en twee religieuze "broederschappen" (Gulde van Sint-Martinus en de Onse Vrouwe Gulde van Duffele) opgericht. De Duffelse schuttersverenigingen waren zo succesvol dat ze onder andere in 1497 de eerste prijs behaalden in een vermaard schietspel in Mechelen. Dit inspireerde de bewoners om zelf ook een schuttersfeest in te richten. Tijdens deze festiviteiten werd er elke avond een toneelopvoering georganiseerd. Zo ontstonden de rederijkerskamers vanaf de 16de eeuw. De Tachtigjarige Oorlog (1568-1648) luidde het verval van de welvaart in.
In het begin van de 17de eeuw komen de drie "Duffels" in het bezit van de familie van Merode, markiezen van Deinze. Elk van de heerlijkheden behoudt echter zijn eigen schepenbank en het duurt nog tot 1796 vooraleer de gemeente onder Frans bestuur verenigd wordt.
Moderne Tijd.
De gemeente groeide stilaan uit tot een klein handels- en industriecentrum, in tegenstelling tot de meeste andere dorpen van het Mechelse arrondissement die zich rond 1840 vrijwel uitsluitend bezighielden met de landbouw. Dit was mogelijk dankzij de ligging langs de Nete en de nieuwe spoorlijn Brussel-Antwerpen. Deze zorgde immers voor een vlotte verbinding met de belangrijkste steden en de Haven van Antwerpen. In deze periode floreerde vnl. de handel in kalk, hout en steenkolen.
Met de komst van een met stoommachines uitgeruste wollen stoffenfabriek (producent van het vermaarde duffel), deed de industriële revolutie haar intrede in Duffel. Enkele decennia later volgden de steenbakkerijen (met ruim 500 arbeiders een van de belangrijkste werkgevers in die periode in Duffel) en kort na 1900 de papierfabriek G. Morrees en Cie (later de Papeteries Anversoises). De industrialisatie zal zich vanaf dan vooral verder zetten langs de Nete, en brengt in de 20ste eeuw onder andere een nikkelfabriek, Scott, Transpac en Sidal naar Duffel.
De Eerste Wereldoorlog ten slotte brengt een golf van verwoesting en vernieling over het Netedorp, waar tijdens de Slag rond de Nete het ganse centrum in puin wordt gelegd. Ook het kasteel Ter Elst heeft hier zichtbaar zwaar onder te lijden gehad.
Geografie.
Hydrografie.
Duffel heeft een uitgebreide hydrografie met de Beneden-Nete, het wachtbekken Eekhoven en vijf bezinkbekkens van water-link (vroeger Antwerpse Waterwerken). Daarnaast telt de gemeente tal van beken die alle in de Nete afwateren.
Topografie.
De gemiddelde verhevenheid van de bodem schommelt tussen 3 en 15 meter. De verst verwijderde gronden van zowel de oost- als westoever van de Nete liggen het hoogste (12 tot 15 m). Geleidelijk en zeer regelmatig daalt de bodem af naar het Netedal alwaar de bodemverhevenheid nog slechts 3 tot 5 m bedraagt. Het laagste punt van de gemeente is het Abroek (3 m), het hoogste punt (± 31 m) ligt nabij de Vosberg op de grens met Rumst.
Kernen.
Duffel heeft geen deelgemeenten. De Nete verdeelt het centrum in twee woonkernen. Duffel-West ligt op de rechteroever van de rivier, Duffel-Oost op de linkeroever. Verder oostwaarts, nabij de grens met Lier en Koningshooikt, liggen nog de landelijke gehuchten Itterbeek en Mijlstraat.
Politiek.
Structuur.
De Belgische gemeente Duffel wordt bestuurd door het schepencollege en burgemeester Sofie Joosen (N-VA), dit is de uitvoerende macht op lokaal niveau. De wetgevende macht op lokaal niveau is de gemeenteraad.
Schepencollege.
Bestuur voor de periode 2019-2024:
Gemeenteraad.
Verder bestaat de gemeenteraad uit:
Geschiedenis.
Legislatuur 1977-1982.
Aan de gemeenteraadsverkiezingen van 10 oktober 1976 namen vier partijen deel. De CVP behaalde een absolute meerderheid met 5.552 (57,97%) van de 9.918 neergelegde stemmen, wat goed was voor 15 zetels. De partij diende slechts rekening te houden met twee kleinere partijen in de oppositie, met name de SP (16,37%) met 3 zetels en de Volksunie (21,77%) met vijf zetels. De vierde partij die meedong naar de hand van de kiezer – de OGB – behaalde met 373 voorkeurstemmen (3,89%) onvoldoende voor een mandaat in de gemeenteraad. Die dag werden er 340 blanco of ongeldige stemmen uitgebracht, goed voor 3,43 % van het totaal.
Legislatuur 1983-1988.
Bij de gemeenteraadsverkiezingen van 10 oktober 1982 had de kiezer meer keuze. Zowel Agalev als het Vlaams Blok namen voor de eerste maal deel aan de verkiezingen op lokaal niveau. De ecologisten konden daarbij het best overtuigen en behaalde onmiddellijk een zetel in de gemeenteraad met 650 van de 10.373 neergelegde stemmen. Het Vlaams Belang kon in deze dagen slechts 161 (1,62%) kiezers bekoren, onvoldoende voor een zetel. Hun intreden in het lokale politieke landschap leverde vooral de Duffelse oppositie een mokerslag toe. Hoewel de socialisten evenveel zetels behielden als in 1976 konden ze 263 kiezers minder bekoren met 13,11% van de stemmen. De Volksunie was echter het grootste slachtoffer met een achteruitgang van 6,9% of een verlies van 2 mandaten. De CVP verliet ongehavend het strijdperk met een klein verlies van 0,43%, desondanks gingen ze er een zetel op vooruit. Ten slotte namen ook de liberalen van de PVV deel aan de verkiezingen met 6,33% van het totaal aantal stemmen kwamen ze echter net niet in aanmerkingen voor een mandaat.
Legislatuur 1989-1994.
Bij de gemeenteraadsverkiezingen van 10 oktober 1988 slaagde de lokale CVP er opnieuw in verder te groeien, ondanks de differentiatie in het Duffelse politieke landschap. De partij won 1,89% extra kiezers en het zetelaantal steeg met twee. In totaal gingen er 6138 van de 10374 neergelegde stemmen naar de partij. De SP werd de tweede partij (op ruime afstand), ondanks een stemmenverlies van 1,95% waardoor de partij strandde op 11,16 van de stemmen. De partij verloor één zetel. Ook de Volksunie (-4,65%) en de PVV (-1,04%) moesten stemmen inleveren. De eerste behield nog twee zetels, de laatst genoemde wederom geen. Agalev legde een positief parcours af en groeide 2,07% tot 8,6%. Met 888 ruim voldoende voor opnieuw één zetel. Ten slotte namen ook de lokale partij Gemeentebelangen Duffel (GBD) en de Trotskistische SAP deel aan de verkiezingen, ze konden respectievelijk 4,89% en 0,41% van de kiezers overtuigen. Het Vlaams Blok ten slotte kwam niet op. 4,05% van de kiezers stemde blanco of ongeldig.
Legislatuur 1995-2000.
Bij de gemeenteraadsverkiezingen van 9 oktober 1994 werd de neergang van de CVP ingezet. De partij verloor 4,43% van haar stemmen en strandde op 5835 van een totaal van 11.018 neergelegde stemmen. De partij strandde op 55% en kreeg 17 mandaten toegekend. Agalev werd de tweede grootste partij van de gemeente en wist 12,07% van de kiezers te overtuigen waarmee ze twee extra zetels in de gemeenteraad wisten te bemachtigen. De SP – die concurrentie kreeg op haar linkerflank van de PVDA en Agalev – verloor wederom 1,22% kiezers en strandde op 9,94% (2 zetels). Daarmee bleef de socialistische partij maar net groter dan het Vlaams Blok dat 9,4% van de kiezers wist te overtuigen. De partij deed hierdoor een eerste maal haar intreden in de lokale Duffelse politiek met twee mandatarissen. De andere grote winnaar was de vernieuwde liberale partij VLD. Voor het eerst sinds 1976 zetelde er een liberaal politicus in de gemeenteraad. De partij had 7,35% van de Duffelaars weten te overtuigen. Een stijging ten overstaan van 1988 met 2,06%. De grote verliezer van deze verkiezingen was de Volksunie. De Vlaams-nationalistische partij zag haar stemmenaantal gehalveerd tot 5,79%. De partij behield geen enkele mandataris in de gemeenteraad. De marxistische PVDA ten slotte behaalde 0,44% van de stemmen.
Legislatuur 2001-2006.
Tijdens de gemeenteraadsverkiezingen van 8 oktober 2000 zakte de christendemocraten van de CVP onder de 50%, met een verlies van 11,68% kwam dit neer op 4745 van de in het totaal 11369 neergelegde stemmen. Hierdoor behield de partij nog slechts 12 mandaten. De andere verliezer van de verkiezingen werd de SP. De partij verloor 3,34% van haar stemmen en moest één mandaat inleveren. Grote winnaar was het kartel VLD-OK met 22,07%, oftewel een vooruitgang ten overstaan van het VLD-resultaat van 1994 met 14,72%. Dit was goed voor 6 mandaten in de gemeenteraad. Ook het extreemrechtse Vlaams Blok konden rekenen op een forse vooruitgang van 4,28% tot 13,68%, goed voor één extra mandaat. Agalev ten slotte boekte een kleine winst van 2,26% en strandt op 14,33% van de stemmen. De partij behield een status quo qua mandaten. De op imploderen staande Volksunie kwam niet op.
Legislatuur 2007-2012.
Bij de gemeenteraadsverkiezingen van 8 oktober 2006 was het koffiedik kijken voor de verkiezingen. De SP was verveld tot sp.a, de CVP tot CD&amp;V, Agalev tot Groen! en het Vlaams Blok ten slotte tot Vlaams Belang. Daarenboven was de Volksunie uiteengevallen in een conservatief rechtse partij (N-VA) en een progressieve sociaalliberale partij (spirit). Het waren ook de verkiezingen van de kartels. In tegenstelling tot vele andere gemeenten koos Spirit er in Duffel voor om samen met Groen naar de lokale verkiezingen te gaan (in plaats van met sp.a). CD&amp;V ging in Valentijnskartel met N-VA naar de verkiezingen en VLD ten slotte opnieuw met OK. Het kartel CD&amp;V-N-VA hield stand ten overstaan van 2000 en won 2 zetels. Het kartel overtuigde 5176 kiezers. CD&amp;V kreeg 13 mandaten en N-VA een. De grote winnaar van de verkiezingen bleek echter de oppositie. De sp.a kon eindelijk het tij keren en groeide opnieuw met 1,4%, Groen-spirit overtuigde 11,4% en het Vlaams Belang ten slotte 16,2% van de kiezers. Dit leverde respectievelijk 1, 3 en 4 mandatarissen op. Het kartel VLD-Ok kon haar monsterscore uit 2000 niet herhalen en overtuigde deze verkiezingen slechts 13,9% van de kiezers, ze behielden 3 mandatarissen. Gemeentebelangen ten slotte overtuigde 612 kiezers (5,35%), onvoldoende voor een mandaat.
De populairste politicus was zetelend CD&amp;V-burgemeester Guido De Vos met 2.360 voorkeurstemmen. Patrick Van Herck (1.109), Lili Stevens (1.054), Luc Wuyts (868) en Daniëlla Van Den Bergh (669) vervolledigen de top 5 (allen CD&amp;V). Voorts werden ook Guido De Clerck (sp.a), Jo Giart, Kristophe Thijs en Vic Schelkens (allen VLD-OK), Stijn Van Nieuwenhove, Nora Bertels en Staf Aerts (allen Groen!-spirit), Francis Loos, Lydie De Wilde, Raf en Karine Torfs (allen Vlaams Belang), Paul Wuyts, Jos Hellemans, Julien Diddens, Bart Iliaens, Luc Van Houtven, Karla Bertels-Van Dessel, Denis Raveschot, Marc Tobback en Koen Frederickx (allen CD&amp;V-N-VA) verkozen.
Daar het kartel CD&amp;V-N-VA een gewone meerderheid bezat besloten de kartelpartners alleen te besturen. De belangrijkste verwezenlijkingen waren de finalisering van de sporthal, de vernieuwing van de spoorwegbruggen en een forse investering in het Gemeentelijk Technisch Instituut, dat zijn leerlingenaantal zag stijgen met 35%.
Legislatuur 2013-2018.
Bij de lokale verkiezingen van 2012 zag het er even naar uit dat Open Vld niet zou opkomen, nadat hun drie raadsleden uit de vorige legislatuur de partij hadden verlaten naar andere partijen. Zo kwam oudgediende Guy De Wilder opnieuw in beeld, die na een passage bij Gemeentebelangen en Lijst Dedecker in 2010 opnieuw lid was geworden. De partij kon echter niet overtuigen en behaalde slechts 5,45% van de stemmen, onvoldoende voor een mandaat in de gemeenteraad. Groen en sp.a besloten voor deze verkiezingen de krachten te bundelen. Waar aanvankelijk gehoopt werd dat dit het gezamenlijke aantal raadsleden zou verhogen, kon echter slechts een identiek aantal zitjes in de gemeenteraad behaald worden als in 2006. Staf Aerts – ex-Spirit – was de lijsttrekker. Ook de interne verdeling bleef hetzelfde met één vertegenwoordiger voor sp.a en drie voor Groen, wel verloor het kartel in totaal 3,99% ten overstaan van het opgetelde resultaat van 2006. Een deel van dit verlies ging verloren op de linkerflank waar de vernieuwde PVDA een resultaat neerzette van 2,01%. Voor deze partij was voormalig sp.a-er Guido De Clerck lijstduwer.
Hoewel de CD&amp;V van zittend burgemeester Guido De Vos de grootste partij van de gemeente bleef, moest ze een zwaar verlies incasseren. De partij verloor 7,4% ten overstaan van de vorige verkiezingen toen ze in Valentijnskartel met N-VA 45,3% behaalde. In gemeenteraadszetels gaat de partij hierdoor van 13 (+ 1 N-VA) naar 11. Die N-VA bleek de winnaar van de lokale stembusgang te Duffel. De partij wist haar aantal raadszetels van 1 in 2006 naar 9 te vermeerderen. Ten slotte moest ook het Vlaams Belang een mokerslag incasseren, de partij verloor beide de helft van haar kiespubliek ten opzichte van 2006 (van 16,2% naar 7,5%). Dit resulteerde op haar beurt in een zetelverlies van 4 naar 1. De lokale partij Gemeentebelangen – in 2006 nog goed voor 5,4% van de stemmen – kwam niet opnieuw op. De populairste Duffelse politicus in 2012 was zittend burgemeester Guido De Vos (CD&amp;V) met 1.981 voorkeurstemmen, vervolgens Lili Stevens (CD&amp;V) met 1.234 en derde was Marc Van der Linden (N-VA) met 1.022 naamstemmen. Patrick Van Herck (CD&amp;V, 920) en Sofie Joosen (N-VA, 676) vervolledigen de top 5.
Op de verkiezingsavond 2012 startten er coalitieonderhandelingen tussen sp.a-groen en N-VA, die samen een meerderheid vormen met 13 zetels op 25. Hier kwam een bestuursakkoord uit voort, waarbij Marc Van der Linden (N-VA) werd aangeduid als toekomstig burgemeester. Voorts zal de bestuursploeg bestaan uit Sofie Joosen, Ivan Blauwhoff (2013-'15) &amp; Rita Bellens (2016-'18, allen N-VA), Staf Aerts en Nora Bertels (Groen), en ten slotte An Verlinden (ex-VLD-OK nu sp.a). OCMW-voorzitter wordt Theo Boel (N-VA).
Legislatuur 2019-2024.
Burgemeester werd Sofie Joosen (N-VA). Zij leidt een coalitie van N-VA en CD&amp;V. Samen hebben ze een meerderheid in de gemeenteraad van 16 zetels op 25 zetels. Na de overstap van Open VLD-gemeenteraadslid Anne-Marie De Mey naar de N-VA in oktober 2022 werden dat 17 zetels op 25. Zo verloor Open VLD haar enige raadslid. Bij de gemeenteraadsverkiezing in 2018 behaalde Anne-Marie De Mey 92 voorkeurstemmen. Ze belandde in de gemeenteraad als eerste opvolger toen lijsttrekker Denis Raveschot ontslag nam.
Cultuur.
Historisch.
Meest markant stukje cultuur was de tot juli 2004 werkende bioscoop 'Cinema Plaza' uit het interbellum (1923) in quasi originele staat. Binnen was de (kleine) affiche te zien van de originele verfilming van "De Witte" naar het boek van Ernest Claes, met de Duffelse acteur Jefke Bruyninckx in de hoofdrol. Deze cinema werd genomineerd voor een finaleplaats in Monumentenstrijd 2007 en eindigde uiteindelijk op de tweede plaats.
Theater.
Het amateurtheater is erg actief in Duffel. Het Garageteater Duffel wordt door de provincie Antwerpen erkend als semiprofessioneel.
Kunst.
Duffel telt twee kunstverenigingen: de Hondiuskring en De Pelicaen.
Muziek.
In het nummer "Zeester met koffie" (een cover van "Starfish and Coffee" van Prince) zingt Bart Peeters over een kleuterschool in Duffel.
Culinair.
Sedert 2009 behoort het restaurant Nuance in Duffel tot een van de sterrenrestaurants uit de Michelingids.
Religie en levensbeschouwing.
Katholieke Kerk.
De gemeente Duffel is de hoofdplaats van de federatie Duffel die op haar beurt dan weer deel uitmaakt van het dekenaat Mechelen in het vicariaat Vlaams-Brabant en Mechelen in het Aartsbisdom Mechelen-Brussel. De gemeente wordt onderverdeeld in drie parochies, met name Sint-Martinus (Duffel-West), Onze-Lieve-Vrouw van Goede Wil (Duffel-Oost) en Sint-Franciscus van Sales (wijk Mijlstraat).
Mobiliteit.
Openbaar vervoer.
In de gemeente bevindt zich op spoorlijn 25 en de parallelle spoorlijn 27 het station Duffel. Daarnaast verbinden verschillende buslijnen van de vervoersmaatschappij De Lijn de gemeente met Antwerpen, Lier, Mechelen en andere gemeenten in de omgeving.
Wegverkeer.
Duffel-Oost en -West zijn met elkaar verbonden via een brug die deel uitmaakt van de verbindingsweg N14 tussen Lier en Mechelen. Andere belangrijke wegen die de gemeente doorkruisen zijn de N108 naar Lier, de Lintsesteenweg die naar Kontich en Lint leidt, de Katelijnsesteenweg richting Sint-Katelijne-Waver en ten slotte de Lage Vosbergstraat die de gemeente verbindt met de E19 en Rumst.
Economie.
De duffelcoats, de bekende jassen met "houtje-touwtjessluiting", ontleenden hun naam aan duffel, een zware, ruwe stof die oorspronkelijk in de gemeente Duffel werd vervaardigd. Dankzij de export van dit laken groeide Duffel uit tot een zeer vermaarde, rijk bewoond gebied met buitengewoon veel mooie huizen.
Vandaag bestaat de economie in Duffel voornamelijk uit industrie zoals aluminium (walsen, profielen) en papierverwerking. Tegenwoordig is er echter een duidelijke tendens naar meer kmo's en dus afgewerkte producten en diensten. Opmerkelijk is ook de video-industrie (Duffelcoat Productions van onder andere De grote boze wolf show).
Op de grens met buurgemeente Lint bevinden zich enkele grote glastuinbouwbedrijven. Ook in de Mijlstraat bevinden er zich veel bedrijven van deze landbouwtak.
Sport.
Een tijdlang was basketbalclub Bus Lier, voormalig landskampioen en bekerwinnaar, actief in sporthal De Pollepel. De club hield op te bestaan in 1978. Heden is KBBC Duffel actief in de gemeente. De gemeente telt twee voetbalclubs, KVV Duffel (actief in de Vierde provincialeafdeling) en SC Duffel (actief in de Eerste provincialeafdeling). In het verleden waren er ook nog KFC Duffel en VK Jimboys Duffel. Daarnaast huisvest de gemeente onder meer turnvereniging Oefening Geeft Kracht, atletiekclub KAC Duffel, badmintonvereniging BC-Duffel en inlineskaten- en inlinehockeyclub Duffel Lapwings.
Bekende Duffelaars.
Woonachtig.
Bekende personen die woonachtig zijn of waren in Duffel of een andere significante band met de gemeente hebben:

</doc>
<doc id="32736" url="https://nl.wikipedia.org/wiki?curid=32736" title="Volkswagen Brasilia">
Volkswagen Brasilia

De Volkswagen Brasilia is een Braziliaans type Volkswagen, met luchtgekoelde motor van 1600 cc, gebouwd tussen 1975 en 1982 in Volkswagen-fabrieken in Brazilië en Mexico, en geassembleerd in Nigeria op basis van CKD-kits. In die landen bestaan nog veel exemplaren.&lt;br&gt;
Er zouden twee auto's van dit type in de Verenigde Staten rijden en één in België (West-Vlaanderen). De auto is nooit officieel in Nederland geïmporteerd, wel in Suriname waar veel Brasilia's werden gebruikt.
In Brazilië gebruikte deze auto als brandstof een mengsel van benzine en ethanol.

</doc>
<doc id="32737" url="https://nl.wikipedia.org/wiki?curid=32737" title="Otje (boek)">
Otje (boek)

Otje is een kinderboek van Annie M.G. Schmidt, geïllustreerd door Fiep Westendorp. De eerste uitgave verscheen in 1980. 
Verhaal.
Otje is een klein meisje dat samenleeft met haar vader Tos. Ze wonen allebei in hotel De Koperwiek waar Tos werkt als kok. Tos kan erg goed koken, maar hij heeft alleen geen officiële documenten; die zijn kwijtgeraakt in het computergebouw. Meneer Pardoes, zijn werkgever, weet dit en maakt er misbruik van door Tos maar heel weinig loon te betalen; Tos zal zonder geldige documenten toch nergens anders werk kunnen krijgen. Tos heeft bovendien nog een ander probleem: hij wordt snel driftig, en als hij een driftbui heeft verliest hij zijn zelfbeheersing. Dit gebeurt vaak als hij het woord "papieren" hoort, hij wordt er dan weer aan herinnerd dat hij die niet heeft. Slechts Otje kan haar vader kalmeren. Tos en Otje kennen verder een heleboel dieren zoals de hond Boef, de poes Betsie, Kwark de kraai, Toep de mus en de muizen Lodewijk en Suzie. Tos wordt bijna ontslagen als hij verhindert dat de lijsters in de tuin van het hotel worden doodgeschoten voor een Frans diner.
Uiteindelijk wordt Tos alsnog ontslagen omdat hun muizenvriendjes, Lodewijk en Suzie, een diner met elf chique gasten op stelten zetten. Er zit nu niets anders voor hem en Otje op dan rond te trekken in Tos' bestelbusje, op zoek naar nieuw werk. De twee muizen reizen met hen mee. Lodewijk is ervan overtuigd dat hij en Suzie op een dag het land "Musopia" zullen vinden, een paradijs voor muizen zonder katten en vallen. Tos rijdt eerst naar het computergebouw (in het boek als ´kompjoetergebouw´ gespeld) om een laatste wanhoopspoging te doen zijn papieren terug te krijgen. Het loopt mis wanneer hij een driftbui krijgt als niemand ergens iets van afweet. Otje kan maar net voorkomen dat Tos een medewerker uit het loket naar buiten trekt.
Zonder papieren kan Tos echter alleen maar tijdelijke en slecht betaalde baantjes vinden. Hij valt in als kok in een ander hotel zodat hij en Otje hier in een van de kamers kunnen slapen. De gasten zijn razend enthousiast over Tos' kookkunst, maar omdat Tos een recept met brandnetels heeft gebruikt(op verzoek van één van de gasten) dat niet op het menu stond wordt hij door de directeur, die hierop neerkijkt, weer weggestuurd. Bovendien worden ze overal weggejaagd, want kamperen op parkeerterreinen en in natuurgebieden met een bestelbusje is niet toegestaan. Ze worden dan ook achtervolgd door een politieagent en zijn hond Herman. Herman laat Otje stiekem gaan, omdat hij haar aardig vindt. Ook worden ze weggestuurd door mensen van de natuurbescherming omdat die niet willen dat ze de natuur aantasten.
De vogels vinden het zielig dat Tos geen werk kan vinden omdat hij geen papieren heeft en ze proberen hem te helpen. Onder leiding van Kwark de kraai en Toep de mus stelen ze papieren voor Tos. Maar omdat de vogels niet begrijpen wat voor papieren er zijn bedoeld, komen ze terug met snoeppapiertjes, kranten, brieven en zelfs een stuk perkament. Op de lege achterzijde tekent Otje een portret van haar vader voor in het busje. Tos en Otje laten uit beleefdheid niets merken tegenover de vogels, die immers zo hun best hebben gedaan.
Ten slotte wil admiraal Strafport Tos op een zeereis meenemen om Kaapse raasdonders voor hem klaar te maken. Maar Otje moet thuisblijven want de admiraal wil geen vrouwen op zijn schip. Tos heeft het geld echter hard nodig en heeft daardoor geen keus want hij verdient veel te weinig zonder vaste baan, is door zijn geld heengeraakt, en bovendien is de bestelwagen stukgegaan en moet deze een dure reparatie hebben.
Otje logeert zolang bij de twee bekakte tantes Mies en Lena. Van een vreemde dame genaamd juffrouw Twiddel hebben Tos en Otje speciale spiegeltjes gekregen, de "malkanderspiegeltjes", waarmee ze elkaars gezicht op afstand kunnen zien. Als Tos terugkomt blijkt Otje te zijn weggelopen, omdat de tantes de muizen Lodewijk en Suzie uit huis hebben gezet en met het vuilnis hebben meegegeven. Tos wil naar de politie, maar krijgt een driftbui wanneer hem daar om zijn papieren wordt gevraagd, en zonder Otje om hem te kalmeren kan hij zich niet beheersen en wordt hij gewelddadig. Tos wordt overmeesterd, gedrogeerd en in een rusthuis opgesloten, waar hij gedrogeerd en onder dwang wordt behandeld voor zijn driftbuien. Gelukkig weet Otje hem er met behulp van de vriendelijke antiquair meneer Pijpetoon en de vogels weer uit te halen.
Otje en Tos zijn nu weer samen, en ze hebben ook weer wat geld verdiend met Tos' zeereis, zodat ze de wagen kunnen laten repareren. Maar Tos heeft nog steeds geen papieren en de politie is ook nog steeds naar hem op zoek. Maar een heel bijzonder papier brengt redding. Het perkament met het portret van Tos blijkt de oorkonde van de stad Kokkelburg te zijn. Dit ziet de burgemeester als Otje het portret van Tos tussen tekeningen ophangt die bestemd zijn voor een tekenwedstrijd. Hij is dolgelukkig: nu kan het 500-jarig stichtingsjubileum van de stad doorgaan en zijn ze geen dorp maar een stad, zodat ze een zwembad en een Bingohal mogen hebben. Tos krijgt als dank meteen papieren (de burgemeester kan dit in een handomdraai regelen via zijn neef die directeur van het computergebouw is) en zijn brandnetelsoep heeft zo'n faam gekregen dat hij werk aangeboden krijgt. Otje wordt uitgeroepen tot winnaar van de tekenwedstrijd en krijgt een erepenning van de stad als beloning voor het terugvinden van de oorkonde van Kokkelburg en voor haar tekening. 
Hotel De Koperwiek is inmiddels zonder goede kok failliet gegaan. Met de papieren die hij nu heeft kan Tos heel makkelijk geld van de bank lenen om het hotel te kopen. Zo wordt Tos de nieuwe eigenaar. Ook Lodewijk en Suzie komen weer in het hotel wonen, maar Tos is niet zo blij met het idee dat de muizen zich zullen vermenigvuldigen. Ze hebben de oude hotelkat weggegeven. Tos vindt dat er maar weer een nieuwe kat moet komen, waarop Otje woedend wordt; ze blijkt Tos zijn driftige karakter te hebben geërfd.
Bewerkingen.
Het boek werd in 1998 verfilmd als jeugdserie "Otje" door Bos Bros en op video uitgebracht. Acteurs Anne Rats en Nico de Vries spelen respectievelijk de hoofdrollen Otje en Tos. Verder spelen onder andere Carol van Herwijnen (burgemeester), Peter Bolhuis (wachtmeester Jansen), Freek van Muiswinkel (meneer Pardoes), Bea Meulman (mevrouw Pardoes), Joost Prinsen (meneer Pijpetoon), Walter Crommelin (Dokter Spijker), Juul Vrijdag (de kapitein), Beppie Melissen (Mevrouw Bontebaai), Marjan Luif en Olga Zuiderhoek (de tantes) mee. De serie werd geregisseerd door Joram Lürsen en Simone van Dusseldorp. De in het boek figurerende dieren worden, net als later in "Pluk van de Petteflet", met poppen in beeld gebracht. In de film krijgt Otje het geld waarmee Tos hotel Koperwiek koopt als dank voor het vinden van de oorkonde van Kokkelburg. 
In 2008 werkten scenariste Tamara Bos en regisseur Vincent Bal aan een nieuwe verfilming. 
In 2010 kreeg "Otje", na "Pluk" en "Floddertje", ook een eigen muzikale familievoorstelling.

</doc>
<doc id="32738" url="https://nl.wikipedia.org/wiki?curid=32738" title="Alken (België)">
Alken (België)

Alken (Limburgs: "Alleke") is een dorp en gemeente in de Belgische provincie Limburg. Alken behoort tot het kieskanton en het gerechtelijk kanton Borgloon en het kiesdistrict Tongeren. Geografisch en landschappelijk behoort de gemeente tot de Haspengouwse fruitstreek, en zij ligt net ten zuiden van de Limburgse provinciehoofdstad Hasselt. Alken telt ruim 11.000 inwoners, die Alkenaars worden genoemd.
Toponymie.
Alken duikt voor het eerst op in de geschiedenisboeken in 1066 onder de naam "Alleche". Vanaf 1180 wordt het officieel Alken maar in de volksmond wordt er nog vaak "Alleke" gezegd. De naam Alleche zou afgeleid zijn van "Ale/Al/Ala", een oudnederfrankisch woord voor riviertje of waterloop en het Gallo-Romeinse woonsuffix -acum (alliacum). Een verwijzing naar het feit dat Alken ontstaan is aan het riviertje de Herk, dat door de gemeente stroomt.
Geschiedenis.
Vanaf deze periode was Alken steeds een Luikse enclave in het graafschap Loon. Met uitzondering van de eerste helft van de 13e eeuw, toen de graven van Loon tijdelijk de voogdij over Alken bezaten.
Binnen het gebied bevonden zich meerdere Loonse, Luikse en allodiale cijns- en laathoven; onder meer het cijnshof Blekkenberg (afhankelijk van de abdij van Averbode), het cijnshof Gustingen (waarschijnlijk afhankelijk van de graaf van Loon) en de centrale hoeve op het Laagdorp waar de prins-bisschoppen een zomerverblijf hadden.
Alken had in 1467 te lijden van de plunderingen door soldaten van Karel de Stoute. In 1580 werd het dorp geplunderd door het Spaanse garnizoen van Zoutleeuw en twee jaar later door de soldaten van de graaf van Mansfeld.&lt;br&gt;In 1631 was Alken het slagveld van een Staats-Spaans treffen.
In 1789 was Alken een van de belangrijkste centra van de Luikse Revolutie. De Franse bezetting, vijf jaar later, luidde echter het einde van het prinsbisdom Luik in. Zo werd Alken in 1795 samen met het graafschap Loon een deel van het het Franse departement Nedermaas.
Na de nederlaag van Napoleon in 1814 werd Alken een deel van de toenmalige provincie Limburg in het Verenigd Koninkrijk der Nederlanden en vanaf de Belgische Revolutie in 1830 tot de Belgische provincie Limburg.
De gemeente werd rond 13 mei 1940 bezet door het Duitse leger en bevrijd op 6 september 1944. Minstens drie weerstanders werden naar het "Auffanglager" van Breendonk getransporteerd.
In maart en april 2020 werd de gemeente erg zwaar getroffen door de eerste golf van de Coronapandemie. Alken was tijdens deze golf de Belgische gemeente met het grootste aantal positieve testen per inwoneraantal. Meer dan 40 oudere bewoners van de gemeente lieten bij deze uitbraak van COVID-19 het leven.
Geografie.
Dorpskernen.
De gemeente heeft geen deelgemeentes. Naast Alken-Centrum liggen op het grondgebied nog twee andere dorpskernen, Sint-Joris en Terkoest.
Alken-Centrum ligt in het oosten van de gemeente, tegen Hasselt en Wellen. Het is de oudste en grootste dorpskern van Alken. Het gemeentehuis, de bibliotheek, de sporthal, het jeugdhuis, het OCMW, en de meeste winkels en instellingen zijn hier gelegen. Ongeveer de helft van de inwoners van Alken, ruim 5600, woont in Alken-Centrum.
Sint-Joris ligt in het zuiden van Alken, tegen de gemeentes Sint-Truiden en Nieuwerkerken. Ongeveer een kwart van de Alkenaren, ruim 2300, woont in Sint-Joris. De naam is afkomstig uit het verhaal van Sint-Joris en de draak.
Terkoest ligt in het noordwesten van de gemeente, tegen Hasselt en Nieuwerkerken. Ongeveer een kwart van de Alkense bevolking, ongeveer 2500, woont in Terkoest. De naam Terkoest is ofwel afkomstig van een oud woord voor begroeiing of van een volksbenaming voor de locatie namelijk 'Ter Kozen' oftewel 'in de richting van Kozen' (deelgemeente van Nieuwerkerken).
Soms wordt de stationsbuurt rond het station van Alken aan spoorlijn 21 als een vierde kern in Alken gezien. Vroeger was er een schooltje, maar dat is verhuisd naar het centrum van Alken.
Nabijgelegen kernen.
Sint-Lambrechts-Herk, Terkoest, Sint-Joris, Ulbeek, Wellen, Wimmertingen
Politiek.
Structuur.
De gemeente Alken ligt in het kieskanton Borgloon en het provinciedistrict Sint-Truiden, het kiesarrondissement Hasselt-Tongeren-Maaseik (identiek aan de kieskring Limburg).
Geschiedenis.
Legislatuur 2007 - 2012.
De nieuwe partij KristalHelder (KH) haalde uit het niets 6 mandaten. Burgemeester was Hendrik Verbrugge, hij leidde een coalitie van CD&amp;V, VLD en sp.a. OCMW-voorzitster was Magda Hanssen (CD&amp;V). In 2007 verliet Open Vld de bestuursmeerderheid en werd ze vervangen door KH, wel bleven de drie Open Vld-schepenen op post. Twee maanden na de verkiezingen was die laatste partij uit elkaar gevallen; onder andere Hilde Bollen en Erik Buntinx verlieten toen de partij en gingen verder onder de naam 'Positief Alken'. Kort daarop stapte KristalHelder uit de bestuursmeerderheid. Sindsdien werd de meerderheid gevormd door CD&amp;V, sp.a en enkele onafhankelijken. Eind augustus 2012 verliet schepen Marc Rego Open Vld en sloot hij zich aan bij Echt Voor Alken (evA).
Legislatuur 2013 - 2018.
Lijsttrekkers bij de verkiezingen van 2012 waren voormalig LDD-er Sylvan Engelen (Om-Mekaar), Marc Rego (evA), Frank Vroonen (Groen), Marc Penxten (N-VA), Andrea Achten (sp.a), Frank Deloffer (CD&amp;V) en Igor Philtjens (Open Vld). Burgemeester is Marc Penxten van de N-VA. Hij leidt een coalitie van N-VA, Open Vld en Groen. Samen hebben ze de meerderheid met 13 op 21 zetels. Voorts bestaat het schepencollege uit André Vanhex, Filip Vanvinckenroye, Anita Vanhove-Reekmans (allen Open Vld), Ingrid Loix, Cindy Vandormael (beide N-VA). Frank Voonen (Groen) is OCMW-voorzitter.
Resultaten gemeenteraadsverkiezingen sinds 1976.
&lt;br&gt;
Bezienswaardigheden.
Daarnaast zijn er nog diverse boerderijen in vakwerkbouw in de gemeente aanwezig.
Zie ook: Terkoest en Sint-Joris, voor de bezienswaardigheden aldaar.
Zie ook: Lijst van onroerend erfgoed in Alken
Natuur en landschap.
Alken is gelegen in Vochtig-Haspengouw. Het dorp heeft zich ontwikkeld in de vallei van de Herk, die in noordwaartse richting stroomt en de Mombeek in zich opneemt. Hier bevindt zich het natuurreservaat Mombeekvallei waar ook gemarkeerde wandelingen zijn uitgezet. Andere beken in Alken zijn de Simsebeek en de Kozenbeek. Hier vindt men vochtige gebieden die later met populieren werden beplant. De hoogte overschrijdt zelden de 60 meter.
Cultuur.
Heraldiek.
Vlag.
De Alkense vlag bestaat uit 3 horizontale banden: rood, wit en geel. De gemeente Alken kreeg deze vlag toegewezen op 24 februari 1981.
Wapenschild Sint-Aldegondis.
Op 24 februari 1981 werd aan de gemeente Alken een wapenschild toegekend. Dit wapenschild stelt het natuurkleurige borstbeeld van St.-Aldegondis voor op een rode achtergrond. Een witte duif houdt een witte sluier boven het hoofd van de abdis. St.-Aldegondis is gekleed in het witte ordekleed van de Benedictinessen en draagt een gouden boek in haar rechterhand. In haar linkerhand houdt ze een gouden kromstaf.
In heraldische taal luidt de tekst als volgt: "Van keel beladen met een natuurkleur aanziende borstbeeld van Sint-Aldegondis dragend het ordekleed der Benedictinessen, in de rechterhand houdende een boek en in de linker een albatiale kromstaf, beide van goud, achter het hoofd een nimbus van hetzelfde; de Heilige getopt met een nederdalende H. Geest (duif)".
In de Sint-Aldegondislaan staat een kapel, die aan haar werd opgedragen. Ze wordt aangeroepen in de hoop kanker te genezen. Alken viert haar feestdag op 30 januari.
Dialect.
Alken heeft een eigen dialect, dat behoort tot de West-Limburgse dialecten. Kenmerkend voor het dialect is uitspreken van woorden die in het Nederlands met sch- beginnen als 'sg', en de aanwezigheid van tonaliteit (het gebruik van stoot- en sleeptonen).
Museum.
Het heemkundig museum "Zoe was Alleke", aan Alkerstraat 93a.
Heemkundige kring
Alken was een van de zes Vlaamse gemeenten die in 2015 geselecteerd was in een grootschalig genetisch genealogisch onderzoek aan de KU Leuven met medewerking van de Geschiedkundige en Heemkundige kring van Alken. Hierin werd de Y-chromosomale variatie onderzocht van mannen die via diepe vaderlijke stambomen een link met het dorp hadden.
Economie.
Alken is vanouds een landbouwgemeente. Later kwam hier ook fruitteelt bij. De industriële activiteiten beperkten zich tot kleinschalige potten- en pannenbakkerijen. Ook waren er een tiental (kleine) brouwerijen. Daar kwam verandering in toen in 1923 de "Brouwerij van Alken" werd opgericht, die uitgroeide tot een der belangrijkste van België. Hier wordt het bier Cristal Alken gebrouwen.
In 1966 werd Alken tot economisch ontwikkelingsgebied uitgeroepen en werd het bedrijventerrein Kolmen aangelegd. Dit zorgde voor een verdere industriële ontwikkeling van de gemeente.
Sport en recreatie.
Alken beschikt over een recreatiepark van 10 ha, "De Alk" genaamd, met speeltuin, vijver met roeiboten en waterfietsen, verkeerstuin voor kinderen, minigolf en petanque.
Grenzend aan het recreatiepark bevindt zich de sporthallen, een recent vernieuwd skatepark en TC De Alk.
Er zijn verschillende sportclubs actief in Alken:

</doc>
<doc id="32740" url="https://nl.wikipedia.org/wiki?curid=32740" title="As (België)">
As (België)

As is een plaats en gemeente in de Belgische provincie Limburg en behoort tot het gerechtelijk kanton Bree en het kieskanton Genk. De gemeente telt zo'n 8000 inwoners, die Assenaren worden genoemd. In 1901 werd in As de eerste Limburgse steenkool gevonden door André Dumont. Hiermee begon de industrialisatie waarmee vooral de omliggende gemeenten hun voordeel deden. Tegenwoordig is As een residentieel dorp te midden van heidevelden en bosgebieden op de grens van Kempen en Maasland.
Toponymie.
De ligging van de nederzetting nabij een waterloop in deze droge streek gaf dit dorp ook zijn naam. "As" zou een prehistorische waternaam ("aska") zijn waarmee men eerst de Bosbeek aanduidde en later het dorp zelf: "Assche, Asghe, Asch, As".
Een andere lezing is dat het woord afstamt van "es", een aaneengesloten akkergebied.
Vanaf de vroege middeleeuwen moet het oorspronkelijke berken-eikenbos steeds meer wijken voor landbouwgronden en heidevelden.
De tegenwoordige gehuchten, waarvan Oeleinde waarschijnlijk het oudste is, ontstaan en het dorp ontwikkelt zich tot een landbouwersgemeenschap.
Geschiedenis.
Dit geschiedkundig overzicht behelst enkel het kerndorp As, vóór de aanhechting van Niel-bij-As in 1971.
Archeologische vondsten wijzen op een vroege prehistorische menselijke aanwezigheid. Zo zijn er verspreide vondsten van gebruiksvoorwerpen uit silex, daterend uit de jongste steentijd. Pas vanaf 500 voor Christus is de streek met zekerheid bewoond; een grafveld in de heide tussen Genk en As bewijst dit. De geschiedenis begint met de Romeinen die de weg van Tongeren naar Venlo aanleggen via Munsterbilzen en As. De huidige Zandstraat, de Bevrijdingslaan en de Hoogstraat (weg naar Niel en Dorne) volgen de loop van deze oude weg. De Romeinen hebben zich hier echter niet gevestigd; er zijn geen nederzettingen of villae: de streek is onvruchtbaar (zandgronden) en de Kempen wordt hierdoor niet geromaniseerd.
Na de val van Rome trekken de Franken onze gewesten binnen en vestigen zich onder meer in As. De Merovingische begraafplaats op de Schuttenberg wijst zelfs op een belangrijke nederzetting in de jaren 500 - 700. Vanaf de achtste eeuw neemt de kerstening van de Kempen een aanvang en wordt te As een eerste kerkje gebouwd op de plaats van de huidige "St. Aldegondiskerk". De oudst bekende verwijzing naar een kerk in As is te vinden in de "Annales Rodenses" ("Annalen van de Abdij Rolduc") waar over de inkomsten van de kerken van Riemst, Gellik, Genk en As van het jaar 1110 wordt bericht: "Ecclesie aput Asch site est quinta pars huius ecclesie" ("Een vijfde van de kerk te As is eigendom van dit klooster").
As lag in het graafschap Loon. In de loop van de 13de eeuw kwam het tot onenigheid tussen de abdij van Munsterbilzen, die in As een cijnshof bezat, en de graven van Loon over wie het recht had de pastoor van As te benoemen. In 1299 kwamen de twee partijen overeen om beurtelings de parochiepriester aan te stellen. Enkele jaren later, op 1 december 1303, kwam er een nieuw verdrag: het patronaatsrecht van de kerk van As en Gellik werd toegekend aan de abdis van Munsterbilzen, terwijl dat van Genk en Riemst naar de graaf van Loon ging.
Op civiel vlak hoorde As, als Loonse heerlijkheid, vanaf 1366 toe aan de Bisschoppelijke Tafel van het prinsbisdom Luik. In 1753 werden de heerlijke rechten van de gemeente in pandleen overgedragen aan Michael baron de Roosen, raadsheer van de prins-bisschop, en na diens overlijden in 1773 aan zijn schoonzoon Guillaume Arnold de Saeren (of "Saren"), baron van Othée. Na de Franse Revolutie werden alle privileges van het ancien régime afgeschaft. De laatste pandheer van As was Guillaumes zoon Michaël Henri de Saeren, overleden in 1828. Het wapenschild van de familie de Saeren werd later verwerkt in het wapenschild van de gemeente As.
Ook de Landcommanderij van Alden Biezen bezat in de 13de en 14de eeuw een aantal leengronden in As.
Tot aan de Franse Revolutie was As op bestuurlijk gebied verdeeld in twee eenheden, Dorp en Oeleinde, elk met zijn eigen burgemeester of 'dorpman'. Gezamenlijk stonden zij in voor het bestuur van de gemeente. Alle gezinshoofden in deze twee eenheden waren verplicht, op straffe van geldboete, deel te nemen aan de jaarlijkse verkiezing van de burgemeesters.
In 1901 werd in As op 541 m diepte de eerste Kempense steenkool ontdekt door de Leuvense professor André Dumont. Het lag voor de hand dat hier dan ook een steenkoolmijn zou worden gebouwd. De beheerders van de exploitatiemaatschappij probeerden het de Assenaren naar de zin te maken. Er werd een "stadsplan" voorgesteld met brede lanen en scholen, een nieuwe kerk en allerhande moderne voorzieningen. De eerste woningen voor de mijnwerkers van Zwartberg werden hier toen gebouwd: de cité Cockerill, een complex van 36 huizen dat in september 1912 klaar was. Het gemeentebestuur liet zich echter niet vermurwen en koos voor het behoud van hun plattelandsgemeente.
Tijdens de Eerste Wereldoorlog was een groot aantal Duitse troepen in As gelegerd, waaronder eenheden van de Fliegerschiesschule Asch en van de Minenwerfer-Schule van het 4de Leger.
Tweede Wereldoorlog.
Aan de vooravond van de Tweede Wereldoorlog was in As het hoofdkwartier van het Belgische Eerste Cavalerieregiment Jagers te Paard gevestigd. Deze eenheid stond in voor de verdediging van de vooruitgeschoven linie langs de Zuid-Willemsvaart, sector Neeroeteren-Eisden. De gemeente werd rond 13 mei 1940 bezet door het Duitse leger en bevrijd op 8 september 1944. Minstens zes weerstanders werden naar het "Auffanglager" van Breendonk getransporteerd. Er staat een gedenkteken voor de slachtoffers in het centrum van de gemeente.
Geografie.
Geografische ligging.
De gemeente As, sedert 1971 een fusie van de twee Kempense dorpen "As" en "Niel-bij-As", is gelegen op het Kempens plateau, in het midden tussen de Demer- en de Maasvallei en daarbij op de waterscheiding van het Schelde- en Maasstroomgebied. Het dorp is ontstaan als nederzetting langs de Bosbeek of Oeter, een Kempense beek die haar bronnen heeft in het Asserse Wildbroek en nabij Maaseik uitmondt in de Maas.
Kernen.
Nabijgelegen kernen.
Waterschei, Genk, Wiemesmeer, Niel-bij-As, Opglabbeek
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1971.
Politiek.
Structuur.
De gemeente As ligt in het kieskanton Genk (dat identiek is aan het provinciedistrict Genk) en het kiesarrondissement Hasselt-Tongeren-Maaseik (identiek aan de kieskring Limburg).
Geschiedenis.
Legislatuur 2013 - 2018.
Lijst Truyen werd omgevormd tot Voluit!. Voormalig VU'er Jos Truyen stopt met de actieve politiek. Erik Notemans en Michel Thijs verlieten de partij en sloten aan bij N-VA. PRO As-Niel, de samenwerking tussen sp.a en VLD werd stopgezet. sp.a trok onafhankelijk naar de kiezer, Open Vld en Vlaams Belang dienden geen kieslijst in.
Natuur en landschap.
As is gelegen op het Kempens Plateau op een hoogte van ongeveer 75 meter. Het ligt op de rechterflank van de vallei van de Bosbeek, die hier in het plateau is ingesleten.
Bos- en heidegebieden beslaan bijna 60 percent van de oppervlakte van As. Vooral in het noordwesten van de gemeente vindt men natuurgebieden, als de Klaverberg en het natuurreservaat Heiderbos, Dit laatste is uniek in Vlaanderen wegens de grote concentratie jeneverbesstruiken. Vlakbij liggen ook de twee terrils van de voormalige steenkoolmijn van Waterschei met toppen tot 165 meter boven zeeniveau. De terrils zijn deels heraangelegd en beplant en herbergen door hun specifieke bodem en helling een unieke warmteminnende flora en fauna.
In het oosten van As fungeert het voormalige treinstation als één der toegangspoorten naar het Nationaal Park Hoge Kempen, vanwaar het Mechels Bos en de Mechelse Heide te bereiken zijn.
Een netwerk van wandelpaden is in al de hierboven genoemde natuurgebieden te vinden.
Ook activiteiten als zand- en grindwinning hebben enige invloed op het landschap uitgeoefend. Direct ten noorden van de kom van As, achter het gemeenschapshuis in de Schuttenbergstraat, bevindt zich de "geologische wand". Dit is een voormalige grindgroeve waar in een steile wand de geologische afzettingen over een periode van 300.000 jaar kunnen worden aanschouwd. Een trap van 8,5 meter hoog maakt het mogelijk om dit alles van nabij te bekijken.
Mobiliteit.
As ligt op het kruispunt van een aantal gewestelijke wegen: N723 (naar Genk), N730 (Tongeren-Bree), N763 (naar Maasmechelen), N75 (Hasselt-Dilsen).
Onderwijs.
Basisonderwijs.
In As zijn er drie scholen voor Basisonderwijs:

</doc>
