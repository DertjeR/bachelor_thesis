<doc id="12373" url="https://nl.wikipedia.org/wiki?curid=12373" title="Baby">
Baby

Een baby is een kind in de eerste levensfase. Deze fase wordt gevolgd door die van peuter. Vaak wordt ook een foetus of ongeboren kind, dus nog in de baarmoeder, een baby genoemd.
Pasgeborenen.
Een pasgeboren baby wordt tot de leeftijd van dertig dagen of gedurende zijn verblijf op een neonatale afdeling "boreling", "neonaat" of "neonatus" (Latijn: nieuwgeborene) genoemd. Vanaf dertig dagen tot één jaar wordt een baby "zuigeling" genoemd.
De baby bij een mens is, in tegenstelling tot jongen van de meeste gewervelde dieren, tot vrijwel niets in staat. Bij apen bijvoorbeeld kan het jong zich direct na de geboorte aan de moeder vasthouden. Mensenbaby's hebben weliswaar een grijpreflex (zie hieronder), maar die is niet meer functioneel in de menselijke voet en ook de vacht van moeder ontbreekt. Wel is de reflex sterk genoeg om een mensenkind aan zijn twee handjes op te tillen. Er moet wel worden opgepast voor het hoofd. Een baby kan zijn/haar relatief grote hoofd de eerste twee maanden niet zelf rechtop houden. Ook bij buideldieren zijn de pasgeboren jongen volledig hulpeloos, maar daar groeien ze zonder verdere verzorging door in de buidel van de moeder.
Het relatieve onvermogen van een mensenbaby hangt samen met het feit dat de hersenen nog onvoldoende ontwikkeld zijn. Bij de geboorte heeft een mens ongeveer 350 gram aan hersenen. Dit is zo'n 30% van het volwassen gewicht. Ter vergelijking: een pasgeboren chimpansee heeft vanaf de geboorte 65% van het volwassen gewicht. In het eerste levensjaar maken de hersenen van een mens een relatief grote ontwikkeling door. Dankzij het feit dat een kind bij diens geboorte relatief nog weinig ontwikkelde hersenen meekrijgt, krijgt het de kans zich flexibel te ontwikkelen. In het eerste levensjaar kunnen verschillende belangrijke functies - zoals lichamelijke, psychologische, sociale, morele enzovoort - tot ontwikkeling komen.
Volgens Adolf Portmann is na negen maanden sprake van een fysiologische geboorte; de psychologische geboorte vindt ongeveer een jaar daarna plaats. De pasgeborene verblijft intussen in de psychosociale moederschoot. Aan het einde van de 'tweede dracht' vindt de psychologische geboorte of eigenlijke menswording plaats.
Binding aan ouders.
Omdat de baby volledig afhankelijk is van de ouders is het belangrijk voor de overleving dat de baby zijn ouders aan zich weet te binden. Zo gaat de baby na ongeveer zes weken spontaan naar zijn verzorgers lachen. Na een normale bevalling voelt de moeder zich in de meeste gevallen onmiddellijk aangetrokken tot haar baby. Dit heeft mogelijk te maken met de specifieke geur die een jonge baby afgeeft.
Voeding.
Aantal voedingen.
Voeding is, omdat een baby veel moet groeien in het eerste jaar, van levensbelang. Een pasgeboren baby heeft over het algemeen om de 2 à 3 uur een voeding nodig (8 tot 12 voedingen per etmaal). De tijd tussen twee voedingen wordt langzamerhand langer. Zo zijn voor een baby van 2 maanden 6-8 voedingen per etmaal voldoende, waarbij de baby 's nachts steeds langer doorslaapt tussen twee voedingen in.
Veel mensen voeden de baby op verzoek, als de baby gaat huilen. Vooral bij borstvoeding ligt dat voor de hand, omdat toegeven aan een grotere behoefte van de baby de productie van moedermelk stimuleert. Bij flesvoeding is meer behoefte aan een strak schema.
Borstvoeding.
De natuurlijke voedingsbron voor baby's is moedermelk, die door de borsten van de moeder wordt geproduceerd. Steeds wordt door onderzoek bevestigd dat moedermelk de ideale voeding voor de baby is. Het bevat alle voedingsstoffen die de baby nodig heeft in exact de juiste verhouding, met de juiste temperatuur, en is altijd vers. Bovendien bevat moedermelk cellen en antistoffen die de baby beschermen tegen bacteriën en virussen. Verder stelt men een lichte stijging van het IQ (intelligentiequotiënt) van de baby vast bij langdurige borstvoeding. Ook voor de moeder heeft borstvoeding geven gunstige effecten op de gezondheid, zoals een lagere kans op borstkanker en een sneller herstel van de baarmoeder na de bevalling.
Voor het geven van borstvoeding moet de moeder uiteraard de baby bij zich in de buurt hebben, zeker gedurende de eerste periode. Moedermelk kan ook afgekolfd worden en in een flesje gegeven worden, hoewel aangeraden wordt niet met een flesje te beginnen voordat de baby vier tot zes weken oud is en het aan de borst drinken goed onder de knie heeft. Als de baby eenmaal uit een flesje kan drinken, kan de moeder desgewenst uitstapjes maken of aan het werk gaan zonder de baby, terwijl ze gekolfde melk voor de baby achterlaat.
Borstvoeding geven is voor baby en moeder de beste en gemakkelijkste manier van voeden. Borstvoeding geven is natuurlijk, maar moet wel geleerd worden door moeder en kind. Soms komen er problemen voor door slechte begeleiding, zoals tepelkloven door het niet goed aanleggen van de baby. In zo'n geval is het aan te raden een lactatiekundige te laten meekijken.
De borstvoeding moet vanaf de eerste dag goed op gang gebracht worden door de baby de eerste dag(en) heel vaak aan te leggen, soms wel elk uur of elke twee uur. Onder invloed van het zogen, komt de borstvoeding dan over het algemeen in de loop van enkele dagen op gang. Als men de melkproductie extra wil stimuleren omdat de baby niet krachtig of vaak genoeg wil zuigen, kan men gaan bijkolven en dit met een lepeltje of spuitje bijgeven. Door op de plas- en poepluiers en het gewicht te letten, kan men de groei in de gaten houden terwijl de borstvoeding goed op gang komt. Wanneer de baby niet genoeg aankomt, kan de moeder extra voeding geven. Eerste keus is de afgekolfde moedermelk van de moeder zelf of van de melkbank. Wanneer dit niet beschikbaar is, kan worden bijgevoed met kunstmelk.
Flesvoeding.
Als de ouders ervoor kiezen geen borstvoeding te geven, kan flesvoeding worden gegeven. Alhoewel de wereldgezondheidsorganisatie (WHO) aanraadt zes maanden exclusief borstvoeding te geven en er daarna nog mee door te gaan tot het kind twee jaar oud is, stoppen veel vrouwen in de westerse wereld na een aantal maanden met borstvoeding en stappen over op kunstmatige zuigelingenvoeding (flesvoeding). Deze voeding is gebaseerd op koemelk met toevoegingen die zo veel mogelijk afgestemd worden op de verhoudingen van voedingsstoffen in moedermelk. Er is aparte voeding voor prematuren, dysmaturen, neonaten, zuigelingen van verschillende leeftijden en baby's met allergieën. Deze soorten kunstvoeding zijn in Nederland en België enkel verkrijgbaar in de apotheek. Een organisatie waar veel kennis over flesvoeding aanwezig is, is in Nederland het Voedingscentrum en Kind en Gezin in Vlaanderen.
Vast voedsel.
Vanaf de zesde maand gaat de baby geleidelijk aan beginnen met vast voedsel. Incidenteel zal een zorgverlener op basis van specifieke omstandigheden adviseren enkele weken eerder te beginnen met bijvoeden. Meestal begint men met fruit, groente en pap. Bijvoeding kan in de vorm van goed gepureerde vruchten gegeven worden of, in het geval van zacht fruit en groenten, ook in stukjes aangeboden worden (de Rapley-methode). Ook zonder tanden kan een baby van zes maanden zacht fruit en groenten al met de kaken vermalen. Langzamerhand gaat de baby steeds meer vast voedsel eten en steeds minder moedermelk of kunstmelk drinken.
Verzorging.
De baby is in alle opzichten afhankelijk en moet volledig verzorgd worden. De verzorging bestaat voornamelijk uit het geven van voeding, verschonen en laten slapen. De baby moet, zolang hij niet zindelijk is, meerdere malen per dag (minstens vier tot zes keer) een schone luier om. Hierbij kunnen de billen en de geslachtsorganen van de baby met een vochtig doekje worden schoongemaakt. Er kan een speciale zalf in de huidplooien worden gesmeerd om huidirritatie te vermijden. Ook wordt hiervoor wel gebruikgemaakt van talkpoeder. Bij onvoldoende vaak verschonen van de luier kan er sneller luieruitslag ontstaan. Vaak huilt een baby van ongenoegen als hij een vieze luier heeft.
Een baby wordt vaak verschoond op een aankleedkussen, dat meestal op een commode ligt. Dit heeft als voordeel dat de baby zacht ligt en er niet makkelijk af kan rollen. Bovendien kunnen de verzorger of ouders op een goede werkhoogte staan en hebben ze middels de plankjes van de commode alles bij de hand.
Gezondheidszorg.
In Nederland en België wordt elk kind onmiddellijk na de geboorte onderzocht en getest op zijn lichaamsfuncties aan de hand van de apgarscore. Na enkele dagen wordt het getest op een aantal aangeboren ziekten die bij snelle behandeling of met een dieet een betere levensverwachting geven. Onderdeel van dit onderzoek is de bekende hielprik.
Slapen.
Een pasgeborene slaapt relatief veel. Gedurende de eerste twee weken slaapt het kind ongeveer twee derde van de tijd. Gedurende de helft daarvan bevindt het zich in de remslaap. Als het kind wakker is, bevindt het zich bovendien vaak in een doezelige toestand, waarbij de alertheid beperkt is.
Volgens Heinz Prechtl zijn er vijf verschillende toestanden waarin een baby zich kan bevinden.
De reden van de grote hoeveelheid remslaap is waarschijnlijk gelegen in het gegeven dat de cortex van de grote hersenen voldoende stimulansen nodig ter ontwikkeling daarvan. Omdat de cortex deze prikkels niet zou krijgen tijdens lange passieve slaapperiodes zorgt hij voor interne prikkels, wat concreet als dromen wordt ingevuld. Wiegendood komt weinig voor, maar is een grote angst voor ouders.
Een veilige slaap is voor de baby erg belangrijk. Het is heel gebruikelijk dat baby's niet de hele nacht 'doorslapen'. Zeker de eerste maanden horen nachtvoedingen erbij, maar voor veel kinderen is dat ook langer het geval. 
Reflexen.
Portmann noemt de pasgeboren baby hulpeloos, maar ook jonge kinderen moeten bij bijna alles geholpen worden. Toch beschikt het kind al over een minimale uitrusting om in leven te blijven en doelmatig om te gaan met zijn omgeving. Er bestaan natuurlijke fysiologische mechanismen - zoals de bloedcirculatie en de regeling van de lichaamstemperatuur - die instaan voor het innerlijke huishouden van het lichaam. Daarnaast vertoont het kind ook enkele aangeboren primitieve reactiepatronen op uitwendige prikkels, reflexen genaamd.
Er zijn een aantal blijvende reflexen met een vitale functie zoals
Typisch voor pasgeborenen zijn echter de voorbijgaande reflexen. Dat zijn reactiepatronen die slechts de eerste weken of maanden na de geboorte zichtbaar behoren te zijn. Sommige van deze voorbijgaande reflexen hebben ook een vitale functie, andere zijn op het eerste gezicht functieloos. Wellicht stammen deze af van de verre voorgeschiedenis van de mensheid. Men noemt ze dan ook de primitieve reflexen.
Enkele voorbijgaande reflexen:
De reflexen van een baby zijn ook in te delen in drie groepen:
Als eerste begint zich te ontwikkelen
Spel en interactie.
De interactie met een baby is in het begin vrij eenzijdig, de baby kan nog niet veel respons geven aan de ouder. Op de leeftijd van ongeveer zes weken begint de baby te lachen als een bekend gezicht verschijnt. Een paar maanden later kan de baby al een eerste spel spelen: kiekeboe.

</doc>
<doc id="12374" url="https://nl.wikipedia.org/wiki?curid=12374" title="Creationisme">
Creationisme

Het creationisme, begrepen in de zin van scheppingsleer, is de religieus geïnspireerde overtuiging of opvatting dat het universum en de Aarde, maar ook alle planten en dieren alsmede de mens, hun ontstaan te danken hebben aan een scheppingsdaad. Deze scheppingsdaad impliceert een schepper en kan gezien worden als een vrij plotseling en eenmalig gebeuren, dan wel als een geleidelijk en voortgaand proces.
Meestal wordt creationisme echter begrepen als de opvatting dat er een alternatief, concurrerend verklaringsmodel kan worden ontwikkeld voor de gangbare wetenschappelijke inzichten op de gebieden van kosmologie, geologie en biologie, met name voor de evolutietheorie. De creationistische wetenschap heeft als doel om met onderzoek en de theorievorming het ontstaan van de aarde en het ontstaan van het leven te verklaren als scheppingsdaad en de gangbare wetenschap te ontkrachten. Dit wordt in de wetenschappelijke wereld algemeen opgevat als pseudowetenschap.
Creationisme als scheppingsgeloof.
Het creationisme is in de eerste plaats geloof in een schepping. Dit scheppingsgeloof wordt met name in de monotheïstische religies van fundamenteel belang geacht. Een aantal leerstellingen of geloofsovertuigingen die nauw met het scheppingsgeloof samenhangen zijn:
Richtingen in het creationisme.
Ten opzichte van de natuurlijke historie kent het creationisme verschillende varianten:
De laatste is het minst in overeenstemming met een letterlijke lezing van de Bijbel, maar komt ook het minst in conflict met de gevestigde wetenschap; de eerste is het meest in overeenstemming met een 'letterlijke lezing' van de Bijbel, maar komt ook het meest in conflict met de gevestigde wetenschap.
Er zijn ook christelijke gelovigen die de evolutietheorie geheel accepteren en in de wetenschap het methodologisch naturalisme aanvaarden. Deze worden aangeduid als theïstische evolutionisten of evolutionaire creationisten.
Een aantal creationistische schrijvers, waaronder Henry M. Morris en John C. Whitcomb, geeft aan dat er vanuit de Bijbel geen ruimte is voor miljoenen jaren. Andere theologen laten hier meer ruimte voor interpretatie, o.a. David Pawson.
Jongeaardecreationisme.
Het "jongeaardecreationisme" gaat uit van een schepping zoals beschreven in het Bijbelboek Genesis, die, door terug te rekenen via de geslachtsregisters etc. in de Bijbelse tijdlijn, circa zesduizend jaar geleden zou hebben plaatsgevonden. Natuurlijke variatie (soms aangeduid als micro-evolutie) wordt wel aanvaard, maar slechts als verklaring voor het ontstaan van varianten op de geschapen 'basissoorten'. Een voorbeeld hiervan zouden de variaties binnen het hondenras zijn. Een verregaande macro-evolutie zoals wordt beschreven vanuit de evolutietheorie, bijvoorbeeld de afstamming van de mens van een gemeenschappelijke voorouder van mensen en apen, wordt niet aanvaard. Volgens het jongeaardecreationisme is een natuurlijk proces als evolutie niet in staat om de complexiteit van levende wezens te creëren of een 'soort' in de ruime zin van het woord in een andere te doen overgaan. In plaats daarvan zou er sprake zijn van een schepping van 'oertypen' of "created kinds" (ook wel baramin genoemd). Nadien zouden deze 'oertypen' dan in beperkte mate opgesplitst zijn in soorten.
Binnen het jongeaardecreationisme is er ook sprake van een stroming die tracht wetenschappelijk aan te tonen dat de Aarde en het heelal recent zijn ontstaan, door argumenten te verzamelen die pleiten tegen de evolutietheorie en/of dateringsmethoden, ook al heeft de evolutietheorie niets te maken met de leeftijd van de Aarde of het universum. Dit onderzoek wordt echter door de gangbare wetenschap beschouwd als pseudowetenschap, aangezien de wetenschappelijke methode hier zou worden omgedraaid: men trekt eerst een conclusie op basis van religieuze argumenten en probeert deze vervolgens te onderbouwen met alternatieve interpretaties van het empirisch bewijs. Er is zelfs een heel kleine groep van jongeaardecreationisten die de mening is toegedaan dat fossielen - in de staat waarin zij zijn - onderdeel van de schepping zijn.
Oudeaardecreationisme.
Mede vanwege de ouderdom van aardlagen zoals vastgesteld door de gangbare wetenschap zijn er ook creationisten die geloven in een schepping over een periode van miljoenen jaren. Zij worden 'oudeaardecreationisten' genoemd. De oudeaardecreationisten hebben dus geen moeite met de bevindingen van de moderne geologie en kosmologie: ze accepteren de bestaande theorieën betreffende de leeftijd van het heelal, de Aarde en de opvolging van soorten in het fossielenbestand.
Er zijn verschillende stromingen binnen het oudeaardecreationisme:
Gemeenschappelijk voor deze stromingen is dat ze, net als bij jongeaardecreationisme, de mogelijkheid van darwinistische evolutie afwijzen, maar wel micro-evolutie accepteren.
Progressief creationisme.
Progressief creationisme spreekt over een Schepper als sturende kracht in de ontwikkeling van het leven en het universum.
Theïstisch evolutionisme.
Er zijn ook gelovigen die de conclusies van de gehele gangbare wetenschap accepteren en daarmee de evolutietheorie. In strikte zin zijn aanhangers van deze opvatting creationisten, omdat ze in schepping geloven, maar ze worden meestal aangeduid als 'theïstische evolutionisten'. Volgens de theïstische evolutionisten heeft God het evolutieproces zelf geschapen en al het leven inclusief de mens is een bedoeld voortvloeisel van dit proces. Aanhangers geloven dus niet in "bijzondere schepping" en deze stroming wordt daarom normaliter niet als een vorm van creationisme beschouwd.
Bijbelinterpretatie.
Met name jongeaardecreationisten gaan ervan uit dat Genesis 1 een historisch verslag is van de schepping, en dat in Genesis 2 het verslag van de schepping van de mens verder uitgewerkt wordt. De bronnen- en de vormkritiek echter ziet hier twee aparte verhalen in, (en in Job en psalmen nog de sporen van een derde). In dat geval zou Israël de mythen van omwonende volken hebben weergegeven om haar geloof in één scheppende God te belijden, zonder een punt te maken van hoe Hij dat gedaan heeft of in welke volgorde.
Creationistische argumenten.
Creationistische opvattingen over het ontstaan van het heelal, de Aarde, organismen en de mensheid komen vaak in confrontatie met wetenschappelijke opvattingen. Met name in de Verenigde Staten zijn er creationistische organisaties actief die bewijzen proberen te geven voor het scheppingsverhaal zoals dat in Genesis beschreven wordt. Tevens vallen zij de evolutietheorie en gerelateerde wetenschappelijke theorieën aan. Enkele voorbeelden van hun argumentatie:
Een aantal argumenten wordt om uiteenlopende redenen door wetenschappers beschouwd als achterhaald of in tegenspraak met waarnemingen uit wetenschappelijk onderzoek. Sommige argumenten zijn volgens de wetenschap niet ter zake. Zo worden koolstofdateringen, door de korte halveringstijd van 14C, bijvoorbeeld alleen gebruikt voor dateringen van op zijn hoogst enkele tienduizenden jaren terug, hetgeen sowieso te kort is. Andere argumenten zouden gebaseerd zijn op een te simplistische interpretatie van natuurwetten. Bij het argument van het zoutgehalte van de zeeën wordt bijvoorbeeld geen rekening gehouden met het neerslaan van een deel van het zout. Een ander voorbeeld is het gebruik van de tweede hoofdwet van de thermodynamica, die alleen opgaat voor geïsoleerde systemen zonder toevoer van energie, hetgeen op de aardse biosfeer niet van toepassing is. Ten slotte is de hydroplaattheorie geen wetenschappelijk verantwoord alternatief voor de conventionele geologische theorieën, aangezien het scenario uit de hydroplaattheorie voor veel geologische verschijnselen geen verklaring biedt, en de verklaring van andere verschijnselen moeilijk consistent is te maken met de natuurwetten.
Telkens wanneer wetenschappelijke conclusies worden gepubliceerd die een creationistische interpretatie van de heilige schrift weerspreken, bestaat de streng creationistische benadering uit een verwerping van de conclusies, de onderliggende wetenschappelijke theorieën, en/of de methodologie, zonder daarbij de eigen beweringen te baseren op enigerlei wetenschappelijke methode. Om deze reden karakteriseren wetenschappers zogenaamde "scheppingswetenschap" alsook de "intelligent design" als pseudowetenschap.
ID - Intelligent Design.
Een ontwikkeling vanuit de Verenigde Staten sinds ongeveer 1990 is de zogenaamde intelligent design-beweging. De basis van de ID-theorie is de "irreduceerbare complexiteit": het voorkomen van ingewikkelde mechanismen in de natuur die dermate complex zijn dat zij niet door toevallige evolutie ontstaan kunnen zijn, omdat het systeem enkel zoals het is kan werken. Een simpelere vorm of een vorm waarbij een van de delen afwezig is zou niet kunnen werken. Als voorbeeld wordt vaak het mechanisme van bloedstolling genoemd. Een probleem is echter dat mechanismen die intuïtief voldoen aan het principe van "irreduceerbare complexiteit" bij nadere beschouwing vaak toch stapsgewijs kunnen zijn ontstaan.
De alternatieve verklaring is dat er niet sprake is van een door toeval geleide evolutie, maar door een intelligent ontwerp ("intelligent design") dat ooit van buitenaf in het systeem is ingebracht. Vaak vergelijken ID'ers de genetische informatie van levende wezens met de software die computers gebruiken om toepassingen te kunnen draaien. Een computer zonder software is een dood ding en een cel zonder goede genetische code is ook onbruikbaar. Ze gaan hierbij niet in op wat de aard is van de "programmeur" of 'intelligentie' die dan deze 'software' heeft ontworpen, omdat volgens hen met wetenschappelijke methodes hierover niets te onderzoeken valt. Omdat ze het in het midden laten of ze een, al of niet traditionele, schepper veronderstellen die aan het begin van het leven staat, of uitgaan van in een hiërarchie werkende demiurg, of uitgaan van het emanationisme, bemoeien ze zich naar eigen zeggen niet met godsdienst, maar vinden alleen dat de wetenschap tekortschiet om diepere aspecten van de (biologische) natuur, waaronder een eventuele evolutionaire voorgeschiedenis, te onderzoeken. In ieder geval vinden veel aanhangers van deze visie dat ze niet bij de 'traditionele' creationisten ingedeeld moeten worden.
Evolutiesceptici.
Er bestaat ook een groep personen, die geen uitgesproken creationisten zijn, maar wel (delen van) de evolutietheorie, of sommige implicaties ervan afwijzen. Binnen het Nederlandse taalgebied kan men denken aan Arie van den Beukel in zijn publicatie "Met andere ogen". Van den Beukel, die zichzelf niet als creationist beschouwt, heeft als doel aan te tonen dat creationisten op sommige punten wel degelijk iets te zeggen hebben en door de officiële wetenschap ten onrechte zouden worden genegeerd. Van den Beukel is van mening dat veel "darwinistische biologen" hun conclusies niet baseren op wetenschappelijk onderzoek, maar op metafysische vooroordelen. Wat dit laatste betreft deelt Van den Beukel deze ideeën met de eerder genoemde Neohumanisten.
Creationisme als pseudowetenschap.
Hoewel binnen de wetenschappelijke wereld creationistische verklaringen niet meer worden aanvaard, worden ze in creationistische kringen nog steeds geaccepteerd als aannemelijk en als een verklarend alternatief voor de gangbare wetenschappelijke inzichten, waarbij de discussie vooral een levensbeschouwelijke grondslag heeft.
Sommige creationisten beleven hun geloof zonder dit wetenschappelijk te willen onderbouwen of daar de noodzaak voor te voelen. De meeste mensen die het creationisme bewust aanhangen doen echter geregeld empirische uitspraken met opvattingen die tot het religieuze en spirituele domein behoren. Door deze vermenging krijgen hun uitspraken het karakter van pseudowetenschappelijke opvattingen. Meer militante creationisten trachten het creationisme geloofwaardigheid toe te brengen door de evolutietheorie systematisch in diskrediet te brengen met drogredeneringen. Hierbij worden meestal technieken gehanteerd waarbij kennis stelselmatig selectief wordt aangewend in het voordeel van het creationisme. Zo focussen creationisten geregeld op een schaars aantal fraudegevallen in het fossielenbestand, om de bewijskracht van de meerderheid van fossielen te ontkrachten. Soms wordt het gebrek aan "overgangsfossielen" genoemd, zonder te specificeren wat dan precies een "overgangsfossiel" is en waaraan men er een herkent, zodat elk aangedragen voorbeeld kan worden afgewezen als "fully formed", "volledig gevormd". Deze redenering staat bekend als de "God of the Gaps", de "God van de Gaten".
Het gebeurt ook vaak dat bij het benaderen van een fenomeen – bijvoorbeeld het ontstaan van het leven – de status "nog niet verklaard" te snel wordt omgezet in "onverklaarbaar" en dat er vervolgens ook nog een creationistische 'verklaring' wordt gegeven, alsof die meer verklaringskracht in haar draagt dan reeds bestaande theorieën.
Wat is een verklaring?
Een creationistische verklaring is meestal geen verklaring, maar een "uitspraak" of een "geloofsuiting", bijvoorbeeld: "Goddelijke ingreep". Zo'n uitspraak druist meestal in tegen het principe van het Scheermes van Ockham, namelijk dat de onderzoeker de eenvoudigste verklaring dient te prefereren boven overbodig complexe verklaringen. Als een fenomeen verklaard kan worden aan de hand van drie mechanismen, dan is het overbodig daar een vierde bij te halen. Deze selectieve methodes zijn niet alleen niet ten volle rationeel. Ook argumenten die gebaseerd zijn op verkeerde interpretaties van natuurwetten in verband met bijvoorbeeld dateringsmethoden worden door sommige creationisten opgevoerd als 'wetenschappelijke' argumenten.
Creation science.
"Creation Science" is een stroming in het creationisme die het meest de kenmerken heeft van pseudowetenschap: zij interpreteren feiten of waarnemingen vanuit een eenzijdige creationistische overtuiging, in plaats van zich te baseren op algemeen aanvaarde wetenschappelijke methodes en op gangbare natuurwetenschappelijke theorieën. Ook typisch voor pseudowetenschap is het presenteren van religieuze en spirituele opvattingen als "feitelijke" of "plausibele" uitspraken over de empirische werkelijkheid.
Creationisme in de wereld.
In de Verenigde Staten.
In de Verenigde Staten kan een groot deel van de bevolking zich vinden in christelijk creationistische ideeën. In 2005 steunde volgens een vergelijkend internationaal onderzoek ongeveer 40% van de bevolking de evolutietheorie, terwijl 40% deze verwierp en 20% van de ondervraagden twijfelde. Volgens een Gallup Poll-onderzoek uit 1997 zou zelfs 40% van de Amerikaanse volwassenen de creationistische leer steunen, tegen 40% steun voor een door God geleide evolutie en 20% voor een evolutie zonder ingrijpen van bovenaf. De meeste sympathisanten wonen in de conservatief-christelijke 'Bible Belt' in het zuiden en mid-westen van de VS. In de grote steden aan vooral de oostkust is de steun voor het creationisme een stuk minder.
In de Verenigde Staten proberen creationisten via politieke weg ook het christelijk creationisme op de scholen te laten onderwijzen. Creationistische activisten in de VS hebben inmiddels via de "schoolboards", voornamelijk in de grote staten Californië en Texas, ervoor gezorgd dat evolutie goeddeels uit de schoolboeken geschrapt is. Daar wordt echter door tegenstanders tegenin gebracht dat dit een inbreuk zou zijn op de scheiding tussen kerk en staat.
Ook op internet zijn de meeste pro-creationistische websites afkomstig van Amerikaanse creationistisch-christelijke organisaties. In de VS is hierover nog altijd veel strijd gaande tussen de twee kampen. Een bekende bestrijder van het creationisme (en andere pseudowetenschappen) was de Amerikaanse astronoom Carl Sagan.
Er zijn ook verscheidene musea die het creationisme promoten, zoals het Dinosaur Adventure Land (van Kent Hovind) en het Creation Museum (van Answers in Genesis).
De opkomst van de intelligent design-beweging wordt door sommige tegenstanders gezien als een nieuwe poging om een creationistisch alternatief voor de evolutietheorie onderwezen te krijgen in het Amerikaanse onderwijs. Intelligent design zou hierbij meer kans maken dan het klassieke creationisme, waarin de Bijbelse scheppingsverhalen als een historisch relaas worden beschouwd, waarvan de letterlijke interpretatie wetenschappelijk moeilijk verdedigd kan worden.
Verschil tussen Europees en Amerikaans christelijk (jongeaarde-)creationisme.
Hoewel tegenwoordig christelijke creationisten in Europa sterk worden beïnvloed door die van het Noord-Amerikaanse continent, bestaat er een markant verschil tussen het traditionele Europese christelijke creationisme en het Amerikaanse creationisme. Dit draait rond het vraagstuk van de invloed van de zondvloed op de geologische kolom. Traditioneel hangen Europese creationisten het catastrofisme aan en nemen Amerikaanse creationisten de Bijbel letterlijker:
Vaak wordt in b.v. het Duitse christelijk creationisme gesteld dat de aardlagen na het Carboon van "na" de zondvloed zijn. De fossielen van de dinosauriërs en de krijtlagen en zoutlagen zijn dus allemaal afgezet na de zondvloed.
Mogelijke catastrofen van na de zondvloed die in de Bijbel staan:
Tegenwoordig worden Europese creationisten echter sterk beïnvloed door het Amerikaanse creationisme, waardoor het verschil in toenemende mate wordt verkleind.
In Nederland en België.
Het creationisme heeft in de Lage Landen, in vergelijking met de VS, veel minder aanhang. België en Nederland behoren tot de meest geseculariseerde landen ter wereld. Zeventig procent van de christelijke gelovigen in Nederland heeft geen probleem met de evolutietheorie. Toch laten creationisten van tijd tot tijd van zich horen. Sommige historici onderscheiden in Nederland drie 'golven' van creationisme, namelijk in de jaren 1930, de jaren 1970 en vanaf circa 2009, de laatste voornamelijk in reformatorische hoek. De oorzaken voor deze oplevingen van creationisme worden zowel in Nederland zelf gezocht, als in beïnvloeding door het Amerikaanse debat. Het creationisme vindt vooral aanhang onder protestanten in Nederland, eerder dan in België, waar het katholicisme historisch gezien een sterker fundament heeft. Katholieken distantiëren zich vaak van het 'strikte' creationisme, terwijl ze wel reserves bij de evolutietheorie houden. Net als in de Verenigde Staten, wordt het creationisme in Nederland vooral gedragen door evangelische christenen. Toch vindt het ook veel steun in kringen van orthodox-gereformeerden en bevindelijk gereformeerden. De relatie tussen de Nederlandse gereformeerden en het creationisme is gedurende de twintigste eeuw echter altijd een van afstoting en aantrekking geweest. Gereformeerde kerkgenootschappen hebben zich nooit als creationistisch geprofileerd en leidinggevende orthodoxe gereformeerde theologen hebben altijd afstand bewaard.
Het is vooral de niet-kerkelijke Evangelische Omroep (EO) die zich sterk met het creationisme heeft geïdentificeerd.
In 1997 kreeg het boek "Degeneratie" van EO-presentator Peter Scheele veel weerklank in creationistische middens, maar het boek werd in sceptische kringen ook op felle kritiek onthaald. In die periode ontstonden er enkele Nederlandstalige sites en blogs van evangelisch en reformatorisch georiënteerde organisaties die zich met het onderwerp bezighouden, maar die online ook tegenreactie oproepen.
In november 2005 betuigde de Nederlandse minister van Onderwijs, Cultuur en Wetenschap Maria van der Hoeven op haar weblog openlijk haar sympathie voor de intelligentdesignbeweging, die in Nederland hoofdzakelijk vertegenwoordigd werd door nanotechnoloog Cees Dekker (TU Delft). De verontwaardiging en kritiek, zowel vanuit de politiek als vanuit wetenschappelijke kringen, was groot en er werden zelfs Kamervragen gesteld. Ronald Plasterk, de opvolger van Maria van der Hoeven, was een van haar critici en staat bekend als een zeer fel tegenstander van het creationisme.
De Belgische pers volgde de affaire in Nederland op de voet, maar het idee kreeg er evenmin navolging. Zo verklaarde Mieke Van Hecke, directeur-generaal van het Vlaams Secretariaat van het Katholiek Onderwijs (VSKO), in een interview dat katholieke wetenschappers de evolutietheorie al lang hadden aanvaard.
In december 2007 ondertekenden meer dan 220 Belgische wetenschappers een petitie waarin zowel het "pseudowetenschappelijke betoog van de intelligentdesignbeweging als de fundamentalistische moraal op haar politieke agenda" aan de kaak gesteld wordt. Het initiatief kwam er nadat de Raad van Europa een standpunt tegen 'de gevaren van het creationisme in het onderwijs' aannam, een resolutie die zich "krachtig kant tegen het onderwijzen van het creationisme, zowel als wetenschapsvak, als binnen elk ander vak tenzij godsdienst". Ondanks het uiterst duidelijke standpunt van de Raad van Europa stemde niet minder dan een derde van de aanwezige parlementsleden tegen de resolutie (25 stemmen tegen, 48 voor). De tegenstemmen kwamen in hoofdzaak van de Europese Volkspartij (EVP), met veel leden uit Oost-Europa en Italië.
Begin 2008 nam creationisme- en Darwinspecialist professor Johan Braeckman het initiatief aan de UGent om de Vlamingen beter in te lichten over de problematiek rond creationisme en intelligent design. Het was vooral een voorlichtingsinitiatief met het oog op "Darwin 2009". Hij stelde dat het islam-creationisme bij allochtone leerlingen in Vlaanderen meer aanhang kreeg, waarbinnen Darwins theorie om geloofsredenen verworpen werd.
Een andere groepering die actief een vorm van creationisme verkondigde waren de Jehova's getuigen, met een ledenaantal in België van ruim 23.000 (2006).
In Nederland besteedde de Evangelische Omroep door de jaren heen veel aandacht aan het creationisme. Er werden (vooral in de periode 1970 - 1990) televisieprogramma's over gemaakt, debatten georganiseerd en creationistische boeken uitgegeven. Af en toe leidde dit tot controverses. Eind juli 2007 kwam in het nieuws dat de EO in de BBC-serie "Het Leven van Zoogdieren" van de Britse documentairemaker David Attenborough elke verwijzing naar de evolutietheorie, inclusief de afstamming van de mens, had verwijderd of onjuist vertaald (waaronder zelfs het wegcensureren van elke keer dat Attenborough het woord miljoen gebruikt). De zaak werd aan het licht gebracht door Gerdien de Jong, universitair hoofddocent evolutiebiologie aan de Universiteit Utrecht. Bijna vierhonderd Nederlandse en Vlaamse wetenschappers ondertekenden daarop een petitie waarin de BBC werd verzocht "geen censuur toe te laten in haar verkochte natuurprogramma's". De EO distantieerde zich van de aantijgingen, maar ging in januari 2008 in op het verzoek van de BBC om de aangepaste dvd uit de handel te nemen.
Begin 2009 kwam er binnen de EO meer ruimte voor verschillende geluiden. EO-coryfeeën Willem Ouweneel en Andries Knevel verklaarden dat ze geleidelijk minder moeite hadden gekregen met de evolutietheorie. Blijkens hun uitspraken neigden zij meer tot het evolutionistisch theïsme. Ook Cees Dekker liet het intelligentdesignconcept achter zich. Dit bracht veel en deels felle discussie teweeg bij leden en (ex-)medewerkers van de EO.
Tijdens het 200e geboortejaar van Darwin werden in februari 2009 in Nederland huis aan huis folders verspreid met een verzameling creationistisch gekleurde beweringen zoals "In de aardlagen zitten primitieve kleine organismen onder ingewikkelder dieren, maar misschien wel omdat ingewikkelder dieren eerst nog wegrennen als ze bedolven dreigen te raken".
In deze bewering zit de suggestie dat in reeksen fossielen geen ontwikkeling zou zitten of dat deze ontwikkeling het product is van het vermogen van ontwikkelde dieren om aan fossilisering te ontsnappen. Vergelijkbare opvattingen en interpretaties zijn nu voldoende weerlegd.
In niet-westerse landen.
Onder invloed van het christelijke creationisme is er ook in de islam een creationistische beweging ontstaan die veel van haar argumenten hieraan ontleent, hoewel meer het "oudeaardecreationisme" wordt aangehangen. In moslimlanden als Turkije is heden een actieve creationistische beweging, die zelfs creationistische lectuur verspreidt naar westerse landen. Een voorbeeld: in het voorjaar van 2007 haalt de Turkse uitgever Harun Yahya de pers, wanneer hij gratis en ongevraagd het anti-darwinistische propagandaboek The Atlas of Creation naar Nederlandse en Belgische scholen en universiteiten opstuurt. De actie krijgt scherpe kritiek in de media en tal van onderwijsinstellingen weren de publicatie, wegens “misleidend”, “strijdig met het onderwijsprogramma” en zelfs “onethisch”. In veel streng-islamitische landen is het niet mogelijk om zonder gevaar voor eigen leven het evolutionisme te propageren of openlijk kritiek te uiten op de scheppingsleer. Er zijn echter meer religies die een creationistische leer hebben in overeenstemming met hun eigen heilige geschriften. Zo wordt er bij sommige stromingen in het hindoeïsme op basis van bepaalde teksten in de Veda's van uitgegaan dat de Aarde 15 miljard jaar oud is en dat de mens al die tijd al heeft bestaan.
Tegenbewegingen.
Een groep bekende filosofen en wetenschappers, waaronder Daniel Dennett en de psycholoog Steven Hayes, pleit voor een naturalistische houding ten opzichte van religie in het algemeen en creationisme in het bijzonder. Dit houdt in dat het verschijnsel religie en de functie die het heeft voor mensen, bestudeerd moet worden op een wetenschappelijke wijze, zonder een oordeel over het waarheidsgehalte van religieuze beweringen te vellen. Andere wetenschappers, waaronder Richard Dawkins pleiten voor een georganiseerde, actieve bestrijding van het creationisme, omdat het in hun ogen in strijd is met wetenschap en fundamentele vrijheid.
Volgens creationisten, maar ook volgens veel christenen die geen creationist zijn, is de emotionele gedrevenheid van deze "tegenbeweging tegen een tegenbeweging" opmerkelijk en vinden enkele wetenschappers die zelfs overdreven scherp in hun 'anticreatiestrijdmethoden'. Ten slotte is er onder wetenschappers maar een kleine minderheid die het creationisme aanhangt en zouden de vele uitgebreide weerleggingen van de creationistische beweringen eigenlijk al voldoende moeten zijn. Op internet is sinds 1986 de nieuwsgroep "talk.origins" gespecialiseerd in dit onderwerp. Omdat de leden van die groep, onder wie veel professionele biologen, paleontologen, geologen en zelfs filosofen en informatici, zoveel beweringen van creationisten moesten ontkrachten, heeft men een website opgericht, genaamd TalkOrigins Archive, waarop vele beweringen van creationisten gedocumenteerd, geannoteerd en weerlegd worden in de "Index to Creationist Claims". Deze website heeft inmiddels vele prijzen ontvangen, waaronder van het Smithsonian Institute, en wordt door vele universiteiten gebruikt als lesmateriaal. De leden van TalkOrigins zeggen ook wel verbonden te zijn aan de fictieve "Universiteit van Ediacara".
Daarnaast vormt het idee van Unintelligent Design een satirische reactie op intelligent design.

</doc>
<doc id="12375" url="https://nl.wikipedia.org/wiki?curid=12375" title="1200">
1200

Het jaar 1200 is het 100e jaar in de 12e eeuw volgens de christelijke jaartelling.

</doc>
<doc id="12379" url="https://nl.wikipedia.org/wiki?curid=12379" title="Zuigeling">
Zuigeling



</doc>
<doc id="12380" url="https://nl.wikipedia.org/wiki?curid=12380" title="Winti">
Winti

Winti is een traditionele Afro-Surinaamse religie. De term wordt tevens gebruikt voor alle bovennatuurlijke wezens die door Anana Keduaman keduampon, De Schepper van het universum, zijn geschapen. De winti's zijn door West-Afrikaanse slaven in de slavernijperiode meegenomen naar Suriname. De wintireligie kent geen geschreven bronnen of een centraal gezag.
Aspecten.
De winti's worden ook wel "yeye" of "konfo" genoemd. Alle winti's bestaan uit goedaardige aspecten ("bun-sey") en boosaardige ("ogri-sey"). De winti's zijn (deels) erfelijk. De winti's waken net als de vooroudergeesten over alle familieleden uit een bepaalde stamboom ("bere"), die hen eren en offers brengen als dank. Als men echter de spirituele regels en wetten overtreedt kan dit tot vergelding door de winti's leiden. Men kan tot spirituele verzoening en balans komen door het nemen van bepaalde rituele (kruiden)baden en het verrichten van bepaalde rituele handelingen.
Een mannelijke en een vrouwelijke winti krijgen voor de geboorte van een baby de spirituele verantwoordelijkheid over het kind. Zij treden vanaf dat moment op als de bovennatuurlijke ouders ("djodjo") van het kind, dat een deel van hun karaktereigenschappen meekrijgt. Het mannelijke gedeelte van de ziel ("kra") van het kind is een deel van de mannelijke "djodjo" en het vrouwelijke gedeelte van de "kra" is een deel van de vrouwelijke "djodjo". De beide "kra" dragen de mannelijke en vrouwelijke dagnamen van het Afrikaanse volk Ashanti (die deels tot de voorouders van de Afro-Surinamers behoren). Vroeger werden deze namen ook als persoonsnamen door Afro-Surinamers gebruikt, thans hebben deze meestal een ritueel gerelateerde functie.
Pantheons.
Er zijn vier pantheons of groepen. Ieder pantheon valt onder een bepaalde God. Aan het hoofd van het aardepantheon ("gron-winti's") staat Aisa. Zij is tevens het hoofd van alle winti's. Tata Opete, ook wel Anangka Yaw, staat aan het hoofd van het luchtpantheon ("Tapu-Kromanti"). In het bospantheon ("busiwinti's") is Tata Bumba of Telele Mbumba de voornaamste winti. "Tata Bosu" is het hoofd van het waterpantheon ("Watra-wenu").
Men gelooft dat de winti's huwen. De echtgenoot van Aisa heet Loko. Meestal heeft een "Bere-Aisa" een "Tapu-Kromanti" als man, en de "gron-Aisa" (godin van de Aarde) een god, die zich manifesteert als een slang, de mannelijke "Papasneki". Deze slang woont in een Loko-boom en wordt in de liturgie bezongen in het Gron-wintipantheon. De vrouw van Tata Bumba is de Moedergodin van het bos ("Baka-Busi-Aisa"). Tata Bosoes partner is Mama Tobosi. De hoge winti's hebben allen een knecht ("futu-boy"). De knechten zijn zieners en/of genezers ("Obiaman") die ten dele hun kennis inzake de genezing van ziekten van bovennatuurlijke aard van de hoge winti's krijgen.
Geschiedenis.
Leden van diverse West-Afrikaanse stammen die gedurende de periode van slavernij naar Suriname zijn gebracht namen hun geloofsovertuigingen mee. Op de plantages versmolten de verschillende elementen ervan en werden nieuwe elementen toegevoegd. Zo ontstond de typisch Surinaamse wintireligie. De Europese plantage-eigenaren interesseerden zich aanvankelijk niet voor het geloof van de slaven. Lange tijd werd winti gedoogd, maar na het internationale verbod op de trans-Atlantische slavenhandel (effectief in 1826) werden Afrikaanse geloofspraktijken in toenemende mate actief tegengewerkt. Zendelingen en missionarissen werden vanaf die tijd steeds meer toegelaten op de plantages. Bij hun bekeringsinspanning traden zij hard op tegen uitingen van voorvaderlijk geloof. Voor veel slaven verving het christelijke geloof van de kolonisator niet hun oorspronkelijk geloof; het kwam ernaast te staan. Winti verdween nooit.
Na de afschaffing van de slavernij in 1863 en de daarop volgende periode van staatstoezicht (1863-1873) leek een heropleving mogelijk, maar deze werd direct gesmoord door een wettelijk verbod op afgoderij in 1874: "Hij die afgoderij pleegt wordt gestraft met hechtenis van ten hoogste drie maanden of geldboete van ten hoogste honderd gulden". Winti werd officieel als 'afgoderij' beschouwd. De religie ging daardoor verder uit het gezichtsveld van de kolonisator, ondergronds. Voor de machthebbers werd winti nog geheimzinniger, tot zelfs vijandig.
Een eeuw later, in 1971 pas, werd het winti-verbod opgeheven, door toenmalig justitieminister Jnan Adhin; volgens de toelichting omdat het als discriminatie op godsdienstig gebied werd ervaren. Een openlijke heropleving van winti liet echter nog jaren op zich wachten, mogelijk door geïnternaliseerde christelijke normering en gevoelens van minderwaardigheid op religieus terrein. Winti werd gezien als een vorm van 'bijgeloof'.
Na de millenniumwisseling komt winti in een stroomversnelling. In 2006 neemt de Surinaamse overheid de winti-belangenstichting "Tata Kwasi ku Tata Tinsensi" op in de databank religieuze organisaties. In 2011 benoemt ze de eerste twee winti-huwelijksambtenaren. Wintipriesters werden informeel al wel benoemd, maar nog zonder wettelijke status. In 2014 dan wordt Dorenia Babel de eerste geestelijke uit de winti-gemeenschap door de overheid erkend en benoemd tot "Okomfo fu kondre" (wintipriester). Haar ambt is een publieke functie, haar taak het wintigeloof verder te doen te ontwikkelen en waardering te doen krijgen. In 2019 doet psychiater Glenn Helberg een oproep aan de in Suriname gevestigde christelijke denominaties om winti als een gelijkwaardige religie te beschouwen.

</doc>
<doc id="12381" url="https://nl.wikipedia.org/wiki?curid=12381" title="Mesties">
Mesties

Een mesties (Spaans: "mestizo", Portugees: "mestiço", Frans: "métis", Engels: "mestee") is een persoon geboren uit een Europese, vaak Spaanse of Portugese, vader en een Indiaanse moeder of omgekeerd. In bredere zin wordt iedereen van gemengde etnische afkomst wel mesties genoemd. Het woord is afgeleid van "mixtus", het verleden deelwoord van het Latijnse "miscere" (mengen).
Het proces van vermenging van Europese en Indiaanse achtergronden wordt "mestizaje" genoemd. Mestizaje wordt niet alleen als een raciaal of etnisch proces gezien, maar vooral ook cultureel. In zaken als voedsel, muziek, kleding, etc. vindt immers ook vermenging van Europees en Indiaans plaats. De bekendste filosoof van het mestizaje is de Mexicaan José Vasconcelos, die in zijn essay "La raza cósmica" ("Het kosmische ras") de mesties het vijfde ras noemde, die het beste van de andere combineerde en aan wie daarbij de toekomst toebehoort.
Koloniale oorsprong.
Zuid-Amerika.
In tegenstelling tot bijvoorbeeld de Engelse koloniën in Noord-Amerika en de Verenigde Staten heeft in Zuid-Amerika vanaf het eerste begin van de kolonisatie al rassenvermenging plaatsgevonden. Dit is nooit als een probleem gezien en werd zelfs aangemoedigd door de koloniale autoriteiten. Een groot deel van de bevolking van Latijns-Amerika bestaat uit mestiezen. In veel gebieden, zoals Mexico, Venezuela en Colombia is de rasvermenging zo ver voortgeschreden dat er nauwelijks nog zuivere blanken en Indianen zijn. In andere Latijns-Amerikaanse landen, waaronder Guatemala en Bolivia, bestaat er echter nog een sterke scheiding tussen Europeanen en Indianen en worden de mestiezen tot de "blanken" gerekend; het criterium is hier niet zo zeer het ras als wel de taal: "Indiaan" is wie een Indiaanse taal spreekt, "blank" is wie Spaans spreekt. Het land met het grootste percentage mestiezen is Paraguay (95%), terwijl in Uruguay (8%) nauwelijks mestiezen wonen.
Centraal-Amerika.
In Centraal-Amerika worden mestiezen, soms samen met Europeanen, wel "ladinos" genoemd. Personen die deels van Europese en deels van Afrikaanse voorouders afstammen worden mulatten genoemd, personen deels Afrikaans deels Indiaans zijn worden zambo's genoemd.
Nederlands-Indië.
Ook mengbloeden uit voormalig Nederlands-Indië werden mestiezen genoemd voordat het begrip Indo-Europeaan in de negentiende eeuw zijn intrede deed. De VOC gebruikte het verbasterde "mesties" en "mestiezen" omdat het Portugees en de pidginvormen van het Portugees in de gekoloniseerde gebieden lingua franca waren. De eerste mestiezen in Indië en de mestiezen uit de gebieden die later veroverd werden op de Portugezen, zoals Malakka, waren vaak van Portugese afkomst. Wettelijk werd een deel van de mestiezen tot de Mardijkers gerekend en ook zo genoemd.
Tegenwoordig worden de termen "mestiezensamenleving" en "mestiezencultuur" soms gebruikt wanneer het over de cultuur van de Indo-Europeanen gaat.
Burundi, Congo, Rwanda.
Kinderen geboren uit relaties van Belgen met Afrikaanse vrouwen, aangeduid met de vernederlandste term "metissen" uit het Frans "métis", werden door de Belgische staat tegen hun wil bij hun moeder weggenomen en ondergebracht in weeshuizen en adoptiegezinnen in België. Verschillende kregen niet automatisch de Belgische nationaliteit en werden zo staatloos. 
De Belgische katholieke kerk excuseerde zich in 2017 bij de metiskinderen voor de rol die katholieke ordes en instellingen hadden gespeeld in de koloniale periode. Op 29 maart 2018 keurde de Kamer van volksvertegenwoordigers unaniem een “Metis-resolutie” goed, waarna premier Charles Michel aan de betrokken kinderen zijn verontschuldigingen aanbood. In lijn met de resolutie werden maatregelen getroffen om de betrokkenen toegang te verlenen tot hun persoonlijk dossier. Een eis tot schadeloosstelling van vijf metissenvrouwen tegen de Belgische staat werd echter door de burgerlijke rechtbank van Brussel op 8 december 2021 verworpen wegens “verjaard” en “andere tijdsgeest”. 
Andere landen.
In de Verenigde Staten bestaan ook mestiezen, maar daar is die term minder gebruikelijk. Het woord "mestee" wordt onder andere gebruikt voor mensen die blanke, zwarte én Indiaanse voorouders hebben. In Canada worden zij "métis" genoemd, en zijn ze samen met Indianen en Inuit erkend als de drie inheemse bevolkingsgroepen van het land. Op de Filipijnen wordt de term "mestizo" gebruikt voor personen die deels van Spaanse of Chinese en deels van inheems Filipijnse afkomst zijn.

</doc>
<doc id="12384" url="https://nl.wikipedia.org/wiki?curid=12384" title="Joseph Cornell">
Joseph Cornell

De Amerikaanse kunstenaar en filmmaker Joseph Cornell (Nyack (NY), 24 december 1903 - New York, 29 december 1972) was een verwoed verzamelaar.
Alles kon hij gebruiken en alles bewaarde hij voor zijn heel bijzondere kijkdozen. Van fossielen, kevers en vlinders tot horlogeveren, kurken, wijnglazen en foto's. Hij struinde de rommelwinkeltjes en rommelmarkten in New York af op zoek naar voorwerpen voor zijn, zoals hij het noemde 'shadow boxes' of kleine theaters van herinneringen.
Hij hield veel van ballet en het is dan ook niet verwonderlijk dat hij een hele serie "Ballet Boxes" heeft gemaakt.
Joseph Cornell had gevoel voor verhoudingen, hij had een eindeloze fantasie en dat is heel goed te zien aan zijn tafereeltjes in dozen. Zelf noemde hij het weleens 'kinderspeelgoed'. Het heeft niets met poppenhuizen te maken maar het is wel heel inspirerend om te zien hoe zo'n groot kunstenaar zijn dromen en herinneringen vastlegde in een verdiept schilderijtje of doosje. Poppenhuizen- en miniaturenliefhebbers leggen hun gevoel ook in hun huizen, kamers of kleine wandkastjes. In 2009 kocht museum Boymans Van Beuningen in Rotterdam een van zijn doosjes: "For Chiarina", zijn ode aan de pianiste en componiste Clara Wieck-Schumann.
De Nederlandse band Nits schreef een nummer over Cornells kijkdozen, "Soap Bubble Box", te vinden op het album "Ting".

</doc>
<doc id="12385" url="https://nl.wikipedia.org/wiki?curid=12385" title="Hamas">
Hamas

Hamas (Arabisch: , een Arabisch acroniem voor letterlijk "Islamitische Verzetsbeweging") is een Palestijnse politieke en religieuze organisatie die sinds 2006 de Gazastrook bestuurt. Het Arabische woord () betekent 'enthousiasme, vuur, fanatisme'. De soennitische beweging is een afsplitsing van de Egyptische Moslimbroederschap, in 1973 in Palestina opgericht door sjeik Ahmad Yassin als de islamitische liefdadigheidsorganisatie "Al-Mujama' al-Islami". In 1987, tijdens de Eerste Intifada werd mede door hem de verzetsbeweging Hamas opgericht.
Hamas is onderverdeeld in een politieke en een militaire tak. De politieke tak vormt sinds de Palestijnse algemene parlementsverkiezingen van 2006 de burgerregering van Gaza en leidde tot aan de kortdurende burgeroorlog in 2007 de Palestijnse Autoriteit. Deze wordt alleen "de facto" erkend door de rivaliserende Palestijnse Autoriteit en een deel van de internationale politiek. Met name de Westerse staten erkennen niet de legitimiteit van de laatste algemene verkiezingen, waarin Hamas de overgrote meerderheid behaalde.
De "Izz al-Din al-Qassam Brigades", genoemd naar verzetsstrijder Izz ad-Din al-Qassam, maar beter bekend als de al-Qassam-brigades, vormen de militaire tak van Hamas. Hiermee voert Hamas een strijd tegen de Israëlische bezetting en voor een soevereine Palestijnse staat.
De militaire tak van Hamas heeft aanslagen op Israëlische soldaten en burgers gepleegd. Tactieken waren onder meer zelfmoordaanslagen, en sinds 2001, ook raketaanvallen. Het rakettenarsenaal van Hamas is geëvolueerd van een kort bereik, zelfgemaakte Qassam-raketten, tot langeafstandswapens die grote Israëlische steden zoals Tel Aviv en Haifa kunnen bereiken. De aanvallen op burgers werden veroordeeld als oorlogsmisdaden en misdaden tegen de mensheid door mensenrechtenorganisaties zoals Human Rights Watch.
Hamas is door de Europese Unie aangemerkt als een terroristische organisatie. Ook de Verenigde Staten, Japan, Australië, Canada en Israël beschouwen Hamas als een terroristische organisatie. Hamas beschouwt zichzelf als een nationale bevrijdingsbeweging. In een aantal islamitische en Arabische landen wordt Hamas gesteund, onder andere door het sjiitische Iran. Daar wordt Hamas gezien als een bevrijdingsbeweging.
Ontstaan.
In Egypte werd de Moslimbroederschap in 1928 opgericht door Hassan al-Banna. In augustus 1935 legde de Moslimbroederschap de eerste contacten in Palestina. Zij werden ontvangen door de moefti van Jeruzalem, Amin al-Hoesseini. In 1945 werd de eerste afdeling van de Moslimbroederschap in Palestina opgericht en in 1947 had de broederschap meer dan 25 afdelingen. Al-Hoesseini werd, toen hij na de Tweede Wereldoorlog in Egypte asiel had gekregen, door Al-Banna aangesteld als vertegenwoordiger van de Moslimbroederschap in Palestina. Vanaf 1948 (Nakba) tot 1959 leidde Al-Hoessein de Palestijnse regering in de Gazastrook.
In 1973 richtte sjeik Ahmad Yassin, een lid van de Moslimbroederschap in Gaza, de islamitische liefdadigheidsorganisatie "Al-Mujama' al-Islami" op. In 1987, tijdens de Eerste Intifada, richtte Yassin met Abdel Aziz al-Rantissi en vijf andere leden van "Al-Mujama' al-Islami" de verzetsbeweging Hamas op. Yassin was de spiritueel leider van de beweging. Op 22 maart 2004 werd hij door het Israëlische leger geliquideerd. Onder de Palestijnse bevolking is Hamas ook populair door zijn sociaal werk.
Doel en middelen.
Het doel van Hamas is te lezen in het 36 artikelen tellende Handvest uit 1988. Daarin staat dat Hamas streeft naar een islamitische staat in Palestina tussen de Middellandse Zee en de Jordaan, het vroegere Mandaatgebied Palestina, "waarin alle godsdiensten, jodendom, christendom en islam veilig met elkaar kunnen leven onder de vleugels van de islam". Met betrekking tot Israël: "Israël zal bestaan en voortbestaan totdat de islam het elimineert zoals hij voordien anderen heeft geëlimineerd." Hamas neemt de strijd op tegen "de zionistische indringers" en gaat daarbij terug tot 1939, de tijd "voordat het land wederrechtelijk toegeëigend was, de bevolking angst was aangejaagd en gedwongen te zwerven over de wereld, een rechtsstaat verdween en werd vervangen door een 'leugen-staat'". De Islamitische Verzetsbeweging gelooft dat het land Palestina een islamitische Waqf is, "geheiligd voor toekomstige islamitische generaties en zolang zal blijven bestaan als de hemel en aarde blijven bestaan". Verder staat er geschreven dat Hamas een humane organisatie is die de rechten van de mens en verdraagzaamheid tegenover andere godsdiensten in acht neemt onder de vleugels van de islam, "tegenover de vijand die duizenden mensen in gevangenenkampen stopt en in minder-menselijke omstandigheden vasthoudt". Hamas zet zich met name af tegen "de zionistische invasie, die methodisch en met behulp van organisaties haar doel, de overheersing van een zo groot mogelijk grondgebied tracht te bereiken", en steunt alle nationalistische bewegingen die werken aan de bevrijding van Palestina. De leden van de Islamitische Verzetsbeweging beschouwen zichzelf als strijders in naam van de islam.
Hamas beroept zich, net als de islamitische Jihad en de Libanese Hezbollah, op islamitische theologie, waarbij volgens hun uitleg God zelf hun strijd en strijdmiddelen goedkeurt, om mensen aan te moedigen tegen Israël te strijden.
Wapens en munitie worden door tunnels onder de Egyptische grens gesmokkeld en een gedeelte van de wapens wordt in de Gazastrook zelf gefabriceerd. De technische vakkennis die gebruikt wordt om middellange-afstandraketten te produceren, is afkomstig uit Iran. Om de raketten de Gazastrook in te smokkelen, heeft Iran een complex systeem gebouwd dat grenzen overschrijdt en routes over zee en land omvat. Soedan is het belangrijkste land in het systeem; de wapens worden er per schip gebracht en via land naar de Gazastrook vervoerd door netwerken van professionele smokkelaars. 
Geld voor de operaties komt voornamelijk van Iran. Ook Saoedi-Arabië is een belangrijke financier van Hamas ondanks zijn toezeggingen geen terreur meer te financieren. Door de Abraham-akkoorden zijn de gelden wel lager geworden. Er is een Palestijnse militante organisatie van een financieel netwerk dat zich uitstrekt over Gaza, Soedan, Turkije, Algerije, Qatar. Ook komt geld van cryptocurrency (o.a. donaties) en geld oorspronkelijk bestemd voor NGO's. Het geld komt deels in de eigen zakken van Hamas-leiders terecht, evenals gelden van (import)belastingen, afpersing en smokkel. Meerdere westerse landen proberen de geldstroom naar Hamas te blokkeren of te beperken. De financiële tak van Hamas, Hamas Investment Office, had in mei 2022 bezittingen ter waarde van meer dan 500 miljoen dollar.
Enkele Hamas-leiders hebben publiekelijk gezegd een weliswaar langdurig, maar tijdelijk staakt-het-vuren (zg. "hudna") te overwegen indien Israël zich terug zou trekken tot de zogenaamde Groene Lijn (de grenzen van vóór begin juni 1967); dit werd door sommigen opgevat als een indicatie dat Hamas afstand zou hebben genomen van zijn streven naar de vernietiging van Israël. Dit officiële standpunt van Hamas, zoals in zijn Handvest stond, dat Hamas de "eliminatie" van Israël nastreefde, wordt niet in die woorden herhaald in een nieuwe beginselverklaring die op 1 mei 2017 openbaar gemaakt werd.
Hamas-leiders hebben in de loop der jaren verklaard dat de tweestatenoplossing "niet meer realistisch" is door onder meer de toenemende nederzettingenbouw op de Westelijke Jordaanoever en de beslissing van Donald Trump om Jeruzalem te erkennen als hoofdstad van Israël. Hamas wil het "recht op terugkeer" afdwingen van Palestijnse vluchtelingen (en hun nakomelingen) die tijdens de Nakba en de Zesdaagse Oorlog werden verjaagd of op de vlucht sloegen. Ook wil de beweging een einde maken aan zowel de Israëlische bezetting van de Westelijke Jordaanoever als de blokkade van de Gazastrook.
Beginselverklaring van 2017.
In de op 1 mei 2017 gepubliceerde Beginselverklaring staat onder meer dat Hamas akkoord gaat met een onafhankelijke Palestijnse staat met als grens de Groene Lijn (overeengekomen in 1949 dus vóór de Zesdaagse Oorlog van 1967), hetgeen echter niet betekent dat afstand gedaan wordt van de aanspraken op heel Palestina. Het conflict met Israël wordt niet als religieus conflict beschreven: er is geen probleem met Joden, maar met "het zionistische project". "De zionisten die Palestina bezetten" zijn de tegenstanders jegens wie gewapend verzet geoorloofd blijft. Ten slotte wordt de beweging niet meer beschreven als vleugel van de Palestijnse Moslimbroederschap.
Volgens de Brits-Palestijnse academicus Azzam Tamimi, die verschillende boeken over Hamas schreef, is er sprake van een opvallende koerswijziging. "In het nieuwe handvest staat dat Hamas zich niet tegen joden keert vanwege hun religie, maar dat ze een probleem hebben met zionisten die hun huizen bezetten. Daarmee kiest de beweging voor een politieke benadering." Het streven van Hamas komt overeen met het doel van zijn grootste politieke rivaal: de Fatah-beweging die wordt geleid door de Palestijnse president Mahmoud Abbas. De Israëlische premier Benjamin Netanyahu liet bij monde van een woordvoerder weten: "Hamas houdt de wereld voor de gek, maar zal hier niet in slagen." 
De Joods-Israëlische "Times of Israel" vermeldde dat het document geen vervanging was van het oude Handvest van Hamas, maar bedoeld is voor de publieke opinie in de Arabische wereld. Hamas zou daarmee trachten zichzelf neer te zetten als alternatief voor de PLO.
Terreurlijst.
Hamas ontplooit zowel politieke, militaire als maatschappelijke taken. Vooral wegens zijn zelfmoordaanslagen in Israël wordt Hamas door Israël, de Europese Unie (zie de Europese terreurlijst), de Verenigde Staten, Canada, Egypte en Japan als een terroristische organisatie beschouwd. In Jordanië is de organisatie verboden. Australië, Nieuw-Zeeland en het Verenigd Koninkrijk beschouwen alleen de militaire vleugel van Hamas, de Izz ad-Din al-Qassam Brigade, als een terroristische beweging.
Publieke opinie over Hamas.
In Israël en de Palestijnse gebieden.
Vóór 2006 stond Hamas in hoog aanzien bij de bevolking in de Palestijnse gebieden wegens zijn efficiëntie en afwezigheid van corruptie, in tegenstelling tot Fatah.
De mening over Hamas werd negatiever in de Palestijnse gebieden nadat het de controle overnam in de Gazastrook in 2007. Vóór deze overname stond 62% van de Palestijnen positief tegenover Hamas, terwijl een derde er negatief tegenover stond. In 2014 stond slechts een derde positief tegenover Hamas en de helft negatief. 68% van de Israëlische Arabieren beziet Hamas negatief.
In Arabische en islamitische landen.
In Libanon heeft 65% van de bevolking een negatief oordeel over Hamas. In Jordanië en Egypte is dat ongeveer 60%, in Turkije 80%, in Tunesië 42%, in Bangladesh 56% en in Indonesië 44%.
Geschiedenis.
Hamas komt voort uit een organisatie genaamd "Al-Mujama' al-Islami", een Palestijnse afsplitsing van de Egyptische Moslimbroederschap. "Al-Mujama' al-Islami" werd opgericht in 1973 door sjeik Ahmed Yassin die tot zijn dood in 2004 leider zou blijven van de organisatie. Aanvankelijk hield de organisatie zich vooral bezig met religie en sociaal werk, ze bouwden ziekenhuizen en scholen en boden burgers financiële hulp.
In het begin van de jaren '80 van de twintigste eeuw genoten sjeik Yassin en zijn aanhangers steun van de Israëlische overheid. Israël zag "Al-Mujama' al-Islami" als een mogelijke bondgenoot in de strijd tegen de toenmalige terreur van de door Yasser Arafat geleide PLO en Fatah. Ook hoopte Israël dat ze door "Al-Mujama' al-Islami" te steunen verdeeldheid kon zaaien binnen de PLO en de Palestijnse gemeenschap. De lichamelijk gehandicapte Yassin werd in die tijd meerdere malen medisch behandeld in Israël.
In de tweede helft van de jaren 1980 ging "Al-Mujama' al-Islami" zich steeds meer richten op verzet tegen Israël en werd het van een religieuze sociale beweging steeds meer een verzetsbeweging. Het karakter van "Al-Mujama' al-Islami" veranderde definitief in 1987 met het begin van de eerste Palestijnse intifada (1987-1993). In dat jaar veranderde "Al-Mujama' al-Islami" zijn naam in Hamas. De Eerste Intifada was een uitbarsting van volksprotest tegen de Israëlische aanwezigheid in de Westelijke Jordaanoever. Deze Intifada leidde mede tot de Oslo-akkoorden van 1993. Tijdens de Eerste Intifada trad Hamas met veel geweld op tegen Palestijnen die ze verdachten van collaboratie met Israël. Het begrip collaboratie werd door Hamas breed uitgelegd, het kon van alles zijn: van het geven van informatie aan Israël tot het werken voor Israëliërs. Honderden (vermeende) collaborateurs werden geliquideerd. Ondanks dit gewelddadige optreden won Hamas aan populariteit. In 1993 werden de Oslo-akkoorden ondertekend door Israël en de PLO. De akkoorden voorzagen in een terugtrekking van het Israëlische leger uit de Gazastrook en de Westelijke Jordaanoever en het recht op zelfbestuur van de Palestijnen door de vorming van de Palestijnse Autoriteit. Daar stond tegenover dat de Palestijnen de staat Israël moesten erkennen. Hamas was en bleef tegenstander van de Oslo-akkoorden omdat Hamas de staat Israël niet erkent en het hele voormalige Palestina opeist voor de Palestijnen, in het handvest van Hamas staat dat het streeft naar de vernietiging van de staat Israël. Na de Oslo-akkoorden kwamen de Fatah-beweging van Arafat en de Hamas van Yassin scherper tegenover elkaar te staan.
De Akkoorden van Oslo brachten niet de verbeteringen waar de Palestijnen op gehoopt hadden. De door Fatah geleide Palestijnse Autoriteit kampte met mismanagement en corruptie, hierdoor waren veel Palestijnen slechter af dan vóór het zelfbestuur. Ook zagen zij geen vermindering van de uitbreiding van de Israëlische nederzettingen. De verslechtering van de situatie in de Palestijnse gebieden verweet men Israël, dat nog steeds delen van de Gazastrook en de Westelijke Jordaanoever bezet hield. Met een bezoek op 28 september 2000 van de toenmalige Israëlische oppositieleider Ariel Sharon aan de Tempelberg barstte de bom. Er braken massale demonstraties uit in de Palestijnse gebieden en in Israël zelf. In 2000 startte Hamas met het beschieten van Israël met raketten en mortiergranaten, vooral het zuiden van Israël was doelwit. Deze Tweede Intifada zou tot 2005 duren. Van 29 september 2000 tot en met 30 juli 2005 kwamen 972 Israëliërs en 3301 Palestijnen om het leven en raakten tienduizenden mensen gewond. 
Terugtrekking door Israël.
Om een einde te maken aan de spiraal van geweld besloot Israël in 2005 om zich volledig terug te trekken uit de Gazastrook ("disengagement"). De resterende militaire bases werden ontmanteld en de Joodse nederzettingen werden in september 2005 - soms met geweld - ontruimd. Hamas claimde daarna de overwinning op Israël, Israël zou vertrokken zijn vanwege het verzet door Hamas. De terugtrekking van Israël leverde Hamas veel stemmen op bij de verkiezingen in 2006, maar vrede bracht het verlaten van de Gazastrook niet. De Gazastrook werd nu door Israël militair afgesloten.
Hamas, de Islamitische Jihad en de Al-Aqsa Martelarenbrigade van de Fatah-beweging opereren vanuit de Palestijnse gebieden en Zuid-Libanon. Ook na de terugtrekking van Israël in 2005 bleef Hamas raketten afvuren op burgerdoelen in Israël, Hamas doet dit vooral vanuit de Gazastrook. Voorheen vormden de Joodse nederzettingen en militaire bases een bufferzone tussen Israël en Gaza, nu deze bufferzone was weggevallen nam het aantal raketbeschietingen vanuit de Gazastrook op Israël alleen maar toe. Tussen 2005 en eind 2008 vuurde Hamas ca. 5.700 raketten en 4.000 mortiergranaten af op Israël. Hamas maakt daarbij vaak gebruik van zelfgemaakte Qassam-raketten, maar de groepering beschikt ook over in Iran gefabriceerde raketten. Bij deze beschietingen vallen regelmatig gewonden en soms ook doden, een vaak getroffen stad is het vlak naast de Gazastrook gelegen Sderot. Ook andere aan Hamas gelieerde Palestijnse groeperingen bleven in die periode raketten afvuren op Israël.
Operatie Zomerregen.
In 2006 gebruikte Hamas een ondergrondse grensoverschrijdende tunnel: twee Israëlische soldaten werden gedood en een derde Gilad Shalit werd ontvoerd. Hierop begon Israël een grootscheepse militaire operatie: "Zomerregen". Bruggen werden vernield, de elektriciteitscentrale werd gebombardeerd, installaties voor waterzuivering lamgelegd. De Gazastrook werd vrijwel op slot gezet. Dag en nacht raasden Israëlische vliegtuigen met donderend lawaai over woongebieden.
Shalit werd gevangen gehouden tot 2011, toen hij werd vrijgelaten in ruil voor 1027 Palestijnse gevangenen. Sindsdien blijft Hamas hun netwerk van interne en grensoverschrijdende tunnels uitbreiden, die worden gebruikt om grensoverschrijdende aanvallen uit te voeren en wapens op te slaan. Vernietigen van die tunnels was de primaire doelstelling van het Israëlische leger in het Conflict in de Gazastrook 2014.
Hamas erkende in 2006 indirect het feitelijke bestaan - maar niet het bestaansrecht - van Israël door akkoord te gaan met delen van het gevangenendocument en onderhandelingen met Israël.
Verkiezingen 2004 en 2006.
De politieke tak van Hamas deed in het najaar van 2004 en begin 2005 mee aan de gemeenteraadsverkiezingen. Een jaar later nam Hamas onder druk van het Westen deel aan de democratische Palestijnse parlementsverkiezingen van 25 januari 2006. Daarbij behaalde het een absolute meerderheid van 76 zetels van de 132 in het Palestijns parlement tegen 43 zetels voor Fatah. Deze nederlaag had Fatah vooral te wijten aan het corrupte en ineffectieve bestuur van Yasser Arafat die tot zijn dood in 2004 Fatah leidde. Ook won Hamas aan populariteit door de terugtrekking van Israël uit de Gazastrook in september 2005, Hamas claimde dat Israël onder druk van Hamas was vertrokken, een claim die door veel Palestijnen voor waar werd gehouden.
Het werd al snel duidelijk dat het Westen een bestuur onder Hamas niet zou erkennen en onder internationale druk probeerden Hamas en Fatah een 'regering van nationale eenheid' te vormen. Deze viel na drie maanden, aanhangers van Fatah en Hamas raakten slaags met elkaar culminerend in een burgeroorlog in Gaza in juni 2007. Deze strijd kostte 118 mensen het leven, 550 raakten gewond. De Palestijnse Autoriteit onthief vervolgens de gekozen Hamas-leden uit hun functie en verving ze door leden van Fatah. Deze actie werd door de Palestijnse burgers als onrechtmatig beschouwd. Op 14 juni 2007 nam Hamas de controle over de Gazastrook met geweld over. Op 18 juni 2007 verklaarde de Palestijnse president Mahmoud Abbas de militaire vleugel van Hamas illegaal. Sinds 14 juni 2007 voert Hamas het bestuur over de Gazastrook en Fatah over de Westelijke Jordaanoever. Woordvoerders van Hamas bevestigden later dat de Qassambrigade (de militaire vleugel van Hamas) na de machtsovername in Gaza aanhangers van Fatah heeft geëxecuteerd. 
Economische blokkade door Israël, internationale sancties.
Omdat Hamas het gewapende verzet tegen Israël weigerde af te zweren, hebben Israël, de VS en de Europese Unie het contact met Hamas verbroken en kreeg de Gazastrook te maken met internationale sancties waardoor de armoede in het gebied nog verder toenam. Zo weigert het Westen hulpgelden over te maken aan Hamas en verloopt alle hulp sindsdien via internationale organisaties onder andere via de UNRWA. Momenteel (2012) erkent het Westen alleen de Fatahpartij van Mahmoud Abbas als autoriteit.
De EU heeft in april 2024 een nieuw arsenaal aan strafmaatregelen uitgevaardigd om specifiek Hamas en de Palestijnse Islamitische Jihad te raken en zette dat meteen in tegen zes mensen. Allemaal helpen ze de beweging om aan geld te komen, stelt de Unie. De nieuwe sancties zijn geldig tot en met 19 januari 2025.
Verwarring over bestuur Hamas.
Na de liquidatie van sjeik Yassin in 2004 werd de leiding van Hamas waarschijnlijk gesplitst. Er kwamen een algemeen leider en een leider in de Gazastrook. Het is onduidelijk wie precies waar de verantwoordelijkheid voor draagt. De algemene leiding van Hamas kwam te liggen bij Khaled Mashal vanuit Damascus, dit is echter niet helemaal duidelijk omdat Syrië niet openbaar wil maken dat Hamas vanuit zijn hoofdstad wordt geleid.
Abdel Aziz al-Rantissi werd door een comité tot leider van Hamas in de Gazastrook benoemd. Een andere bron van verwarring over het gedeelde leiderschap was het feit dat Rantissi aanvankelijk in een nokvol voetbalstadion had beweerd dat hij verkozen was tot opvolger van Yassin. Op 17 april 2004 liquideerde Israël Al-Rantissi samen met zijn zoon en chauffeur Mohammed en een lijfwacht. Ten tijde van de verkiezingen van 2006 werd Khaled Mashal, die in ballingschap in Damascus verblijft, de leider van Hamas. Ismail Haniya was de lijsttrekker van Hamas, Mahmoud Zahar is de leider van Hamas in de Gazastrook.
Conflict met Israël in 2008-2009.
Op 17 juni 2008 kwam er dankzij bemiddeling door Egypte een informele wapenstilstand tot stand tussen Israël en Hamas. Deze wapenstilstand ging op 19 juni 2008 in en zou zes maanden duren. Hamas verklaarde zich aan de wapenstilstand te houden maar behield wel het recht voor om zich te verdedigen als Israël het bestand zou schenden. Op de vraag of Hamas een langere wapenstilstand voor mogelijk hield, zei Hamas-leider Nizar Rayyan: "De enige reden om akkoord te gaan met een wapenstilstand is om ons beter voor te kunnen bereiden op de definitieve strijd met Israël en daar hebben we geen vijftig jaar voor nodig. Israël kan niet blijven bestaan, het is een belediging van God." Op 4 november 2008 kwam de wapenstilstand op losse schroeven te staan nadat Israëlische militairen een Palestijnse strijder doodden. De Israëliërs beweerden dat ze bezig waren met het ontmantelen van een tunnel die bedoeld zou zijn om Israëlische militairen te ontvoeren. In de gevechten die volgden na de dood van de Palestijnse strijder kwamen nog eens vijf Palestijnen om het leven en raakten vier Israëlische militairen gewond. Hierna laaide de strijd tussen Hamas en Israël weer op, in november en december vuurde Hamas 361 raketten en 303 granaten af vanuit de Gazastrook. In december 2008 gaf de Israëlische minister van Defensie Ehud Barak toestemming voor een serie luchtaanvallen op Gaza, maar premier Ehud Olmert besloot om de aanval uit te stellen.
Op 18 december 2008 liet Hamas weten de (al geschonden) wapenstilstand met Israël niet te willen verlengen. Hamas legde de schuld bij Israël dat zich niet aan het bestand had gehouden en ook de blokkade van de Gazastrook niet op wilde heffen. Op 21 december vuurde Hamas 70 raketten af op Israël, vlak na deze beschietingen kwam Hamas met een verklaring dat ze een nieuw bestand wilde overwegen als 'Israël zijn agressie stopt en de grensovergangen opent'. Hamas bleef echter raketten afvuren op het zuiden van Israël, hierop gaf Israël Hamas 48 uur de tijd om het verzet te staken. De beschietingen hielden aan, waarop Israël op 27 december 2008 startte met luchtaanvallen op de Gazastrook. De 3 weken die hierop volgden worden ook wel Operatie Cast Lead (Gegoten Lood) genoemd. Op de eerste dag voerden Israëlische gevechtsvliegtuigen aanvallen uit op dertig doelen in Gaza-Stad, deze aanvallen zouden gericht zijn op gebouwen en installaties van Hamas, de eerste dag kwamen er 155 Palestijnen om het leven. Egypte schaarde zich achter Israël net als Fatah, volgens beiden had Hamas het Israëlische geweld over zichzelf afgeroepen door de beschietingen op Israël voort te zetten. Op 3 januari 2009 startte Israël de grondaanval en trok het met tanks de Gazastrook binnen. Hoewel Israël met flyers en sms-berichten burgers opriep te vertrekken uit aan te vallen gebieden vielen er toch honderden slachtoffers, volgens Israël komt dit doordat Hamas burgers als menselijk schild gebruikt. Hamas stelt daarentegen dat Israël ook burgerdoelen aanvalt. Op 8 januari 2009 ging de Veiligheidsraad van de Verenigde Naties akkoord met een resolutie over het conflict rond de Gazastrook. In de resolutie roept de VN Israël en Hamas op tot een onmiddellijk, duurzaam en volkomen gerespecteerd staakt-het-vuren. Hamas verwierp de resolutie direct en ook Israël zette de aanvallen voort. Op 10 januari verklaarde premier Ehud Olmert dat Israël het offensief tegen Hamas zal doorzetten, Olmert zei dat Israël niet door anderen wil laten bepalen wanneer het stopt met het offensief. Op 18 januari kwam er een eind aan dit conflict, dat aan 1391 Gazaanse Palestijnen het leven kostte (759 burgers, van wie 318 minderjarig). Negen Israëlische militairen en vier Israëlische burgers kwamen om.
Conflict met Israël 2012.
Van 14 november 2012 tot 22 november 2012 voerde Israël de Operatie Pillar of Defense uit, resulterend in 167 Palestijnse doden, waarvan 87 burgers (32 minderjarigen). Vier Israëlische burgers vonden de dood, waarvan 2 veiligheidsbeambten.
Conflict met Israël 2014.
Van 8 juli 2014 tot 26 augustus 2014 voerde Israël de Operatie Protective Edge uit, resulterend in 2203 Palestijnse doden, waarvan 1371 burgers (548 minderjarigen). Aan Israëlische zijde vielen 5 burgerdoden, waarvan een kind, 63 militairen en een buitenlands persoon.
Conflict met Israël, 2021.
Van 10 mei 2021 tot 21 mei 2021 voerde Israël de Operatie Guardians of the Walls (Wakers van de Muren) uit, resulterend in 232 Palestijnse doden in de Gazastrook, waarvan 137 burgers, waarvan 53 minderjarigen. Er vielen 6 doden aan Israëlische zijde en 3 buitenlanders.
Grote Mars van de Terugkeer (2018-2019).
Vanaf vrijdag 30 maart 2018 (Yom al-Ard: Dag van het Land; ter nagedachtenis van de Palestijnse slachtoffers bij demonstraties tegen landonteigeningen in Israël op 30 maart 1976) tot en met vrijdag 27 december 2019 hielden grote groepen Palestijnen onder dit motto elke vrijdag demonstraties bij het grote elektronisch bewaakte militaire hek dat hen van Israël gescheiden houdt. Zij eisten daarbij terug te keren naar de plaatsen in Palestina (nu Israël) vanwaar zij of hun ouders gevlucht/verdreven waren. Tevens protesteerden zij tegen de Israëlische land-, zee- en luchtblokkade van de Gazastrook en tegen de erkenning door de Verenigde Staten van Jeruzalem (Al-Qoeds) als hoofdstad van Israël. Aanvankelijk georganiseerd door onafhankelijke activisten en bedoeld te duren tot Nakba-dag (15 mei) werd Hamas al gauw de dominante factor. Eind december 2019 stelde deze verdere demonstraties uit voor onbepaalde tijd. De demonstraties waren grotendeels geweldloos, maar groepen jongeren gooiden met stenen en molotov-cocktails naar Israëlische militairen achter het hek. Ook staken zij autobanden in brand. Israëlische militaire scherpschutters schoten van achter het scheidingshek 223 demonstranten dood (waarvan 46 minderjarigen) en meer dan 8000 Palestijnen raakten gewond/gehandicapt.
Conflict met Israël, 2022.
Van 5 tot 8 augustus 2022 voerde Israël de Operatie Breaking Dawn uit in de Gazasstrook, resulterend in 33 Palestijnse doden, waarvan 17 burgers, waarvan 9 minderjarigen. 15 Palestijnen (9 minderjarigen) werden gedood door raketten van Hamas.
Oorlog Hamas-Israël, 2023-2024.
Hamas overrompelde Israël vanuit de Gazastrook met een grootscheepse aanval 's ochtends op 7 oktober 2023. Meer dan 240 Israëlische mannen, vrouwen en kinderen uit nabijgelegen kibboetsen en deelnemers aan een muziekfestival werden ontvoerd naar de Gazastrook. Enkele kibboetsen werden in brand gestoken. Honderden burgers en militairen werden doodgeschoten. Israël sloeg hard terug in de Gazastrook. Na een maand oorlog, waarbij Israël zei bezig te zijn Hamas uit te schakelen, waren er meer dan 10.000 Palestijnse mannen, vrouwen en kinderen gedood, waaronder meer dan 4000 kinderen en 2550 vrouwen (volgens het ministerie van gezondheid in Gaza). 2260 personen worden vermist, waaronder 1270 kinderen.
Israël meldde aanvankelijk dat er meer dan 1400 Israëliërs (burgers en militairen) werden gedood door Hamas. Dit aantal werd na enkele weken neerwaarts bijgesteld naar 1200. Al die tijd schoot Hamas raketten af op Israël, die door het raketafweersysteem Iron Dome doorgaans onschadelijk gemaakt werden.

</doc>
<doc id="12386" url="https://nl.wikipedia.org/wiki?curid=12386" title="Islamitische Jihad">
Islamitische Jihad

Islamitische Jihad, volledige naam Islamitische Jihadbeweging in Palestina (PIJ, afkorting van "Palestinian Islamic Jihad") (Arabisch: ; "Harakat al-Jihād al-Islāmi fi Filastīn"), is een losse alliantie van verschillende militante Palestijnse splintergroeperingen, die werd opgericht in 1981. Het streeft naar de stichting van een islamitische staat in het historische Palestina en voert daartoe een gewapende jihad tegen Israël, dat zij beschouwen als een manifestatie van Westers imperialisme op islamitisch grondgebied. Sinds de Tweede Intifada voerden zij tientallen zelfmoordaanslagen uit.
De Islamitische Jihad kwam eind 1970'er jaren tot stand door de in Egypte studerende Palestijnen Fathi Shaqaqi, Abdul Aziz Odeh en Bashir Moussa, die zich hadden afgesplitst van de Moslimbroederschap. Na in 1981 uit Egypte verdreven te zijn na de moord op de Egyptische president Anwar Sadat door de Egyptische Islamitische Jihad, keerden ze terug naar Gaza waar de PIJ formeel werd opgericht.
Ideologisch staat de Islamitische Jihad niet ver van Hamas: het heeft tot doel de staat Israël te vernietigen en op de grondgebieden van de staat alsmede de Palestijnse gebieden (het 'gehele historische Palestina') een islamitische Palestijnse staat te vestigen. Ze onderhouden daarentegen wel nauwere banden met Iran en doen niet mee aan het politieke proces.
Hoewel de beweging dezelfde strijd voert als Hamas, heeft het een wat lossere structuur. De beweging doet geen werk op maatschappelijk gebied, zoals Hamas en de Libanese Hezbollahbeweging doen. De Islamitische Jihad heeft als enig middel het ondernemen van gewelddadige acties, met name zelfmoordaanslagen op Israëlische burgers. In de jaren negentig probeerde de Islamitische Jihad het Oslo-vredesproces door bomaanslagen te ondermijnen. De acties bestaan daarnaast uit beschietingen op Israël met zelfgemaakte raketten, uitgevoerd door de gewapende tak van de organisatie, de Al-Quds Brigades.
De organisatie wordt aangemerkt als een terreurbeweging door de Verenigde Staten, Europese Unie, Japan, Canada, Australië, Nieuw-Zeeland en Israël.

</doc>
<doc id="12387" url="https://nl.wikipedia.org/wiki?curid=12387" title="Wintiprei">
Wintiprei

Een wintiprei (Sranan: "prei" is spel) is een rituele dansavond ter gelegenheid van de goden, de winti's. Tijdens een dergelijke dans raken de dansers in trance en nemen de geesten bezit van hun lichaam. Deze ceremonie is onderdeel van winti, een animistische religie die voornamelijk door Afro-Surinamers wordt beleden.
Er bestaan verschillende soorten wintiprei.

</doc>
<doc id="12388" url="https://nl.wikipedia.org/wiki?curid=12388" title="Volksfront voor de Bevrijding van Palestina">
Volksfront voor de Bevrijding van Palestina

Het Volksfront voor de Bevrijding van Palestina (Arabisch: , ', Engels: ') is een seculiere, communistische Palestijnse groepering, opgericht in 1967 door George Habash. Het Volksfront voor de Bevrijding van Palestina moet niet verward worden met Democratisch Front voor de Bevrijding van Palestina, dat een afsplitsing is en ook niet met het Volksfront voor de Bevrijding van Palestina - Algemeen Commando, dat zich in 1968 afsplitste.
Het Volksfront heeft als doel de opheffing van de staat Israël en de oprichting van een seculiere staat in diens plaats waar verschillende religies en volkeren naast elkaar zouden moeten bestaan.
Het Volksfront staat op de lijsten van terroristische organisaties van Canada, de Europese Unie en van de Verenigde Staten.
Het PFLP ontstond onder leiding van George Habash in 1967 na de Zesdaagse Oorlog uit diverse andere radicale Palestijnse groeperingen. Het PFLP sloot zich in 1967 bij de PLO aan maar verliet deze in 1974 weer nadat de PLO had verklaard haar doeleinden behalve op gewelddadige ook op diplomatieke wijze te willen nastreven.
In de jaren zeventig van de 20e eeuw werd het PLFP bekend vanwege vliegtuigkapingen.
PFLP-leider Abu Ali Mustafa, die in 2000 gekozen was om Habash op te volgen, werd op 27 augustus 2001 door Israël geliquideerd. Als wraak voor de liquidatie doodde het PFLP op 17 oktober 2001 de gewezen Israëlische minister van Toerisme, Rehavam Zeevi, in een hotel in Jeruzalem. Als eerbetoon voor hun vermoorde leider werd de militie van het Volksfront, de zgn. Rode Arend Brigade, in 2001 omgedoopt tot Abu Ali Mustafa Brigades. 
Secretaris-generaal sinds 2001, Ahmed Sa'adat, zit sinds 14 maart 2006 in een Israëlische gevangenis. Hij is de hoofddader achter de moord op Zeevi en zat voordat Israël hem gevangennam al lange tijd met vijf collega's, die nu tevens in Israël vastzitten, in een Palestijnse gevangenis te Jericho onder bewaking van Amerikaanse en Britse cipiers. Toen er overduidelijke tekenen waren dat de Palestijnse Autoriteit, die toen net door Hamas was overgenomen, Sa'adat en zijn collega's vrij ging laten, besloot Israël om Hamas voor te zijn door de zes uit de gevangenis in Jericho te halen voordat de PA de kans kreeg hen vrij te laten.
In 2023 verklaarde de Abu Ali Mustafa Brigades zijn steun en deelname aan de Hamas-aanval in Israël op 7 oktober 2023.

</doc>
<doc id="12389" url="https://nl.wikipedia.org/wiki?curid=12389" title="Kromanti">
Kromanti

Kromanti of 'Kromanti tongo' is een Afro-Caribische, rituele geheimtaal. 
Het Kromanti-woordenschat vindt zijn oorsprong in de Akan-taalfamilie. Kromanti is geen levende taal; ze wordt met name gebezigd tijdens de wintiprei, wanneer de spreker of ingewijde in trance is. Met 'Kromanti winti' of 'Kumanti winti' wordt ook wel specifiek verwezen naar de geesten (goden) van het element lucht (het luchtpantheon) binnen deze religie. 
In Suriname is ze vooral bekend onder de marrons en een belangrijk onderdeel van de traditionele Winti. 

</doc>
<doc id="12390" url="https://nl.wikipedia.org/wiki?curid=12390" title="Obia">
Obia

Een obia is een spirituele kracht die volgens animistische geloofstradities uitgaat van de ziel/geest van een mens, dier, plant of een ander natuurlijk fenomeen.
Obia komt voor als medium of magisch medicijn bij Creolen en marrons binnen de gedeelde Surinaamse "winti cultuur van Afro-Surinamers."
Soms dient het om ingenomen te worden, soms dient men zich ermee te wassen of het gewoon bij zich te dragen als amulet, bijvoorbeeld aan een koordje om de nek of om de bovenarm gebonden, allemaal vaak met inachtneming van regels en aanwijzingen.
Volgens Price &amp; Price (1980:86) hebben Marrons van verschillende groepen (er zijn er zes) accessoires met verschillende betekenissen. Behalve sieraden met puur esthetische waarde, zijn er een aantal voorwerpen met magische c.q. religieuze betekenis. Deze armbanden, halssieraden, riemen e.d. worden gedragen ter bescherming tegen hekserij en toverij.
Ook ziekte wordt vaak behandeld met deze items. Zulke voorwerpen bevatten vaak kaurischelpjes, in Suriname "papa-moni" geheten. Zulke schelpjes waren vroeger bij de Papa-negers van Dahomey in West-Afrika als betaalmiddel in gebruik. Tevens werden er kwaad afwerende en gelukbrengende krachten aan toegeschreven Deze krachten zouden ze hebben vanwege de overeenkomst in vorm met het vrouwelijk geslachtsdeel, papegaaienveertjes, munten en kruidenmengsels in stoffen omhulsels.
Echter, de ingrediënten die gebruikt kunnen worden zijn talloos, omdat de samenstelling van elke obia afhangt van een bepaalde godheid, orakel of geest. Hoewel deze objecten dus gemaakt worden als ritueel hulpmiddel, spelen ook esthetische waarden een rol.

</doc>
<doc id="12392" url="https://nl.wikipedia.org/wiki?curid=12392" title="Mestiezen">
Mestiezen



</doc>
<doc id="12395" url="https://nl.wikipedia.org/wiki?curid=12395" title="Obia's">
Obia's



</doc>
<doc id="12396" url="https://nl.wikipedia.org/wiki?curid=12396" title="Slag op het Merelveld (1389)">
Slag op het Merelveld (1389)

In de Slag op het Merelveld of Slag op het Lijsterveld ("Slag bij Kosovo Polje") (Servisch: Бој на Косову of Косовска битка, "Boj na Kosovu" of "Kosovska bitka") op 15 juni 1389 leed het Servische leger, gesteund door een samengesteld Balkanalliantie, onder leiding van vorst Lazar een nederlaag tegen het Ottomaanse Rijk onder leiding van sultan Murat I. Onder de Ottomaanse troepen bevonden zich de elitetroepen van de janitsaren.
De slag werd geleverd bij 'Kosovo Polje' (letterlijk 'Veld van de zwarte vogels') in Zuid-Servië. Nadat beide vorsten gesneuveld waren, leidde prins Bajezid I de Turken naar de overwinning. Met deze overwinning kregen de Turkse Ottomanen toegang tot de Balkan en Centraal-Europa.
Volgens de Servische epische traditie stierf Moerad niet op het slagveld, maar in zijn tent, waar hij vermoord zou zijn met een dolkstoot door de Servische edelman Miloš Obilić. De Turken zouden vervolgens uit wraak de Servische tsaar Lazar op het lijk van hun vermoorde sultan hebben onthoofd.
Mythe en geschiedenis.
Na de dood van Moerad nam zijn opvolger Bayezid I het bevel over. Omdat beide partijen zware verliezen hadden geleden, zagen de Turken af van een verdere opmars. Sultan Bayezid bood de Serven een vergaande autonomie aan. Hij nam Olivera, de jongste dochter van de Servische tsaar, tot bruid, terwijl haar moeder, de weduwe van de Servische tsaar, als regentes voor haar zoon Stefan Lazarević mocht blijven regeren. Wel moesten de Serven troepen leveren om sultan Bayezid te helpen onder meer in de veldslag bij Ankara tegen Timoer Lenk die voor de Turken rampzalig verliep. Na deze veldslag vluchtten de zonen van sultan Bayezid naar Servië.
In tegenstelling tot wat de mythe wil, kwam aan de zelfstandigheid van Servië pas een einde door onderlinge verdeeldheid en een invasie van de Hongaarse koning. De verdeelde Serven hadden geen andere keuze dan hulp in te roepen van de Turken. De Servische aristocratie was uitgemoord en kon niet meer vervangen worden; de menselijke verliezen aan Ottomaanse zijde werden wel gecompenseerd. Servië werd bestuurd na de veldslag door de schatrijke despoot Georges Brankovic. Deze liet een nieuwe Servische hoofdstad bouwen aan de Donau, in Noord-Servië: Smederevo. Pas in 1459, na de Val van Constantinopel 80 jaar later, werd Servië volledig door het "Ottomaanse rijk" veroverd. 
Tot 1521 kon Servië nog een zekere mate van zelfbestuur in stand houden, onder direct Ottomaans bestuur. De Ottomaanse annexatie na de Slag op het Merelveld verliep dus in fasen.
Rol in de moderne geschiedenis.
De moord op aartshertog Franz Ferdinand door de Servische nationalist Gavrilo Princip op de verjaardag van de slag op het Merelveld in 1914 vormde de directe aanleiding tot de Eerste Wereldoorlog. Het feit dat de kroonprins, die door de Bosnische Serven als vertegenwoordiger van een bezetter werd gezien, nou juist op de verjaardag van de slag op het Merelveld Sarajevo wilde bezoeken, werd gezien als een regelrechte provocatie. In de ogen van nationalistisch-Servische bewegingen als de Zwarte Hand, moest dit met een daad beantwoord worden. Evenals de Serven in 1389 die zich tegen de Turkse overmacht doodvochten, werd de moord op de kroonprins gezien als een verzetsdaad tegen een oppermachtige vijand.
De veldslag werkt door in Balkanconflicten van de huidige tijd, met name in dat rond Kosovo. De mythevorming rond deze slag speelde hier een grote rol: de dappere en christelijke Serven onder leiding van een wijze koning en met helden zoals Miloš Obilič in hun gelederen hebben deze slag weliswaar verloren, maar toch zien de Serven de veldslag als een overwinning. In de Servische visie hebben ze door hun onbaatzuchtige inzet op het Merelveld de Turkse opmars naar West-Europa tot staan gebracht. In de Servische geschiedenis is er geen veldslag gelijk aan de Slag op het Merelveld. Prins Lazar is heilig verklaard door de Servisch-orthodoxe kerk.
Nationale rouwdag "Vidovdan".
De slag van Kosovo Polje werd bezongen in talloze epische treur- en heldenzangen en 28 juni werd sindsdien de nationale rouwdag, de "Vidovdan". Iedere lente bloeien op de met bloed gedrenkte grond van het slagveld rode pioenrozen op: volgens een legende ontspruiten ze uit het bloed van de Servische helden. De mythe van het Merelveld speelde een grote rol bij de ontwikkeling van het Servische nationalisme. 

</doc>
<doc id="12397" url="https://nl.wikipedia.org/wiki?curid=12397" title="1348">
1348

Het jaar 1348 is het 48e jaar in de 14e eeuw volgens de christelijke jaartelling.

</doc>
<doc id="12398" url="https://nl.wikipedia.org/wiki?curid=12398" title="Doesburg">
Doesburg

Doesburg () (Nedersaksisch: "Doezebarg") is een stad (Hanzestad) en gemeente in de Nederlandse provincie Gelderland met inwoners. De stad is gelegen langs de Gelderse IJssel en de Oude IJssel en maakt deel uit van de Groene Metropoolregio Arnhem-Nijmegen, voorheen de stadsregio Arnhem / Nijmegen.
Geschiedenis.
Doesburg ontving stadsrechten in 1237, een jaar later dan het nabijgelegen Doetinchem. Door de strategische ligging aan de uitmonding van de Oude IJssel in de Gelderse IJssel, is Doesburg lange tijd een belangrijke vestingstad geweest. Doesburg was een van de vijf stemhebbende steden binnen de Staten van het kwartier Zutphen. Tevens had Doesburg een belangrijke economische en bestuurlijke functie als hoofdstad van het Richterambt van Doesburg. De Martinikerk met de 94 meter hoge toren getuigt nog van de toenmalige voorspoed. Door allerlei oorzaken, waaronder de verzanding van de Oude IJssel, nam de welvaart in Doesburg na de 15e eeuw af.
In de Tachtigjarige Oorlog maakte Doesburg veel krijgsgeweld mee, zoals in het jaar 1572, toen de stad bezet werd door Geuzen onder leiding van Bernard van Merode en Willem IV van den Bergh van de week vóór Pinksteren tot oktober. De graaf van den Bergh had eerst toegang tot de stad gevraagd, en daarop had de magistraat enige afgevaardigden naar het Hof van Gelre gezonden hoe ze zich hierover moesten gedragen, maar eer het antwoord binnen was, hadden de Geuzen de stad al ingenomen en geplunderd.
Vanaf 1586 kreeg Doesburg een vast garnizoen, gestationeerd in de Mauritskazerne (nu Mauritsveld). Op 31 juli 1606 trok de Spaanse veldheer Ambrogio Spinola op naar de stad om de Staatse veldheer Maurits van Nassau, de latere prins van Oranje, te misleiden, alsof hij Deventer wilde aanvallen, waarmee de IJssel werd bedreigd. Maurits trapte in de list en doorzag niet dat de beweging naar Doesburg een afleidingsmanoeuvre was; een Spaanse troepenmacht probeerde langs Almelo het Zwarte Water over te steken, maar werd verslagen in de Slag bij de Berkumerbrug. Op last van Maurits werden de Doesburger verdedigingswerken flink verbeterd en uitgebreid in de jaren 1606-1629.
In 1672 werd Doesburg belegerd en veroverd door de Fransen; zij bezetten de stad tot 1674. Hierna kreeg Doesburg uitgebreide 17e-eeuwse vestingwerken naar ontwerp van Menno van Coehoorn, maar veranderde in een slaperig provinciaal vestingstadje.
In de negentiende eeuw werd het derhalve beschreven als een niet erg florerende stad die met een stagnerende economie en een teruglopende bevolking te maken had. Bestuurlijke instellingen, zoals de rechtbank, hielden de stad enigszins draaiende, al was het op een laag pitje. De culturele elite heerste met de predikanten, juristen en medici als grootste groepen. De beroepssector was weinig dynamisch: zelfs de economische beroepen, zoals de gasfabrikant en wijnhandelaar, waren weinig ondernemend. Er heerste geen sfeer waarin nieuwe initiatieven ontwikkeld konden worden. Het was in feite de vraag of in het Doesburgse milieu de energieke ondernemer wel kon aarden. In de loop van de negentiende eeuw hebben honderden mensen Doesburg verlaten. Het stadje zou de blik niet op de toekomst hebben, maar op het verleden.
Doesburg zou tot na de Tweede Wereldoorlog in deze lethargische toestand blijven. Dit had ook zijn voordelen, de historische binnenstad met zijn vele monumenten bleef goed bewaard. De stad werd daarom in 1974 als beschermd stadsgezicht aangewezen.
Tweede Wereldoorlog.
Begin Tweede Wereldoorlog werd Doesburg redelijk snel ingenomen door het Duitse leger. Over verzet in Doesburg is weinig terug te vinden. Op 20 april 1944 is de stad echter het toneel van een vuurgevecht tussen de Duitse Sicherheitsdienst en ondergrondse strijders van de KP-Aalten in en om de drogisterij van Philip Gastelaars aan de Koepoortstraat. Tijdens de schietpartij wordt de KP-commandant gedood en daarna worden uiteindelijk de andere drie mannen en ook gastheer Gastelaars gearresteerd. De knokploeg was onderweg naar Noord-Brabant om wapens op te halen, maar kreeg tijdens de heenreis steeds meer in de gaten dat hun Nederlandse chauffeur en contactman hen in een Duitse val liet lopen. Vandaar hun besluit om een pauze voor beraad in te lassen bij de "goede Nederlander" Philip Gastelaars in Doesburg. Voor de Doesburger liep het ook verkeerd af: hij werd een dag later op het terrein van de SS-opleidingsschool "Avegoor" bij Ellecom "op de vlucht doodgeschoten".
Begin oktober 2021 werd op de stadsmuur langs de Kraakselaan een plaquette onthuld ter herdenking van de heldhaftige daad van de jonge Doesburger Gerrit Vermeulen om op 16 april 1945 met gevaar voor eigen leven - zich in de duisternis een weg te banen naar de Canadese legereenheid bij Drempt, die op het punt stond om Doesburg te bevrijden. 
Na ongeveer 5 jaar bezetting werd Doesburg bevrijd, helaas hebben de Duitsers de Martinikerk, de Mauritskazerne, de watertoren en de molen opgeblazen.
Naoorlogse ontwikkelingen.
Omdat Doesburg tot 1923 officieel een vestingstad was, was stadsuitbreiding niet mogelijk. Na de Tweede Wereldoorlog werd de stad snel uitgebreid. De toren van de Martinikerk was in 1945 opgeblazen, maar werd in de jaren 50 en 60 herbouwd. In de jaren 50 werd aan de oostelijke zijde van de stad de wijk Molenveld gebouwd. In de jaren zestig volgde de wijk De Ooi. Ten zuiden van de Oude IJssel volgde in de jaren 70 en 80 de wijk Beinum, recent is ten zuiden van Beinum de wijk Beinum-West gebouwd. Aan het begin van de 21e eeuw is aan de IJsselkade een nieuwe woonwijk verrezen van 44 woningen en 124 appartementen onder architectuur van de Italiaanse architect Adolfo Natalini. In 2007 is daar begonnen met de bouw van een hotel met appartementen.
Bezienswaardigheden.
Monumenten.
Op het gebied van de archeologie en de monumentenzorg werkt de gemeente Doesburg samen met de gemeente Zutphen. Doesburg telt meer dan 150 rijksmonumenten, 6 gemeentelijke monumenten en andere bezienswaardigheden, zie de
"Kaart van de oude vesting Doesburg."
Toerisme.
Ten noorden van Doesburg bevinden zich diverse campings waar in het seizoen ruim 4000 bezoekers verblijven. Ook de historische binnenstad met diverse musea en vele monumenten trekt ieder jaar weer duizenden toeristen. Grote toeristentrekkers zijn de Gildehof, de Doesburgse Mosterdfabriek en 'De Waag', naar verluidt de oudste horecagelegenheid van Nederland en het Arsenaal, voormalig middeleeuws klooster en wapenopslag uit 1309, nu in werking als multifunctioneel centrum met onder andere een Grand Café. Iedere eerste zondag van de maand wordt de Culturele Zondag in de historische binnenstad georganiseerd.
Economie.
Industrie.
Aan de noordzijde van de stad, parallel aan de N317, ligt het bedrijventerrein Verhuellweg. Ten oosten van de wijk Beinum, naast de provinciale weg N338, liggen de bedrijventerreinen Beinum-Oost en Beinum-West. Langs de Gelderse IJssel is een ijzergieterij gevestigd.
Doesburg staat bekend om zijn mosterd, en inwoners worden ook wel spottend “mosterdpotten” genoemd. De oudste vermelding over een mosterdmaker dateert uit 1457 en betreft Gosen Momme, die in het bezit was van een mosterdmolen. In 1865 zijn zes mosterdmakers actief in Doesburg. Tegenwoordig huisvest Doesburg één mosterdfabriek. Tijdens de jaarlijkse Mosterd Muziekdag gaan Doesburgse horecaondernemers met elkaar de strijd aan om de beste mosterdsoep.
Winkelen.
In de binnenstad bevinden zich winkels die op vrijdagavond koopavond hebben. De weekmarkt is er op woensdagmorgen van 8.00 tot 12.30 uur. De weekmarkt vindt plaats op de Kloostertuin. 
Evenementen.
Doesburg is jaarlijks het decor voor enkele grote evenementen. Naast de Doesburgse Koningsdag die uit de wijde omgeving bezoekers trekt, is er ieder jaar in augustus een grote fotograficabeurs, in juni is er een kermis, in juli de braderie en het straattheaterfestival "Doesburg Binnenste Buiten" (het grootste gratis evenement van Oost-Gelderland), eind september/begin oktober is er de Hanze City Trail het hardloop- en wandelevenement dat door gebouwen en langs monumenten in Doesburg gaat, in november is ieder jaar de intocht van Sint-Nicolaas aan de grote nieuwe IJsselkade van Doesburg. Dit betrof in 1995 zelfs de landelijke intocht van Sinterklaas.
Naast deze evenementen vinden begin juni de Hanzefeesten en Sint-Maartensmaaltijd plaats. Tijdens dit gecombineerde evenement wordt de historische binnenstad omgetoverd in een middeleeuws tafereel en worden oude ambachten gedemonstreerd. In de Martinikerk vindt de traditionele Sint-Maartensmaaltijd plaats, terwijl op het kerkplein een curiosamarkt gehouden wordt. De maaltijd wordt georganiseerd door de Stichting Manifestaties Martinikerk Doesburg (SMMD) en de Hanzefeesten door de stichting Hanzefeesten Doesburg. Al deze activiteiten zijn gratis toegankelijk.
Politiek.
Gemeenteraad.
De gemeenteraad van Doesburg bestaat uit 15 zetels. Hieronder staat de samenstelling van de gemeenteraad sinds 1998:
College van B &amp; W.
De coalitie van Doesburg bestaat sinds de gemeenteraadsverkiezingen van 2022 uit de Stadspartij, de VVD en het CDA. Het college van burgemeester en wethouders bestaat uit burgemeester Loes van der Meijs - van der Laar, Birgit van Veldhuizen (Stadspartij Doesburg), Bart Elbers (VVD) en Stan Hillenaar (CDA).
Op 1 oktober 2023 trad VVD-wethouder Rob Gossink af. Hij wordt opgevolgd door Bart Elbers.
Op 18 december 2015 is Loes van der Meijs - van der Laar benoemd tot burgemeester van Doesburg. Zij is daarmee de eerste vrouwelijke burgemeester van Doesburg.
Zij volgde Gosse Noordewier (PvdA) op die gedurende ruim een jaar waarnemend burgemeester van Doesburg was na het overlijden van burgemeester Kees Luesink op 27 december 2014. 
Bekende Doesburgers.
Geboren in Doesburg.
Andere bekende personen uit Doesburg zijn de commissaris van de Koning in Gelderland Clemens Cornielje, de latere burgemeesters Niels Joosten (Doetinchem), Elbert Roest (Laren, N-H), Henk Aalderink (v/h Bronckhorst) en Arno Frankfort (diverse gemeenten). Verder zijn de oud-profvoetballers Paul Bosvelt, Rob Das en Bas Leferink afkomstig uit Doesburg. Voormalig Tweede Kamerlid Agnes Kant was tot 1998 op lokaal niveau politiek actief in Doesburg en woont daar nog steeds. De beeldhouwer Ad van den Brink is woonachtig in Doesburg. Ook de kunstenaar Tino Goedings werkte vanuit Doesburg.
Verkeer en vervoer.
Doesburg is bereikbaar via de A348, de N317 en de N338.
Doesburg is per bus bereikbaar met Arriva en Breng via:

</doc>
<doc id="12400" url="https://nl.wikipedia.org/wiki?curid=12400" title="Man/vrouw-firma">
Man/vrouw-firma

De term man/vrouw-firma wordt in Nederland gebruikt om de vennootschap onder firma aan te duiden die bestaat uit twee vennoten die tevens elkaars fiscale partner zijn.
De term dateert uit de tijd dat het ging om een echtpaar dat altijd bestond uit een man en een vrouw. Dit kan fiscaal voordeliger zijn dan de situatie waar een van beiden als ondernemer geldt en de andere als medewerker, omdat belastingvoordelen voor ondernemers door beiden kunnen worden genoten. Een nadeel van de man/vrouw-firma is dat beide vennoten hoofdelijk aansprakelijk zijn voor de schulden van de firma. Eventueel tussen de partners bestaande huwelijkse voorwaarden doen daar niet aan af. Als de bedoeling van de huwelijkse voorwaarden was dat alleen de ene partner aansprakelijk is voor de schulden van de zaak dan kan dit een reden zijn voor de partners om af te zien van het vormen van de man/vrouw-firma.
De partner moet volwaardig en op hetzelfde niveau meewerken in de onderneming, om in aanmerking te komen voor de belastingvoordelen. Ondersteunende werkzaamheden van de partner zijn niet voldoende. Daarnaast mag een privé-relatie niet doorslaggevend zijn bij het aangaan van de zakelijke relatie. Anders geformuleerd: de zakelijke relatie met de partner moet zodanig zijn, dat die ook met een derde zou kunnen zijn aangegaan.

</doc>
<doc id="12401" url="https://nl.wikipedia.org/wiki?curid=12401" title="Luchtpijpvertakking">
Luchtpijpvertakking

De luchtwegvertakkingen of bronchi (enkelvoud: bronchus) zijn luchtwegen voor de ademhaling die in grootte tussen de luchtpijp ("trachea") en bronchioli in zitten. Er zijn in het menselijk lichaam twee hoofdbronchi die zich in 5 lobaire bronchiën (voor de twee kwabben van de linkerlong en de drie kwabben van de rechterlong) en uiteindelijk in 19 segmentale bronchiën splitsen (10 rechts en 9 links). 
De bronchiën zijn van binnen bekleed met slijmvlies en kraakbeenschijfjes en bestaan uit bindweefsel en glad spierweefsel. Glad spierweefsel ontspant zich bij inademing en strekt zich bij uitademing.
Ingeademde kleine voorwerpen zoals pinda's komen meestal in de rechter hoofdbronchus terecht, doordat die iets steiler naar beneden loopt dan de linker. Doordat de long of een deel ervan als gevolg hiervan geen lucht meer krijgt, kan deze samenvallen ("collaps"). Deze aandoening wordt (long)atelectase genoemd.

</doc>
<doc id="12402" url="https://nl.wikipedia.org/wiki?curid=12402" title="Besloten vennootschap">
Besloten vennootschap

De besloten vennootschap (afgekort tot , voor 1 mei 2019 in België afgekort als of en daarvoor als ) is een rechtspersoon waarvan het aandelenkapitaal verdeeld is in aandelen die niet vrij overdraagbaar zijn; de aandelen staan op naam.
De vennootschap is "besloten" omdat de aandelen niet vrij overdraagbaar zijn, dit in tegenstelling tot de naamloze vennootschap waarvan de aandelen in beginsel vrij overdraagbaar zijn, bijvoorbeeld op de effectenbeurs. De beperkte overdraagbaarheid is geregeld in de wet, maar de statuten van de vennootschap kunnen dit besloten karakter versoepelen of aan strengere regels onderwerpen. Men spreekt van toetredingsregelingen of blokkeringsregelingen, al naargelang het gezichtspunt. Meestal houdt de regeling in dat de bestaande aandeelhouders het toetreden van een nieuwe aandeelhouder moeten goedkeuren, ook als die de aandelen van een andere aandeelhouder overneemt, bijvoorbeeld door erfenis of koop.
De besloten vennootschap houdt een aandeelhoudersregister bij: een register waaruit blijkt welke personen voor hoeveel aandelen in het kapitaal van de besloten vennootschap deelnemen. Een ander belangrijk kenmerk, zowel in Nederland als in België, is de beperkte aansprakelijkheid van de aandeelhouders voor schulden van de besloten vennootschap.
België.
De besloten vennootschap (bv, soms ook BV) is een rechtspersoon met een eigen vermogen. In Franstalig België spreekt men van de "société à responsabilité limitée (SRL)". Sinds de invoering van het nieuwe Wetboek van Vennootschappen en Verenigingen in 2019 werden verschillende vennootschapsvormen in deze samengevoegd.
Nederland.
Sinds 29 juni 1971 is het mogelijk een besloten vennootschap in Nederland op te richten. Vanwege de harmonisatie van het recht binnen de EEG (thans de Europese Unie) was invoering van deze nieuwe rechtspersoon noodzakelijk; in de andere EEG-landen bestond er al vaak een verschil tussen open en besloten vennootschappen.
De wettelijke aspecten van de bv zijn in Nederland vastgelegd in de artikelen 175 t/m 276 van Boek 2 van het Burgerlijk Wetboek (Titel 5: Besloten vennootschappen met beperkte aansprakelijkheid). Op 1 oktober 2012 zijn de "Wet vereenvoudiging en flexibilisering bv-recht" en de "Invoeringswet vereenvoudiging en flexibilisering bv-recht" in werking getreden die als doel hadden het bv-recht te versoepelen en de rechtsvorm toegankelijker te maken. 
Oprichting.
Een bv wordt opgericht bij in het Nederlands verleden notariële oprichtingsakte (art. 2:176 BW). Deze akte dient de statuten van de vennootschap te bevatten die op hun beurt de naam, de zetel en het doel van de vennootschap dienen te bevatten (art. 2:177 lid 1 BW). De zetel van de vennootschap dient in Nederland te zijn gelegen (art. 2:177 lid 3 BW). In de statuten dient ook het nominale bedrag van elk aandeel, het bedrag van het geplaatste kapitaal en het gestorte deel daarvan te zijn opgenomen (art. 2:178 lid 1 BW). In tegenstelling tot de naamloze vennootschap hoeft een bv geen maatschappelijk kapitaal te kennen. Als de statuten echter bepalen dat er wel een maatschappelijk kapitaal is, dient de hoogte daarvan in de statuten te worden vermeld.
Het ontbreken van een notariële akte leidt tot nietigheid: de bv is nooit tot stand gekomen. Als er aan een van de andere oprichtingsvereisten niet is voldaan, is er sprake van een oprichtingsgebrek. De bv is wel tot stand gekomen, maar ze kan door de rechter worden ontbonden (art. 2:21 lid 1 onder a BW). De bestuurders van de bv zijn verplicht ervoor te zorgen dat de bv wordt ingeschreven in het handelsregister bij de Kamer van Koophandel (art. 2:180 lid 1 BW). Een niet-inschrijving is geen oprichtingsgebrek, maar leidt tot hoofdelijke aansprakelijkheid van de bestuurders voor rechtshandelingen die de vennootschap verricht totdat zij is ingeschreven (art 2:180 lid 2 BW).
Tot 1 oktober 2012 gold voor de bv een verplicht startkapitaal van € 18.000. Tegenwoordig bestaat er geen minimumkapitaalvereiste meer en kan een bv al vanaf 1 eurocent worden opgericht. Er is tevens geen bankverklaring meer vereist. Tot 1 juli 2011 was het nodig dat de minister van Justitie een verklaring van geen bezwaar had afgegeven, maar dit vereiste is komen te vervallen.
Aandelen en aandeelhouders.
Op de genomen aandelen dient in beginsel het nominale bedrag in geld te worden gestort. Deze storting hoeft niet direct plaats te vinden, maar mag ook na verloop van een bepaalde tijd of nadat de vennootschap erom vraagt geschieden. Een inbreng mag ook anders dan in geld plaatsvinden, mits hetgeen wordt ingebracht naar economische maatstaven kan worden gewaardeerd.
Een veel voorkomende vorm van inbreng is de inbreng van een eenmanszaak. Men ziet dit vaak wanneer eenmans-ondernemers, na een succesvolle onderneming te hebben opgericht, behoefte hebben aan meer juridische bescherming (zie hieronder bij aansprakelijkheid). De activa (bedrijfsmiddelen, gebouwen en dergelijke) van de voormalige eenmansonderneming worden dan in eigendom overgedragen aan de vennootschap. Men spreekt dan van inbreng in natura. 
Sinds 1 oktober 2012 hoeft over de waarde van het ingebrachte geen accountantsverklaring meer te worden afgelegd, die inhoudt dat de ingebrachte goederen daadwerkelijk de minimumwaarde vertegenwoordigen. Tevens is het sinds die datum mogelijk winstrechtloze of stemrechtloze aandelen uit te geven. Deze aandelen geven respectievelijk geen of slechts beperkt recht op winstuitkering dan wel stemrecht in de algemene vergadering. Een aandeel mag echter niet tegelijkertijd winstrechtloos en stemrechtloos zijn.
Onder het oude BV-recht was het al mogelijk in de statuten af te wijken van de wettelijke regeling die de gerechtigdheid tot een uitkering bepaalt. Onder het huidige recht kunnen aandeelhouders gezamenlijk, bij unaniem besluit, een afwijkende verdeling bepalen.
Structuur.
Een bv is wettelijk verplicht minstens twee organen te bevatten: een algemene vergadering en een bestuur. Het 'hoogste' orgaan van de bv is de algemene vergadering (AV) die minstens eenmaal per jaar bijeenkomt. Men dient hierbij in het oog te houden dat de AV niet te allen tijde het laatste woord heeft. Dit vloeit voort uit de wet, die een negatieve formulering gebruikt: aan de algemene vergadering behoort alle bevoegdheid, die niet bij wet of statuten aan het bestuur of aan anderen is toegekend. Dit is door de Hoge Raad onderstreept in het Forumbank-arrest uit de jaren vijftig. Voor 1 oktober 2012 werd in de wet voor de AV de term algemene vergadering van aandeelhouders (AVA) gebezigd.
De dagelijkse leiding van de bv berust bij het bestuur, vaak directie genoemd. Het bestuur wordt in de regel door de AV benoemd en ontslagen. In de statuten van de bv kan bepaald zijn dat er een raad van commissarissen (RvC) moet worden benoemd die namens de AV toezicht houdt op de directie. Bij bepaalde vennootschappen, de zogenaamde structuurvennootschappen, is de aanwezigheid van een raad van commissarissen zelfs verplicht; deze raad van commissarissen benoemt en ontslaat dan het bestuur en benoemt zijn eigen leden door coöptatie.
Aansprakelijkheid.
Tot op het moment dat aan alle oprichtingseisen is voldaan, zijn de oprichters van de bv hoofdelijk aansprakelijk. Wanneer aan de eisen is voldaan, zijn de aandeelhouders alleen aansprakelijk tot het bedrag waarvoor zij deelnemen in de bv. De bestuurders van de vennootschap (RvB) zijn niet aansprakelijk voor schulden van de bv. In geval van faillissement kunnen de bestuurders op grond van de Wet Bestuurdersaansprakelijkheid (WBA) en de Wet Bestuurdersaansprakelijkheid bij Faillissement (WBF) hoofdelijk aansprakelijk worden gesteld als onbehoorlijk bestuur een belangrijke oorzaak van het faillissement is. In een aantal gevallen kan een vennootschap ook haar (ex-)bestuurder(s) aansprakelijk stellen wegens onbehoorlijk bestuur. De grote risico's die bestuurders lopen, worden vaak aangevoerd als argument voor exorbitant hoge salarissen, een onderwerp dat eind 20e / begin 21e eeuw onderwerp was van veel discussie. Op dit argument valt wel het een en ander af te dingen nu de aansprakelijkheidsverzekering voor bestuurders en commissarissen in vrijwel alle gevallen uitkomst biedt. De hoofdelijke aansprakelijkheid in geval van wanbeleid kan eenvoudigweg verzekerd worden.
Om een lening te krijgen voor zijn bv stelt een directeur-grootaandeelhouder zich soms persoonlijk garant. In dat geval is diens risico dus groter.
Fiscale aspecten.
Over de winst van de bv dient door de bv in beginsel vennootschapsbelasting betaald te worden. De AV beslist op welke wijze de winst na de vennootschapsbelasting wordt verdeeld. Het aan de aandeelhouders uit te keren deel van de winst wordt dividend genoemd. De bv is in beginsel verplicht over dividendbetalingen namens de aandeelhouders dividendbelasting in te houden en aan de fiscus af te dragen. De aldus geheven dividendbelasting kan door de aandeelhouder in beginsel verrekend worden met de eventueel door hen verschuldigde vennootschapsbelasting dan wel inkomstenbelasting, zie verrekening dividendbelasting. Het niet-uitgekeerde deel van de winst wordt opgenomen in de algemene- of winstreserve, bijvoorbeeld om toekomstige bedrijfsuitbreidingen te realiseren.
Kasgeld-bv.
Een kasgeld-bv is een bv met uitsluitend liquiditeiten. Als bijvoorbeeld een holding alleen een werk-bv bezit en die verkoopt wordt de holding een kasgeld-bv. Ook als een bv de activiteiten staakt en de activa verkoopt, maar niet ontbonden wordt, kan het resultaat een kasgeld-bv zijn. Een kasgeld-bv kan ook speciaal opgericht worden als spaargeld-bv.
Baby-bv.
Een baby-bv is een bv die (vaak door ouders) wordt opgericht voor een baby (of algemener, een minderjarige), die eigenaar wordt. Ouders vertegenwoordigen de minderjarige bij het bestuur, en kunnen werknemer zijn van de bv. De bedoeling is dat toekomstige waardestijging van de bv aan het kind toekomt zonder dat schenk- of erfbelasting verschuldigd is. Bij de oprichting kan ervoor gekozen worden dat het kind ook na meerderjarig worden geen zeggenschap heeft over de bv, met stemrechtloze aandelen voor het kind en winstrechtloze aandelen voor de ouders.
Suriname.
In Suriname is geen besloten vennootschap ingevoerd en is de naamloze vennootschap de aangewezen rechtsvorm voor ondernemingen.
Europese varianten.
Door de komst van de Europese Unie kunnen rechtspersonen uit het buitenland gelijk worden gesteld aan de Nederlandse of Belgische besloten vennootschap.
Enkele voorbeelden:

</doc>
<doc id="12407" url="https://nl.wikipedia.org/wiki?curid=12407" title="Slaapmiddel">
Slaapmiddel

Een slaapmiddel of hypnoticum is een geneesmiddel dat slaap veroorzaakt, in de zin van makkelijker in slaap vallen en/of langer doorslapen. De meest gebruikte slaapmiddelen behoren tot de groep van benzodiazepines. Deze middelen bezitten tevens kalmerende (sedatie) en angstverminderende (anxiolyse) eigenschappen.
Eigenschappen.
De belangrijkste verschillen tussen slaapmiddelen onderling liggen op het gebied van de werkingsduur, de inwerktijd en de veiligheid bij overdosering. Langwerkende middelen worden ook wel doorslaapmiddelen genoemd en middelen die snel werken maar ook snel zijn uitgewerkt worden inslaapmiddelen genoemd. Voordeel van de korter werkende middelen is dat zij leiden tot minder sufheid overdag.
Soorten slaapmiddelen.
Natuurlijke en chemisch geïnduceerde slaap.
Een door drugs of medicatie geïnduceerde slaap biedt niet dezelfde herstellende eigenschappen als een echte nachtrust.
Personen die langdurig slaapmiddelen gebruiken kunnen symptomen vertonen die overeenkomen met die van iemand die in lange tijd niet echt geslapen had. 
Hoe lang te gebruiken.
De meeste middelen dienen niet langer dan maximaal vier weken achtereen gebruikt te worden (chloraalhydraat maximaal twee weken). 
Dit heeft te maken met het gegeven dat een kunstmatige slaap geen volwaardig alternatief is voor de natuurlijke slaap en tevens met gewenning: men zou dan telkens een grotere dosis moeten nemen om hetzelfde slaapbevorderende effect te krijgen. Dit werkt een lichamelijke afhankelijkheid en verslaving in de hand. Langdurig gebruik werkt ook een psychische verslaving in de hand. Men denkt zonder het pilletje niet meer in slaap te kunnen komen.
De werkzaamheid van zolpidem en zopiclon zou langer behouden blijven dan die van andere middelen, in de meeste richtlijnen voor slaapmiddelen gebruikmaakt men echter dit onderscheid niet.
Misbruik.
Een overdosering met barbituraten kan fataal zijn. Overdosering met benzodiazepines verloopt vrijwel nooit dodelijk.
In (internationale) richtlijnen met betrekking tot het gebruik van slaapmiddelen, wordt langdurig gebruik afgeraden. Desondanks zijn in Nederland meer dan honderdduizend mensen verslaafd aan slaapmiddelen (met name benzodiazepines).
In België alleen al worden dagelijks 735.000 slaappillen ingenomen. Dat blijkt uit cijfers van de Belgische geneesmiddelenindustrie.
Afbouwen en stoppen.
Benzodiazepines dienen geleidelijk te worden afgebouwd; gedurende een aantal weken stapsgewijs de dosis verlagen. Doet men dit niet, dan is de kans op ontwenningsverschijnselen groter. Een ontwenningsverschijnsel bij slaapmiddelengebruik, is dat men na het stoppen juist weer last van slapeloosheid krijgt. Voor een afbouwschema zie het artikel "Benzodiazepine".

</doc>
<doc id="12409" url="https://nl.wikipedia.org/wiki?curid=12409" title="Benzodiazepine">
Benzodiazepine

Benzodiazepinen (BDZ) zijn psychotrope middelen die behoren tot de GABA-agonisten. Ze werden in het verleden vaak "minor tranquillizers" genoemd. In de geneeskunde worden ze voorgeschreven vanwege hun sederende (kalmerende, slaapbevorderende) en anxiolytische (gevoelens van angst verminderende) eigenschappen. Spierverslapping kan zowel behandeldoel als bijwerking zijn. De ontdekking van deze middelen was een medische doorbraak. Met name omdat deze middelen beter worden verdragen en in overdosering veel veiliger zijn dan de tot dan toe veel gebruikte barbituraten. Benzodiazepinen worden op grote schaal voorgeschreven, in Nederland per jaar ongeveer 10 miljoen recepten. Tot aan 2002 is het gebruik elk jaar toegenomen. Vanaf 1 januari 2009 worden veel van deze medicijnen alleen nog in Nederland vergoed door de ziektekostenverzekering indien de arts op het recept een bepaalde code (B2-code: betreffende specifieke aandoeningen) schrijft. Desondanks neemt het aantal problematische verslaafden sterk toe tot in ieder geval 2021.
Chemie.
De term benzodiazepine heeft betrekking op het deel van de structuur dat bestaat uit een benzeenring die gefuseerd is met een 7-delige diazepine-ring. In de figuur hiernaast gaat het dus om de bovenste twee ringen. Alle medisch belangrijke benzodiazepines hebben een 5-aryl substituent en een 1,4 diazepine-ring. In de figuur is dat de onderste ring, een zogenaamde fenylgroep en de zevendelige ring met op de plaatsen 1 en 4 een stikstofatoom. Een uitzondering hierop is clobazam met een 1,5 diazepine-ring. De benzodiazepines bestaan uit het basisskelet van deze ringen en ze verschillen van elkaar qua substituenten.
Farmacologie.
De effecten van BDZs zijn voor het overgrote deel het gevolg van hun effect op de hersenen. De belangrijkste effecten zijn sedatie, slaapbevordering, vermindering van angst, spierverslapping, geheugenverlies en anti-epileptische eigenschappen. Deze effecten komen tot stand doordat de BDZs op bepaalde receptoren in de hersenen, te weten de GABA-A-receptor, aangrijpen. De GABA-A-receptor bestaat uit vijf onderdelen, die opgebouwd zijn uit zogenaamde subeenheden. De meerderheid van de GABA-A-receptoren in de hersenen bestaat uit α- , β-, en γ-subeenheden in de verhouding 2:2:1. Benzodiazepinen versterken selectief de werking van GABA, door binding op het grensvlak van de α –en γ-subeenheden van de receptor. (Niet aan α4 –of α6 subunits.)
Ondanks de farmacologische overeenkomsten tussen de BDZs verschillen ze sterk in hun klinische bruikbaarheid. Voor een deel wordt dit veroorzaakt door verschillen in halveringstijd (werkingsduur). De meeste benzodiazepinen, behalve oxazepam, temazepam en lorazepam, hebben metabolieten die eveneens werkzaam zijn. De halveringstijd kan hierdoor oplopen tot 100 uur. Dit geldt met name voor de stoffen die nordazepam als metaboliet hebben, zoals bijvoorbeeld chloordiazepoxide, clorazepinezuur, diazepam, ketazolam, medazepam en prazepam. Ter illustratie: Een middel met een zeer korte halveringstijd kan worden gebruikt voor het inleiden van een narcose. Een middel met een lange halveringstijd kan langdurige vermindering van angst en spanning geven.
Het is nog steeds niet duidelijk of de anxiolytische effecten en de sederende effecten hetzelfde zijn. Vermindert de angst doordat de spieren zich ontspannen en men zich een beetje loom voelt, of bestaat er ook een specifiek angstdempend effect? Interacties met andere geneesmiddelen zijn zeldzaam. Wel dient men op te passen met het gelijktijdig gebruik van alcohol en andere stoffen die de alertheid verminderen. Zij versterken elkaars sufmakende werking.
Indicaties.
Slaapmiddelen ("hypnotica").
Een lijst met preparaten: stofnaam gevolgd door ("merknaam") van Benzodiazepinen die als slaapmiddel worden gebruikt. Meestal wordt een kort werkende benzodiazepine gekozen voor slaapstoornissen. Zie voor de halfwaardetijden en eliminatieschema's het Farmacotherapeutisch Kompas. 
Langwerkende benzodiazepinen worden meestal niet als hypnotica (slaapmiddelen) voorgeschreven, aangezien ze overdag nog doorwerken. Meestal kiezen artsen voor de kortwerkende middelen, soms voor de zeer kort werkende middelen en een enkele keer voor middellange- of langwerkende middelen.
flunitrazepam ("Rohypnol")
Flunitrazepam is, ondanks zijn lange eliminatiehalfwaardetijd, toch te beschouwen als een kortwerkend hypnoticum. Omdat het verdelingsvolume van flunitrazepam zo groot is, wordt de werkingsduur niet meer door eliminatie bepaald, maar door de distributie over de weefsels (distributiehalfwaardetijd is 3 uur).
Angstverminderende middelen ("anxiolytica").
Nog niet onder slaapmiddelen genoemde benzodiazepinen die vooral als angstverminderend middel worden gegeven:
Andere indicaties.
Soms worden benzodiazepinen ook voorgeschreven tegen epilepsie en koortsconvulsies. Een voorbeeld hiervan is clonazepam. Dit type medicijnen vermindert namelijk de prikkelgevoeligheid van de patiënt, waardoor epileptische klachten uitblijven. Daarnaast kan gekozen worden voor gebruik van deze middelen als verdovingsmiddel in de laatste levensfase.
Bijwerkingen.
De meeste bijwerkingen zijn een direct gevolg van het werkingsmechanisme of een ontwenningsverschijnsel.
Misbruik.
Flunitrazepam (Rohypnol) of "rooie knol", wordt soms gebruikt als "verkrachtingsdrug". In combinatie met alcohol kan het middel spierverslapping en geheugenverlies (Anterograde amnesie) veroorzaken. In het uitgaanscircuit komt het voor dat mensen er mee gedrogeerd worden. Alle benzodiazepines zijn vanwege de kans op misbruik ervan opgenomen in lijst II van de Opiumwet.
Een overdosis leidt zelden tot overlijden, vanwege de geringe giftigheid van deze middelen. Overigens is de kans op overlijden bij een overdosis van hypnotische benzodiazepines, en met name de krachtige zoals flunitrazepam, temazepam en midazolam aanzienlijk hoger dan bij een overdosis van anxiolytische benzodiazepines. Ook de kortwerkende anxiolytische benzodiazepines zijn hierin gevaarlijker, met name alprazolam.
Terugdringen en afbouwen van het gebruik.
Bij langdurig gebruik treedt tolerantie op. Men heeft een steeds hogere dosis nodig om hetzelfde effect te bereiken. Indien tolerantie optreedt, lopen patiënten de kans psychisch en lichamelijk verslaafd te raken. Als men dan wil stoppen, kunnen ontwenningsverschijnselen optreden. Deze verschijnselen zijn vaak dezelfde als waarvoor men het middel gebruikt, bijvoorbeeld angst en slapeloosheid. Voorts kunnen lichamelijke klachten zoals tremor, zweten, tintelingen, maag-darmproblemen etc. voorkomen.
Volgens een in 2004 gepubliceerd onderzoeksrapport van het IVO gebruikte in 1993 ongeveer 7% van de Nederlandse ouderen (55-plussers) langdurig en vaak (vijf of meer dagen per week) benzodiazepinen. Ruim de helft van hen is in de periode 1994-1999 minder gaan gebruiken of gestopt, maar ongeveer 1% van de ouderen is in diezelfde periode juist langdurig frequente gebruiker geworden. In 1992 gebruikte in Nederland ongeveer 450.000 personen langer dan een jaar een BDZ. Chronisch gebruik (langer dan 3 maanden) is slechts zelden een goede behandelmethode. Redenen om het chronisch gebruik terug te dringen zijn: gebrek aan bewijs voor werkzaamheid op de lange termijn, gedragsveranderingen, geheugenverlies en verslaving. Bij ouderen verhoogt BDZ-gebruik de kans op heupfracturen met 50%.
Om het misbruik van benzodiazepinen terug te dringen, worden vanaf 1 januari 2009 in Nederland veel van deze medicijnen niet meer vergoed. Het gaat dan wel alleen om gebruik wegens onrust en angst- en slaapstoornissen. Gebruik tegen angststoornissen die niet op andere medicatie reageren, zekere psychiatrische aandoeningen, epilepsie en verdoving in de laatste fase van het leven wordt wel vergoed. Het gebruik van benzodiazepine bij psychiatrische aandoeningen is echter problematisch, omdat het een psychose kan opwekken en in stand houden. Aanvullend hierop wordt diazepam ook vergoed bij spierspasmen.
Het effect van de vergoedingsmaatregel was gering, veel mensen betaalden liever dan te stoppen.
Afbouwschema en zeer langzaam afbouwen.
Een afbouwschema heeft tot doel tot een dosisreductie te komen met een minimum aan ontwenningsverschijnselen. Het succes van afbouw is mede afhankelijk van leeftijd, duur van de inname, dosis en de ernst van de klachten waarvoor het benzodiazepine werd gegeven. Het hieronder beschreven schema is niet de enige manier om te minderen. Hoe hoger de dosering en hoe langer het gebruik, des te voorzichtiger de afbouw dient te geschieden.
Stap 1. Overschakeling naar een benzodiazepine met lange halveringstijd zoals diazepam. Het overschakelen moet gelijkmatig gebeuren. Indien de patiënt het benzodiazepine in meerdere giften per dag nam, wordt vaak één dosis per keer gesubstitueerd. Meestal wordt begonnen met de dosis voor het slapengaan. Een optimaal gelijkmatig effect wordt echter bereikt door iedere twaalf uur een halve dosis in te nemen.
Stap 2. Om de twee weken kan gewoonlijk één tiende of één achtste van de aanvankelijke dosis worden geminderd. Afbouwen met 1/8 per 2 weken duurt 14 weken. Begeleiding door een arts wordt aanbevolen. Capsules met de benzodiazepine kunnen door een apotheek 'op maat' worden gevuld. Ook is het mogelijk tabletten met behulp van een micro weegschaal op het gewenste gewicht te schuren. De pillenbreker werkt minder nauwkeurig.
Stap 3. Wanneer de dagdosis nog slechts 0,5 mg diazepam (of het equivalent daarvan) bedraagt, kan volledig worden gestopt.
Aanvullende behandeling tijdens het afbouwen kan bestaan uit gedragstherapie, relaxatietherapie, groepstherapie of het gebruik van een lipofiele bètablokker (werkt mogelijk ook tegen een door verdovende middelen zoals benzodiazepine opgewekte psychose, controleer echter hartslag) (of een antidepressivum, dit kent echter eenzelfde afbouwproblematiek als een benzodiazepine).
Bij een deel van de mensen die langdurig een hoge dosis van een benzodiazepine hebben gebruikt, kan bij geen of onvoldoende afbouw een 'post-ontwenningssyndroom' ontstaan. Men spreekt hiervan als men twee jaar na het laatste benzodiazepinegebruik klachten houdt, die men ervoor niet of in veel mindere mate had. Ook zijn er mensen die benzodiazepines zeer langzaam af moeten bouwen, soms (bij b.v. diazepam) 1 mg per 2 weken, om het vol te kunnen houden, vooral als men de lagere doseringen gaat afbouwen. Van 50 naar 40 mg diazepam (of equivalent van een ander middel) kan twee tot drie keer zo snel gaan dan wanneer men van 30 naar 20 mg of lager gaat. Artsen zijn niet altijd op de hoogte en de standaardafbouwperiodes zijn vaak 6 tot 12 weken, wat veel te kort kan zijn bij een deel van de verslaafden. Een deel van de mensen die te kort hebben afgebouwd, met of zonder hulp van een arts, gaat de medicijnen in het illegale circuit kopen om de (zware) ontwenningsverschijnselen kwijt te raken. Professor Heather Ashton van de Universiteit van Newcastle upon Tyne deed onderzoek naar langdurige ontwenningsverschijnselen en had patiënten die een zeer langzaam afbouwschema volgden, "The Ashton Manual", dat in 2002 online kwam. Het gedrag van de persoon tijdens de periode van het gebruik van de benzodiazepine kan hier in mee spelen. Mensen met een gezonde leefwijze tijdens het gebruik van een benzodiazepine, hebben minder kans op het krijgen van zware en/of langdurige ontwenningsverschijnselen en het post-ontwenningssyndroom.
Vergoeding Nederland.
B2-code: benzodiazepinen worden door de zorgverzekeraar vergoed bij de volgende indicaties:
uitbreiding per 18 augustus 2009:

</doc>
<doc id="12411" url="https://nl.wikipedia.org/wiki?curid=12411" title="Alveringem">
Alveringem

Alveringem ( ) is een Belgische plaats en gemeente in de Westhoek in de Belgische provincie West-Vlaanderen, gelegen in een rustige plattelandsomgeving, tussen Veurne en Poperinge. De gemeente telt ongeveer 5.000 inwoners, die Alveringemnaars worden genoemd. Door het zuiden van de fusiegemeente stroomt de IJzer; door Alveringem-centrum loopt de Lovaart.
Geschiedenis.
De omgeving van Alveringem werd reeds bezocht door de Romeinen, en in de 5e eeuw werd deze bewoond door de Franken. In de 7e eeuw zouden er zich Saksen gevestigd hebben en ene "Adolfried" zou aan de Heilige Audomarus zijn goed hebben geschonken. Zo kwam het bezit uiteindelijk aan de Abdij van Sint-Bertinus te Sint-Omaars en ontstond de heerlijkheid het "Vrije van Sint-Omaars", een heerlijkheid die afhankelijk was van het kapittel van Sint-Omaars. De eerste vermelding van Alveringem stamt uit 1066. In 1604 verkocht het kapittel een groot deel van de heerlijke rechten aan de kasselrij Veurne.
Begin 14de eeuw vochten vele bewoners van Alveringem in het leger van Nicolaas Zannekin tegen de Franse koning en de Graaf van Vlaanderen. Deze opstand eindigde door de Slag bij Kassel van 1328, waarbij de opstandelingen werden verslagen.
De notabele Jacob Donche (sr.), vader van Jacob Donche (jr.), werd circa 1400 in Alveringem geboren en werd in 1446 in de Alveringemse kerk begraven.
De opstanden van de burgers van Veurne maakten dat de notabelen zich op Alveringem terugtrokken, waar vele "principaele huysen" te vinden waren, waar edellieden woonden of die afhankelijk waren van de Sint-Niklaasabdij te Veurne.
Tweede wereldoorlog.
De gemeente werd op 23 mei 1940 bezet door het Duitse leger en bevrijd op 7 september 1944. In de speciale "Nacht und Nebel" concentratiekampen werd minstens één weerstander uit de gemeente ter dood gebracht door onthoofding.
Kernen.
De gemeente Alveringem is een dunbevolkte gemeente waarvan de bevolking de laatste decennia nog terugloopt. Op het uitgestrekte grondgebied bevinden zich negen deelgemeenten, alle landelijke dorpen. De grootste deelgemeente is Alveringem zelf, de hoofdgemeente, dat in het noordoosten van de gemeente ligt. In 1971 werden bij gemeentelijke fusies de dorpjes Hoogstade, Oeren en Sint-Rijkers aan Alveringem toegevoegd. In 1977 kwamen er ook de toenmalige gemeentes Leisele en Stavele bij. Tot Leisele behoorden sinds 1971 ook de dorpjes Gijverinkhove en Izenberge; aan Stavele was dat jaar ook Beveren-aan-de-IJzer gehecht. De nieuwe fusiegemeente telde sinds 1977 zo negen landelijke deelgemeentes. Net ten oosten van de dorpskern van Alveringem ligt het gehucht Fortem aan de Lovaart.
De gemeente Alveringem grenst door zijn landelijke uitgestrektheid aan een groot aantal kleine dorpjes:
Natuur en landschap.
Alveringem ligt ten westen van de Lovaart op een hoogte van ongeveer 8 meter.
Economie.
Alveringem is een landbouwdorp. Vroeger kende men er ook enkele wolkaarderijen en een dakpannenfabriek. De laatste bevond zich te Pannendorp en was in bedrijf tijdens de 18de en 19de eeuw.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Burgemeesters.
2013-2018.
Burgemeester werd opnieuw Gerard Liefooghe (Gemeentebelangen). Hij leidde een coalitie bestaande uit Gemeentebelangen en CD&amp;V. Samen vormden ze de meerderheid met 9 op 15 zetels.
2019-2024.
In 2018 kwamen de twee meerderheidspartijen Gemeentebelangen en CD&amp;V samen op als een kartel. De twee oppositiepartijen PRO en N-VA deden hetzelfde. De verhoudingen bleven min of meer hetzelfde, met dien verstande dat de twee extra zetels in de gemeenteraad (door het gestegen bevolkingscijfer) werden verdeeld over de twee kartels.
Gemeentebelangen+CD&amp;V had een absolute meerderheid van 10 zetels op 17 en Gerard Liefooghe werd ook nu weer de burgemeester. Jacques Blanckaert, Sylvie Thieren, Johan Albrecht en Karolien Avonture (voorzitter BCSD) vervolledigen het college van burgemeester en schepenen. Dries Decorte is de voorzitter van de gemeenteraad.
Verkeer en vervoer.
De landelijke gemeente wordt door één grote weg doorsneden, namelijk de gewestweg N8 tussen de steden Ieper en Veurne. Deze weg zorgt voor de ontsluiting van Alveringem-centrum, de meeste deelgemeenten, en voor aansluiting op de snelwegen in Ieper en Veurne. De N364 doorkruist de gemeente in oost-westrichting, en zorgt voor verbinding met Diksmuide en voor de bereikbaarheid van de meest westelijke deelgemeenten tegen de Franse grens. Deze weg sluit vlak voor de grens aan op de secundaire weg naar Sint-Winoksbergen ("Bergues"). Vanuit Gijverinkhove is er een secundaire weg naar Hondschote.
Nabijgelegen kernen.
Oeren, Sint-Rijkers, Pollinkhove, Lo, Oudekapelle, Vinkem, Izenberge

</doc>
<doc id="12412" url="https://nl.wikipedia.org/wiki?curid=12412" title="Receptor (biochemie)">
Receptor (biochemie)

Receptoren zijn eiwitten in de celmembraan, het cytoplasma of de celkern, waaraan een specifiek molecuul kan binden. Receptoren kunnen signalen van binnen of buiten de cel doorgeven: wanneer een signaalmolecuul aan een receptor bindt, kan de receptor een cellulaire respons op gang brengen. Zowel lichaamseigen (endogene) stoffen, zoals neurotransmitters, hormonen en cytokinen, als lichaamsvreemde (exogene) stoffen, zoals antigenen en feromonen, kunnen een dergelijke cellulaire respons opwekken. Kennis over receptoren is van groot belang voor het onderzoek naar geneesmiddelen: door een farmacon te laten aangrijpen op een specifieke receptor, kunnen biologische processen zeer gericht beïnvloed worden.
Soorten receptoren.
Receptoren zijn in vier groepen onder te verdelen:
Werking.
Net als enzymen werken receptoren volgens een sleutel-slotmodel, dat wil zeggen dat op één receptor in principe slechts één stof kan binden. Voor het ontstaan van een normale fysiologische respons is het vaak noodzakelijk dat een endogene (lichaamseigen) stof zich bindt aan zijn bijbehorende receptor. Na binding wordt de receptor geactiveerd, en ontstaat er secundair een intracellulaire respons. Uiteindelijk zorgt deze voor het beoogde fysiologische effect (bijvoorbeeld gaat een hartspiercel sneller en krachtiger samentrekken nadat adrenaline de adrenalinereceptor heeft bezet en geactiveerd).
Deze fysiologische effecten kunnen medicamenteus worden beïnvloed. In de regel gebeurt dat door het geven van farmaca. Op zich zijn de farmaca voor het overgrote deel exogeen van aard, dat wil zeggen dat ze normaal niet in het lichaam voorkomen, maar toch beïnvloeden ze fysiologische processen. Het merendeel van de farmaca doet dat doordat ze een interactie kunnen aangaan met een receptor van een endogene stof. Na binding met een receptor kunnen er twee dingen gebeuren:
In sommige gevallen is de binding van een farmacon met de receptor permanent. De werking is dan irreversibel. 
Er zijn zowel inhiberende (remmende) als exciterende receptoren. Dopamine stimuleert bepaalde zenuwcellen en remt andere. Een antagonist van dopamine zal in het laatste geval juist stimulerend werken op die bepaalde cel. 
Voorbeeld: dopamine remt de vorming van prolactine, het melkvormende hormoon. Patiënten die behandeld worden met een dopamine-blokkerend medicijn zoals haloperidol kunnen daardoor een beetje melkuitvloed krijgen.
Aanmaak.
Receptoren worden gemaakt en ook vervangen door de cel zelf. De cel houdt ook toezicht op zijn aanmaak van receptoren. Als er te veel stimulering van receptoren optreedt, kan de cel de productie van receptoren omlaag schroeven (downregulatie). Als de stimulering van de receptoren te weinig is, kan de cel de productie van receptoren opschroeven (upregulatie).
Vaak reageren er meer receptoren op een medicament. De farmaceutische industrie probeert de effecten zo specifiek mogelijk te maken, daardoor verminderen de bijwerkingen en wordt de bruikbaarheid groter.
Co-receptor.
Een co-receptor is een membraanreceptor die naast een primaire receptor ook een signaalmolecuul bindt om ligandherkenning te vergemakkelijken en biologische processen te initiëren, zoals het binnendringen van een pathogeen in een gastheercel.
Enkele (vereenvoudigde) voorbeelden.
Andere bekende receptoren zijn die voor de hormonen, GABA, endorfinen en serotonine.

</doc>
<doc id="12416" url="https://nl.wikipedia.org/wiki?curid=12416" title="Provincie West-Vlaanderen">
Provincie West-Vlaanderen



</doc>
<doc id="12417" url="https://nl.wikipedia.org/wiki?curid=12417" title="Provincie Henegouwen">
Provincie Henegouwen



</doc>
<doc id="12419" url="https://nl.wikipedia.org/wiki?curid=12419" title="Provincie Vlaams-Brabant">
Provincie Vlaams-Brabant



</doc>
<doc id="12422" url="https://nl.wikipedia.org/wiki?curid=12422" title="Hans Klok">
Hans Klok

Johannes Franciscus Catharinus (Hans) Klok (Purmerend, 22 februari 1969) is een Nederlands goochelaar-illusionist.
Biografie.
Jeugd.
Op zijn tiende verjaardag kreeg Hans Klok een goocheldoos en begon hij met optreden op verjaardagsfeestjes van vriendjes en vriendinnetjes. Op zijn twaalfde werd hij Nederlands jeugdkampioen goochelen, op zijn veertiende Europees jeugdkampioen goochelen.
Carrière als illusionist.
Klok noemt zich “The fastest magician in the World”. In 1990 wonnen hij en zijn assistente Sittah met "de snelste metamorfose ter wereld" de Grand Prix van Nederland en de Henk Vermeyden-wisseltrofee. Het jaar daarna was hij te zien in het Opera House Theatre in het amusementscomplex Winter Gardens in Blackpool, alsook in Frankrijk, Japan, Zuid-Amerika, de Verenigde Staten, het Caribisch gebied en alle West-Europese landen. Hij won de eerste prijs op het internationale Magic Fachkongress in Duitsland en trad op in televisieshows in binnen- en buitenland. In 1991 verzorgde hij het openingsoptreden van de "Fédération Internationale des Sociétés Magiques" in Lausanne – een vakbeurs voor goochelaars en illusionisten waar hij de gelegenheid kreeg zijn eigen show te presenteren. Het theater van attractiepark Duinrell werd verbouwd en ingericht naar zijn wensen. Deze show trok 170.000 bezoekers. Het jaar erna keerde hij terug naar Duinrell met een nieuwe show.
In 1993 trad Klok op als gast in de "André van Duin Revue". De optredens in Duinrell en de samenwerking met Van Duin betekenden de definitieve doorbraak van Klok in Nederland. Hem werd gevraagd een serie optredens te verzorgen tijdens de 'dinnershows' in Studio 21 in Hilversum. Ook trad hij op tijdens het World Press Photo Gala. In 1994-1995 werkte Klok mee aan de theatertournee van Gerard Joling, trad hij op in Las Vegas in het hotel Loew's in Monte Carlo en in grote Duitse shows als "Der Grosse Künstler Preis" en de "Surpriseshow" van Linda de Mol.
In augustus 1996 werd Klok uitgenodigd door NBC voor een optreden in Caesars Palace in Las Vegas als onderdeel van het televisieprogramma "The World Greatest Magic". De daaropvolgende periode gebruikte Klok voor de voorbereidingen van zijn eerste theatershow, die in oktober zijn première had in het Luxor Theater te Rotterdam. In 1998 deed hij tweede theatershow, "Magic Live on Stage", daarna volgde "Magic Impossible".
Tijdens het wereldkampioenschap Magie in Dresden in 1997 behaalden Klok en zijn team de tweede plaats in de categorie "illusionisme". Datzelfde jaar trad hij op in de ABC-special "Champions of Magic".
Begin 2002 overleed onverwacht zijn vader, die de stuwende kracht achter het bedrijf van zijn zoon was geweest. Hans Kloks broer nam de taken van zijn vader over. In de zomer van 2002 trad Klok op in de "Wonderlijke Efteling Show" in het nieuwe theater in de Efteling. Vanaf 27 december 2002 trad hij daarna drie maanden op in heel Europa met zijn show "History of Magic".
Eind 2004 kwam zijn broer met het idee voor een show in Ahoy in Rotterdam. Kort na de shows volgde een gesprek met Joop van den Ende, die een samenwerking voorstelde. In 2006 werd Stage Entertainment Magic opgericht, waarin Stage Entertainment (Joop van den Ende) en Hans Klok Illusions ieder hun inbreng hadden.
Op 9 december 2005 trad Klok op tijdens de loting van het wereldkampioenschap voetbal 2006. Hij voerde voor miljoenen kijkers een show op waarbij hij de beker tevoorschijn toverde.
In augustus 2006 maakte Klok een toer langs alle vestigingen van Holland Casino. Gedurende 2006 was hij bezig met de voorbereidingen voor zijn nieuwe show "Faster than Magic", die op 5 januari 2007 in Keulen in première ging. De show vertelde zijn levensverhaal met muziek en illusies. Naast Klok werkten op het podium zijn drie assistenten: Nathalie Hoop, Zarina Potapova en Debbie Verhey. Klok werd vervolgens in staat gesteld op te treden in het Planet Hollywood Resort &amp; Casino in Las Vegas. Hier werd in eerste instantie Carmen Electra aan de show toegevoegd, maar zij trok zich terug nadat ze last bleek te hebben van claustrofobie. Pamela Anderson verving haar als assistente. De show eindigde half november 2007.
Direct na zijn shows in Las Vegas heeft Hans Klok een periode de parkshow verzorgd van Ouwehands Dierenpark.
Terug in Nederland werd hij onder de hoede genomen van Stardust Circus International BV van het producentenechtpaar Henk van der Meijden en Monica Strotmann. Na hun eerste gezamenlijke Nederlandse theatershow "Hurricane", volgde eind 2010 een eigen kerstshow, ook opgevoerd in grote steden in Duitsland en Oostenrijk.
In 2011 stond Klok als eerste illusionist vijf weken in een uitverkocht Koninklijk Theater Carré in Amsterdam met de show "Circus Hurricane", een combinatie van magie en circus, met aansluitend een landelijke tournee. In december volgde een grote Duitse tournee met het programma "Magie der Weihnacht". Tijdens een optreden in "The One Show" van de BBC op 3 februari 2012 werd Klok door supermodel Kate Moss opgemerkt en gevraagd als surprise-act op Stella McCartney's Fashion Dinner op 18 februari 2012, waarin hij model en televisiepresentatrice Alexa Chung boven drie zwaarden liet zweven. Onder de vele gasten bevonden zich onder anderen Rihanna, Anna Wintour en Mario Testino. Van 23 februari t/m 25 maart 2012 stond Klok vijf weken in het Peacock Theatre in het Londense West End met "The Houdini Experience". "The Mail on Sunday" schreef dat Klok in honderd jaar de eerste was die Houdini had weten te evenaren. Bovendien verbrak hij in de finale van "The Magicians" bij de BBC op 11 februari 2012 zijn eigen record door 12 grote illusies in 5 minuten uit te voeren.
Op 10 juli 2013 voerde Klok de Jaws of Death uit boven de Amstel in Amsterdam als publiciteitsstunt voor "The New Houdini". In 2014 was Hans Klok de eerste illusionist ooit die meedeed aan het Internationaal circusfestival van Monte Carlo. Hier werd hij op 26 januari 2014 onderscheiden met een Zilveren Clown.
Klok was tevens meerdere malen te gast in het jaarlijkse programma "Le Plus Grand Cabaret du Monde", uitgezonden door het Franse TV5.
Hans Klok begon in 2016 in Koninklijk Theater Carré met zijn show "House of Horror".
Vanaf februari 2020 treedt Klok op in het Excalibur Hotel &amp; Casino aan de Strip in Las Vegas. In maart 2020 moesten de optredens gestaakt worden vanwege COVID-19.
In de zomer en herfst van 2021 ging Klok met een theatertent op tournee in 7 steden in Nederland onder de titel Hans Klok &amp; Friends. Hierin trad hij samen op met een aantal artiesten waarmee hij eerder heeft opgetreden. In maart 2022 werd bekend dat Hans Klok &amp; Friends vervolgd wordt in de lente en zomer van 2022.
Op 9 augustus ging de show "Face the future" in première. Daarop volgde een tournee door Nederland, waarbij hij ook België bezocht.
Documentaires, film, televisie.
In 2004 speelde Klok de rol van bisschop van Zwitserland in de Nederlandse jeugdfilm "Sinterklaas en het Geheim van de Robijn". In oktober 2006 speelde hij een gastrol in "Kinderen geen bezwaar". Ook had hij een rol in de film "De Boskampi's" uit 2015, als een van de denkbeeldige vaders. In 2023 was Klok als zichzelf te zien in de bioscoopfilm "De Grote Sinterklaasfilm en de strijd om pakjesavond".
Na Kloks werkzaamheden in Las Vegas met Pamela Anderson werd in november 2007 de documentaire "See you in Vegas" uitgebracht door het filmduo Antoinette Beumer en Maaik Krijgsman. De regisseurs noemen "See you in Vegas" (de zin waarmee Klok traditiegetrouw zijn shows afsloot) een documentaire over ondernemerschap en ambitie.
Begin 2011 was Klok aanwezig in het interviewprogramma "24 uur met...", waarin hij 24 uur doorbracht met presentator Wilfried de Jong.
Klok repeteert voor zijn goochelshows regelmatig in de Taborkerk in Purmerend, zo vertelde hij in 2015 aan Tijs van den Brink in het televisieprogramma "Adieu God?".
Op 22 augustus 2021 was Klok te gast in het VPRO-televisieprogramma "Zomergasten". Een aantal maanden later in december 2021 was Klok de hoofdgast van het programma "The Roast of Hans Klok". In 2023 was Klok te zien als drag in het televisieprogramma "Make Up Your Mind".

</doc>
<doc id="12428" url="https://nl.wikipedia.org/wiki?curid=12428" title="Mes (voorwerp)">
Mes (voorwerp)

Een mes is een scherp stuk gereedschap om mee te snijden. De meest gangbare vorm is een recht lemmet met één scherpe zijde en een handvat (heft). In de geschiedenis van de mens speelt het mes een belangrijke rol; met een mes was men in staat zich tegen de grotere roofdieren te beschermen en werden vele bewerkingen van huiden, dierkarkassen en houten voorwerpen mogelijk. Hoewel de toenmalige messen van steen waren en eigenlijk niet meer dan scherven met een scherpe rand, is het principe altijd hetzelfde gebleven: een wig die een object in tweeën splitst. Messen kunnen ook zijn ingebouwd als roterende schijven zoals in bijvoorbeeld keukenmachines of versnipperaars.
Geschiedenis.
De mens begon simpele gereedschappen te maken in het Stenen tijdperk. Eerst gebruikte hij materialen als hout, beenderen en horens. Later ontdekte men de mogelijkheden van het hardere vuursteen. Als een steenklopper een mes ging maken nam hij een stuk vuursteen en een klopsteen. Met behulp van de klopsteen sloeg hij steenschilfers van een groot stuk vuursteen.
Paleolithicum.
Het paleolithicum, ook wel de oude steentijd genoemd, omvat de tijd van 2,5 miljoen jaar tot tienduizend jaar geleden. De oudste stenen voorwerpen uit die periode zijn gevonden in Ethiopië en Tanzania. In dit tijdperk werd voor het eerst de scherpe rand van steenschilfers gebruikt als gereedschap.
Mesolithicum.
Het mesolithicum duurde van 10.000 tot 5000 v.Chr. en valt samen met het einde van de ijstijd. Er kwamen steeds meer gereedschappen bij, speciaal toegespitst op een bepaalde taak, zoals naalden, haken, pijlpunten en voorwerpen die mogelijk te maken hadden met het geloof. Ook maakte men voor het eerst werktuigen die nodig waren voor de landbouw.
Neolithicum.
Het neolithicum is het tijdperk van 5000 tot 3000 v.Chr. De mens ging vee houden en landbouw bedrijven. Het mes werd veel gebruikt in het dagelijkse leven, onder andere voor het prepareren van geslachte dieren, om er gewassen mee van het land te halen en bij het bereiden van eten.
Bronstijd.
In de bronstijd, van 3000 tot ongeveer 1000 v.Chr., werd de legering brons het materiaal voor hoogwaardige snij- en andere gereedschappen. Brons werd vooral gebruikt voor bijlen, speer- en pijlpunten en messen. Brons was veel minder breekbaar dan steen. Door handel konden volkeren in Europa aan het koper en tin komen om hun brons mee te vervaardigen. In Europa verschenen de eerste echte messen in de urnenveldperiode (midden bronstijd), met een metalen lemmet met een enkele snede, bevestigd aan een handvat van brons, hout of gewei. Voor die tijd werden dolken gebruikt, met een symmetrisch twee-snijdend lemmet.
IJzertijd.
Rond 1000 v.Chr. gebruikte men in het Midden-Oosten al ijzer. De Hallstatt-cultuur verspreidde rond 800-500 v.Chr. het gebruik van ijzer in Europa. Gedurende deze periode werden brons en ijzer naast elkaar gebruikt. In de late ijzertijd had ijzer het brons voor messen volledig vervangen. Metalen messen bleven echter schaars en er werd nog steeds veel gebruikgemaakt van vuursteen afslagen als snijgereedschap.
Romeinse tijd.
Met de komst van de Romeinen werd ijzer, en dus ook messen, in veel grotere hoeveelheden geproduceerd en ontstond een grotere variatie aan messen voor specifieke doeleinden.
Nieuwe Tijd.
Tegenwoordig maakt men ook wel messen van keramiek.
Onderdelen van het mes.
Een mes kan bestaan uit de volgende onderdelen:
Fabricage.
Vroeger had men alleen maar een klopsteen en een vuursteen nodig om een mes te maken, later werd dat minder eenvoudig.
Er zijn grofweg twee manieren om een lemmet te maken. Bij de “stock-removalmethode” maakt men het lemmet uit een strip metaal, dat in de juiste vorm wordt gezaagd, dan wordt gevijld of geschuurd en als laatste een hardingsproces doorgaat, waarbij het lemmet steeds afwisselend wordt verhit en gekoeld. Bij de tweede methode wordt een staaf of blok metaal door een smid eerst in de juiste vorm gesmeed en vervolgens gevijld of geschuurd. 
Het meest gebruikte materiaal is gewalst staal. Bij voorkeur heetgewalst staal, omdat dit een fijnere structuur heeft dan koudgewalst staal. Staalfabrieken leveren meestal staal in rollen en stroken. Van dit staal wordt een strip afgeknipt of afgezaagd en daaruit de ruwe vorm van het lemmet gezaagd. De vorm wordt daarna verhit tot ongeveer 1100 graden Celsius. In een smeedvorm of matrijs wordt de strip met een machine of met de hand gesmeed.
Hierna wordt het heft gemaakt. Hiervoor bestaat geen vaste methode. Er zijn vele materialen geschikt om een heft van te maken, een paar voorbeelden zijn kunststoffen zoals glasvezel en nylon, gewei van herten, beenderen, houtsoorten, halfedelstenen, leer en zelfs ivoor kan gebruikt worden (tegenwoordig vaak mammoetivoor).
Grofweg zijn er twee fabricagemethoden:
Soorten messen.
Er zijn vele soorten messen, allemaal met een eigen specialiteit. Van messen waar je een boterham mee kunt smeren, tot messen waar je in de wildernis mee kunt overleven.
Onderhoud van messen.
Messen worden door gebruik bot, waardoor ze met regelmaat geslepen moeten worden. De snelheid waarmee een mes bot wordt, is voor een groot deel afhankelijk van de staalsoort waaruit het lemmet bestaat. Om een mes te slijpen kan men een machine gebruiken, of een handsteen. In principe doe je niets anders dan een zeer kleine hoeveelheid staal wegnemen waardoor een mooie, nieuwe, scherpe snede overblijft. Fijn schuurpapier op een harde, gladde ondergrond (bijvoorbeeld een glasplaat) kan ook gebruikt worden.
Een aanzetstaal of wetplank kan gebruikt worden om de snede tussen het slijpen door scherp te houden zonder materiaal weg te nemen. Door het gebruik wordt een snede niet alleen bot doordat het minder spits wordt, maar ook omdat op microscopisch niveau de snede iets kan ombuigen. Met een aanzetstaal of wetplank wordt dit weer teruggebogen. Messen die niet regelmatig worden gebruikt, kunnen door corrosie worden aangetast, als ze onbeschermd in een vochtige omgeving worden bewaard. Corrosie tast het metaal aan en het mes verliest daardoor zijn eigenschappen. Probeer corrosie te voorkomen, bijvoorbeeld door een mes dat langdurig niet wordt gebruikt, licht in te wrijven met vaseline of iets dergelijks.
Het mes en de wet.
In Nederland vallen sommige soorten messen onder de wapenwet.
In Nederland worden de voor de handel bestemde zilveren en gouden messen van een jaarletter en een gehaltestempel voorzien. Het lemmet is bij tafelmessen nooit van edelmetaal omdat dat aangetast wordt door zwavelhoudende stoffen in aardappelen en eieren.
Symboliek.
In de christelijke iconografie is een mes het attribuut van Abraham, die Isaak ermee wil offeren. Ook is het mes het attribuut van de apostel Bartolomeüs, die levend wordt gevild.
Het mes was vroeger een moordwapen en geen echt onderdeel van het bestek. Hieruit stamt ook het bijgeloof dat men een mes niet cadeau mag geven. Men moet het kopen. Daarom geeft men het mes samen met een munt. De ontvanger kan dan het mes kopen met de munt.
Messen stonden symbool voor mannelijkheid, eer en macht. Als iemand vroeger een eed aflegde tegenover religieuze instanties, werd daarbij ook een mes overhandigd als blijk van goed vertrouwen. Een dergelijke overhandiging vond plaats in Parijs, toen een landeigenaar zijn land doneerde, waar vervolgens de kathedraal Notre Dame op gebouwd werd. Het mes dat de jonge hoveling kreeg diende ook gelijk als cadeau voor zijn vrouw.
Een minder bekend, maar beter voorbeeld, omdat het nog steeds bestaat, is het gebroken mes van Stephen de Bulmer. Dit geschenk wordt bewaard in het Durham cathedral.

</doc>
<doc id="12430" url="https://nl.wikipedia.org/wiki?curid=12430" title="Gevechtswapen">
Gevechtswapen

Een gevechtswapen of wapen is een werktuig dat gebruikt wordt om mensen, dieren of voorwerpen te verwonden, te beschadigen of te doden. Een wapen kan gebruikt worden als aanvals- of verdedigingsmiddel. Sinds het begin van de menselijke geschiedenis hebben mensen wapens gebruikt voor de jacht, zelfverdediging en oorlogsvoering.
Wapens komen voor in allerlei soorten en maten. Ze kunnen eenvoudig en goedkoop zijn, zoals een houten knuppel of een slinger, of hoogtechnologisch en peperduur, zoals een kruisraket. Bijna alle harde, scherpe, stompe en zware voorwerpen kunnen als wapen worden gebruikt. 
Incidenteel worden dagelijkse voorwerpen omgebouwd tot wapen, zoals een schietbalpen, een schietparaplu of schietsleutelhangers waarmee men een kogel kan afvuren. Sommige voorwerpen, hoewel niet als wapen bedoeld, kunnen wel zo worden gebruikt, zoals eetgerei, selfiesticks, honkbalknuppels, tafelpoten, steelpannen, (gebroken) flessen, etc. Een motorvoertuig kan gebruikt worden om moedwillig te doden, verwonden of beschadigen door aanrijding, en er zijn dan ook gevallen bekend waarin dit voor misdadige of terroristische motieven is geschied. Geïmproviseerde zelfgemaakte wapens uit de gevangenis worden aangeduid als chiv of shank en gebruikt door gedetineerden. Bij rellen ziet men vaak een gebruik van alledaagse voorwerpen als geïmproviseerde wapens.
Zelfs menselijke lichaamsdelen kunnen als wapen worden gebruikt, dit worden natuurlijke wapens genoemd, en het gebruik ervan wordt geoefend bij zelfverdedigingskunsten en vechtsporten. Veel dier- en plantsoorten hebben 'ingebouwde' wapens, zoals klauwen, giftanden of al dan niet giftige angels en stekels of doornen, en/of verdedigingswapens, zoals pantsering. Plantaardige, dierlijke en bacteriële vergiffen evenals ziekteverwekkers kunnen bovendien dienen als bron voor biologische wapens, zoals botuline, tetanus, pokken, nicotine, ricine, etc..
Dieren kunnen ook ingezet worden als wapen. Honden worden speciaal gefokt als 'diensthonden' en sommige worden als oorlogshond getraind om zich in de vijand vast te bijten. 
Het grootste deel van de wapens ter wereld wordt tegenwoordig in een klein aantal landen geproduceerd. Zo zijn de vijf permanente leden van de VN Veiligheidsraad de grootste producenten. Elk jaar wordt voor vele miljarden euro's in wapens gehandeld.
Wapentypen.
Er zijn verschillende wapentypen te onderscheiden:
Tot de wapentypen kunnen ook gerekend worden: 
Definities.
In enkele verdragen worden wapentypes gespecificeerd. Onder meer de VN klasseert vuurwapens als volgt:
Kosten.
De kosten van conventionele, nucleaire, chemische en biologische wapens in verhouding tot hun vernietigingseffect verhouden zich als 2000:800:600:1. Met 1 munt besteed aan biologische wapens kan men dus evenveel schade berokkenen als 600 munten aan chemische wapens, 800 aan kernwapens, en 2000 aan conventionele wapens. Dit maakt chemische en biologische wapens een aantrekkelijk alternatief voor armere landen en terroristische organisaties. Conventionele wapens zijn relatief makkelijk te verkrijgen of te maken, maar zijn naar verhouding duur. Kernwapens zijn naar verhouding goedkoper maar moeilijker te fabriceren. Chemische en biologische wapens zijn het goedkoopst maar daar staat wel tegenover dat hun effect onvoorspelbaar kan zijn. Bovendien zal het gebruik van niet-conventionele of 'ABC'-wapens (Atoomwapens, Biologische wapens, Chemische wapens) hoogstwaarschijnlijk tot zware politieke consequenties leiden.

</doc>
<doc id="12431" url="https://nl.wikipedia.org/wiki?curid=12431" title="Abstracte kunst">
Abstracte kunst

Abstracte kunst (lees ook abstractie) is een richting binnen de moderne kunst. Hierbij wordt niet altijd geprobeerd om objecten uit de natuurlijke wereld weer te geven en hoeven er geen zaken uit de reële wereld te zijn afgebeeld. Er kunnen onderliggende principes zichtbaar worden gemaakt met vormen en kleuren, ritmes en contrasten. 
De abstracte kunst ontstond aan het begin van de 20e eeuw en kwam tot uiting in de beeldhouwkunst en schilderkunst. Verder vindt ze nog steeds aanhangers in de hedendaagse kunst.
Definities.
De gezaghebbende Vlaams-Franse essayist-kunstenaar Michel Seuphor (pseudoniem van Fernand Berckelaers) definieert abstracte kunst als volgt: "Alle kunst die terecht slechts vanuit een gezichtspunt van de harmonie, de compositie, de ordening - dan wel de disharmonie, de decompositie, de willekeurige wanorde - moet worden beoordeeld, is abstract. Hierbij nemen kleur, vormstructuren en lijnen de plaats in van het figuratieve object, zowel in de schilderkunst als in de beeldhouwkunst".
Abstraheren komt van het latijn abs-trahere en betekent weglaten, verwijderen, afstand nemen. De letterlijke betekenis is bijgevolg, 'afstand nemen van de werkelijkheid'.
Als een persoon afstand neemt van de werkelijkheid; bijvoorbeeld van een realistisch of figuratief kunstwerk, dan wordt de verbeelding van de mens aangesproken.
En daar is het nu net om te doen in abstracte kunst.
Bij een half-abstract kunstwerk maakt het werk een abstracte indruk, maar is er niettemin een voorstelling in te herkennen.
Absolute kunst, concrete schildering.
"Absolute kunst" en "concrete schildering" zijn eveneens omschrijvingen waarmee men het absolute karakter van de abstracte kunst wil benaderen. Hans Arp en verwante kunstenaars bestempelden hun abstracte werk heel paradoxaal als 'concrete kunst' omdat ze hun abstracte vormen heel wat realistischer vonden dan een afbeelding van bijvoorbeeld een stoel, een wolk of een trein.
Kubisme.
Het kubisme is een avant-gardistische richting binnen de abstracte kunst, hoewel de kubistische kunstenaars uitgingen van een onderwerp dat meestal ook herkenbaar bleef. Cobra wordt gezien als een latere intuïtieve voortzetting van de abstracte kunst.
Geometrische abstractie.
Geometrische abstractie is abstracte kunst met geometrische vormen. Een geometrische vorm is een meetkundige vorm, zoals een rechthoek, vierkant of driehoek. Een gesloten vorm is een dichte vorm zonder gaten of openingen. Het is het tegenovergestelde van een open vorm, een lijn.
Geschiedenis.
De oorsprong van abstracte kunst situeert zich in ver verleden. In feite is dit de eerste creatieve kunst die ooit ontstaan is in de menselijke evolutie. Australopithecus Africanus of Afarensis, de eerste menselijke primaat. De menselijke evolutie begon 3 miljoen jaar geleden met 'verbeelding'. Abstractie, afstand nemen van de dagelijkse werkelijkheid net om beter te kunnen overleven in een moeilijke omgeving. Het duurde 3 miljoen jaar om van het gebruik van 1 werktuig naar 16 werktuigen te evolueren. Een hamer lijkt nu simpel figuratief, maar het duurde wel 3 miljoen jaar om zich 'deze' te verbeelden. De grote opleving van zowel abstracte als figuratieve kunst, kwam er in alle prehistorische grotten rond het Middellandse Zeegebied, 40.000 jaar geleden. Deze opleving begon echter wereldwijd. Het was een verdere evolutie van de menselijke hersenen. In de grotten van Lascaux kunnen we vierkanten en rechthoeken zien in de hoofdgrot bij tafereel van liggende man met vogelmasker en stier. Het is geen jachttafereel maar wel droomtafereel van man in REM-slaap. Niemand gaat zo op jacht! Maar ook andere figuren komen voor in alle grotten rond de middellandse zee. De cirkel, halve cirkel, halve maan, driehoek, de lijn, golvende lijn (serpentiform), puntjes, spiraal, kruisteken, vijfpuntige ster (Davidster), onze hashtag, en nog veel meer. Dit waren de eerste pictogrammen, informatieve beeldtekens, die dé oorsprong vormden van alle schrijftaal. Ook verbeelding om gedachten over te dragen. Pas 10.000 jaar geleden zijn dan godsdiensten ontstaan uit deze spirituele verbeelding. Net daarom zocht de mens ongeveer 40.000 geleden wereldwijd 'onbewust' de donkere grot op, om aan zijn 'universeel spiritueel gevoel' een gevolg te geven.
Wellicht heeft er altijd 'abstracte' kunst bestaan: de mysterieuze inkepingen in prehistorisch aardewerk, het Keltisch vlechtwerk dat nog lang de miniaturen sierde, de vormentaal van de architectuur. Omdat dit onderdeel was van een gebruiksvoorwerp, een sierelement, een gebouw e.d., valt het echter niet onder de algemene definitie van abstracte kunst.
Beeldloze/objectloze kunst is in de westers-christelijke kunst minder sterk aanwezig dan in de joodse en islamitische cultuur waar het abstracte de uitdrukking is van de onmogelijkheid over het Allerhoogste een uitspraak te doen, in welke kunstvorm dan ook. Abstracte kunst was in die godsdiensten noodzaak, omdat het afbeelden van concrete zaken streng verboden was om de terugval naar de verafgoding van mensen, dieren of hemellichamen te voorkomen.
Het losmaken van kleur bij de pogingen tot weergave van de zintuiglijk waarneembare realiteit vond zijn oorsprong in het reactionaire impressionisme, en later in het meer emotioneel geladen fauvisme en het latere expressionisme.
Eerste abstracte schilderijen: Paul Cezanne.
De eerste abstractie creaties werden, tussen 1904 en 1906, gemaakt door de Franse schilder Paul Cézanne, toen hij in zijn Arlésiaanse, geometrisch gevormde landschappen met de "Mont Sainte-Victoire" een onverbloemd kubistisch-abstraherende toets bracht.
In 1906 schilderde Hilma af Klint haar eerste serie abstracte schilderijen.
Tussen 1906 en 1908 maakte de Franse kunstenaar Odilon Redon zijn "Paravent rouge": drie vrijwel abstract beschilderde panelen. Ook Georges Rouault creëerde zijn "Esquisse pour automne" en zijn "Paysage d'inondation" uitermate abstract in 1906.
In 1907 bracht het Russische koppel Michail Larionov en Natalja Gontsjarova hun abstracte werken die bekend werden als rayonisme.
Het was in 1908, dat de Roemeen Constantin Brancusi met zijn "De kus" een marmerplastiek tot eenvoudige vormen terugbracht. In hetzelfde jaar bracht de Nederlander Piet Mondriaan met zijn "Rode Boom" een sterk naar abstractie neigend expressionisme. Ook in dat jaar publiceerde Wilhelm Worringer in München zijn in Bern verdedigde doctoraatsthesis "Abstraktion und Einfühlung".
Wassily Kandinsky.
De werken "Caoutchouc" van de Franse schilder Francis Picabia en "Eerste abstracte compositie" van de Rus Wassily Kandinsky horen tot de eerste abstracte schilderijen, tussen 1907 en 1910. De anekdote wil dat Kandinsky viel voor abstractie omdat hij toevallig een van zijn eigen dorpsgezichten omgekeerd bekeek. Ook de Amerikaan Arthur Dove kwam aan bod met enkele non-conformistische abstracte prestaties naar een lyrische conceptie van de natuur.
Kazimir Malevitsj.
De Russische schilder Kazimir Malevitsj stelde een theorie op die hij 'suprematisme' noemde. Zijn centrale kunstwerk hierin was het "Zwart vierkant" uit 1915. El Lissitzky was de tussenfiguur tussen het suprematisme en het constructivisme. In die laatste stroming ontwikkelden zich kunstenaars als de Rus Vladimir Tatlin en de Nederlanders Piet Mondriaan en Bart van der Leck. Samen met de frottage van de Duitser Max Ernst en de dripping van Jackson Pollock creëerde men heel wat "koude" (geometrische) en "warme" (lyrische) abstracte werken, wat kunstbeschouwers vele nieuwe begrippen deed bedenken.
Geometrische abstractie vs. abstract expressionisme.
Men kan aldus twee grote stromingen onderscheiden. Ten eerste is er de geometrisch geïnspireerde abstracte kunst, waaronder het suprematisme en het constructivisme kunnen worden gerekend. Daarnaast ontwikkelde zich ook een abstract expressionisme dat wordt gekarakteriseerd door een willekeurige toepassing van vorm en kleur en kan worden gezien als de uitdrukking van de onbewuste indrukken en gevoelens van de kunstenaar. Deze vorm heeft zich vooral ontwikkeld na de Tweede Wereldoorlog en leidde uiteindelijk tot een schilderkunst waarin de nadruk lag op het schilderproces. Deze stroming kan bijvoorbeeld geïllustreerd worden met de "drippings"- van Pollock.
Schilderstijl.
Schilderstijlen binnen de abstracte kunst zijn o.a.:
Kunstenaars uit de abstracte kunst.
Frankrijk.
Het orphisme kwam uit Frankrijk met Robert Delaunay, Francis Picabia en František Kupka. Jean Bazaine, Roger Bissière, Pierre Soulages, Auguste Herbin, Serge Poliakoff, Nicolas de Staël, Alfred Manessier, Gustave Singier, Victor Vasarely, Geneviève Claisse en Georges Mathieu zijn andere Franse abstracte naammakers.
Rusland.
Het constructivisme van Vladimir Tatlin, het non-objectivisme van Aleksandr Rodtsjenko naast het suprematisme van Kazimir Malevitsj en El Lissitszky waren Russische waardevolle bijdragen.
Nederland.
In Nederland ontstond het neoplasticisme van Piet Mondriaan en Theo van Doesburg en Bart van der Leck. Dit was een vorm van geometrische abstractie. Bram van Velde, Willem de Kooning, de Cobraschilders Karel Appel, Corneille, Constant en Jan Nieuwenhuijs werkten de abstracte kunst lyrisch uit.
Duitsland.
In Duitsland verdienden Paul Klee, Hans Hartung, Oskar Schlemmer en Ernst Wilhelm Nay hun sporen in de abstracte kunst.
Spanje.
In Spanje behoren Pablo Picasso, Joan Miró en Juan Gris tot de wegbereiders.
Verenigde Staten.
In de Verenigde Staten werd abstract geschilderd door Josef Albers, Sam Gilliam, Arshile Gorky, Eugene James Martin, Richard Mortensen, Robert Motherwell, Ben Nicholson, Jackson Pollock, Mark Rothko en Mark Tobey.
Italië.
In Italië werden Piero Dorazio en Alberto Magnelli bijzonder gewaardeerd. Silvio Formichetti betreft een andere Italiaanse abstracte naammaker.
Groot-Brittannië.
In Engeland lieten Ben Nicholson en Graham Sutherland abstracte sporen na.
Denemarken.
Ook Denemarken leverde opvallende abstracte schilders als: Asger Jorn, Egill Jacobsen en Carl-Henning Pedersen.
Zweden.
Bengt Lindström, Hilma af Klint.
België.
In België was al in 1910 de toen zestienjarige Joseph Lacasse actief, daarop volgden Michel Seuphor, Georges Vantongerloo, Victor Servranckx, Jozef Peeters, Gilbert Decock, Guy Vandenbranden, Gilbert Swimberghe en Paul Van Hoeydonck als "geometristen" en Louis Van Lint, Maurits Wyckaert, Serge Vandercam, Engelbert Van Anderlecht en Jaak Vanderheyden als "lyrici". Ook Felix de Boeck had een abstracte periode in zijn schilderscarrière. Aan het einde van twintigste eeuw werkten schilders als Sonja Michiels de abstracte schilderkunst verder uit.
Beeldhouwkunst.
In de beeldhouwkunst waren het vooral Hans Arp, Constantin Brancusi, Naum Gabo, Henry Moore en Antoine Pevsner die waardevolle abstracte werken leverden.

</doc>
<doc id="12432" url="https://nl.wikipedia.org/wiki?curid=12432" title="Wapen">
Wapen



</doc>
<doc id="12433" url="https://nl.wikipedia.org/wiki?curid=12433" title="Grote Hond">
Grote Hond

Grote Hond ("Canis Major", afkorting CMa) is een sterrenbeeld aan de zuidelijke hemelkoepel. Het beeld ligt tussen rechte klimming 6u09m en 7u26m en tussen declinatie −11° en −33°.
Telescopisch waarneembare objecten in het sterrenbeeld Grote Hond, opgenomen in de New General Catalogue en Index Catalogue.
New General Catalogue (NGC).
NGC 2204, NGC 2206, NGC 2207, NGC 2211, NGC 2212, NGC 2216, NGC 2217, NGC 2223, NGC 2227, NGC 2243, NGC 2263, NGC 2267, NGC 2271, NGC 2272, NGC 2280, NGC 2283, NGC 2287, NGC 2292, NGC 2293, NGC 2295, NGC 2296, NGC 2318, NGC 2325, NGC 2327, NGC 2345, NGC 2352, NGC 2354, NGC 2358, NGC 2359, NGC 2360, NGC 2361, NGC 2362, NGC 2367, NGC 2374, NGC 2380, NGC 2382, NGC 2383, NGC 2384
Index Catalogue (IC).
IC 452, IC 453, IC 456, IC 468, IC 2163, IC 2165, IC 2171, IC 2183
Begrenzing.
Van de door Eugène Delporte en de Internationale Astronomische Unie (IAU) vastgelegde begrenzingen rond de 88 erkende sterrenbeelden heeft de begrenzing rond het sterrenbeeld Grote Hond de eenvoudigste en geometrisch meest herkenbare vorm. Delporte koos voor de begrenzing bestaande uit slechts 4 zijden. Dit soort begrenzing is echter ook te zien rond de sterrenbeelden Kameleon, Microscoop, Schild, Sextant, Telescoop, Vliegende Vis, Zuiderkroon, Zuiderkruis en Zuidervis.
Hondsdagen.
De periode van omstreeks 20 juli tot rond 20 augustus worden de Hondsdagen genoemd. In deze periode komt het sterrenbeeld "De Grote Hond" tegelijk met de zon op en is het dus 's nachts niet zichtbaar. De periode geldt als de heetste tijd van het jaar.

</doc>
<doc id="12434" url="https://nl.wikipedia.org/wiki?curid=12434" title="Kraanvogel (sterrenbeeld)">
Kraanvogel (sterrenbeeld)

Kraanvogel ("Grus", afkorting Gru) is een sterrenbeeld aan de zuiderhemel, liggende tussen rechte klimming 21u25m en 23u25m en tussen declinatie −37° en −57°. Het sterrenbeeld, waarvan het allernoordelijkste gedeelte vanuit de Benelux mogelijk waargenomen kan worden (de relatief heldere ster Gamma Gruis), werd in 1597 (of 1598) geïntroduceerd door Petrus Plancius, uitgaande van waarnemingen door de zeevaarders Pieter Dircksz Keyser en Frederik de Houtman.
Zichtbaarheid van het noordelijkste gedeelte van de Kraanvogel vanuit de Benelux.
De ster Gamma Gruis (γ Gruis) is de noordelijkste heldere ster van het sterrenbeeld Kraanvogel, en klimt in de Benelux tot slechts 2 graden boven de zuidelijke horizon. Enkel tijdens zéér heldere hemel, mits een waarnemingsplaats zonder storende kunstmatige nachtverlichting (vooral in zuidelijke kijkrichting) kan er een poging ondernomen worden om Gamma Gruis waar te nemen.

</doc>
<doc id="12435" url="https://nl.wikipedia.org/wiki?curid=12435" title="Haar van Berenice">
Haar van Berenice



</doc>
<doc id="12436" url="https://nl.wikipedia.org/wiki?curid=12436" title="Haas (sterrenbeeld)">
Haas (sterrenbeeld)

Haas ("Lepus", afkorting Lep) is een sterrenbeeld aan de zuiderhemel. Het ligt ten zuiden van Orion tussen rechte klimming 4u54m en 6u09m en tussen declinatie −11° en −27°. Op de breedte van de Benelux is Haas in de winter laag aan de zuidelijke horizon te zien.
Telescopisch waarneembare objecten.
New General Catalogue (NGC).
NGC 1692 (op Eugène Delporte's grenslijn tussen de sterrenbeelden Haas en Eridanus), NGC 1710, NGC 1716, NGC 1730, NGC 1738, NGC 1739, NGC 1744, NGC 1780, NGC 1781, NGC 1784, NGC 1794, NGC 1821, NGC 1832, NGC 1886, NGC 1888, NGC 1889, NGC 1904, NGC 1906, NGC 1954, NGC 1957, NGC 1964, NGC 1979, NGC 1993, NGC 2017, NGC 2073, NGC 2076, NGC 2089, NGC 2106, NGC 2124, NGC 2131, NGC 2139, NGC 2179, NGC 2196
Index Catalogue (IC).
IC 400, IC 407, IC 408, IC 411, IC 415, IC 416, IC 418, IC 422, IC 433, IC 437, IC 438, IC 441, IC 2104, IC 2106, IC 2108, IC 2113, IC 2124, IC 2125, IC 2129, IC 2131, IC 2132, IC 2137, IC 2138, IC 2139, IC 2143, IC 2151, IC 2152, IC 2154

</doc>
<doc id="12437" url="https://nl.wikipedia.org/wiki?curid=12437" title="Lacerta">
Lacerta



</doc>
<doc id="12439" url="https://nl.wikipedia.org/wiki?curid=12439" title="Zwaan (sterrenbeeld)">
Zwaan (sterrenbeeld)

Zwaan ("Cygnus", afkorting Cyg) is een sterrenbeeld aan de noordelijke hemel tussen rechte klimming 19u07m en 22u01m en tussen declinatie +28° en +61°.
Informeel wordt het sterrenbeeld het Noorderkruis genoemd, als tegenhanger van het Zuiderkruis.
Bezienswaardigheden.
De Zwaan is een gebied met een groot aantal dubbele en meervoudige sterren, buitengewone sterren en nevelvlekken.
Cornucopia van roodkleurige variabele sterren.
Het sterrenbeeld Zwaan staat bekend als het gebied van de rode sterren, zo is het beschreven in "Celestial Objects for Common Telescopes, Volume 2: The Stars" van T.W.Webb, een overzichtlijst van rode variabele sterren in de Zwaan
19h-20h
20h-21h
21h-22h

</doc>
<doc id="12441" url="https://nl.wikipedia.org/wiki?curid=12441" title="Stephen R. Donaldson">
Stephen R. Donaldson

Stephen R. Donaldson (Cleveland (Ohio), 13 mei 1947) is een Amerikaanse auteur van fantasy- en sciencefictionliteratuur.
Bibliografie.
De laatste twee delen van de derde serie zijn niet vertaald daar de uitgever te weinig inkomsten kreeg uit eerdere vertaalde verkopen. Daarnaast is de schrijver erg populair elders waardoor zijn vertegenwoordiger de rechten voor publiceren sterk verhoogd heeft, zodat het nog moeilijker is voor een uitgerij om uit de kosten te komen.

</doc>
<doc id="12442" url="https://nl.wikipedia.org/wiki?curid=12442" title="Inform">
Inform

Inform is een programmeertaal ontwikkeld door Graham Nelson, waarmee computerspellen van het type interactieve fictie, ook tekstadventures genoemd, kunnen worden ontworpen. De Inform-compiler genereert van de broncode een bestand in Z-code, dat door een interpreter voor Z-code kan worden gelezen. Z-code werd oorspronkelijk door Infocom ontwikkeld voor het klassieke tekstadventurespel Zork. Het is met behulp van Nederlandstalige bibliotheek-bestanden mogelijk met Inform Nederlandstalige tekstadventures ontwerpen.

</doc>
<doc id="12443" url="https://nl.wikipedia.org/wiki?curid=12443" title="630">
630

Het jaar 630 is het 30e jaar in de 7e eeuw volgens de christelijke jaartelling.

</doc>
<doc id="12444" url="https://nl.wikipedia.org/wiki?curid=12444" title="590">
590

Het jaar 590 is het 90e jaar in de 6e eeuw volgens de christelijke jaartelling.

</doc>
<doc id="12445" url="https://nl.wikipedia.org/wiki?curid=12445" title="615">
615

Het jaar 615 is het 15e jaar in de 7e eeuw volgens de christelijke jaartelling.

</doc>
<doc id="12446" url="https://nl.wikipedia.org/wiki?curid=12446" title="495">
495

Het jaar 495 is het 95e jaar in de 5e eeuw volgens de christelijke jaartelling.

</doc>
<doc id="12447" url="https://nl.wikipedia.org/wiki?curid=12447" title="529">
529

Het jaar 529 is het 29e jaar in de 6e eeuw volgens de christelijke jaartelling.

</doc>
<doc id="12448" url="https://nl.wikipedia.org/wiki?curid=12448" title="563">
563

Het jaar 563 is het 63e jaar in de 6e eeuw volgens de christelijke jaartelling.

</doc>
<doc id="12449" url="https://nl.wikipedia.org/wiki?curid=12449" title="565">
565

Het jaar 565 is het 65e jaar in de 6e eeuw volgens de christelijke jaartelling.

</doc>
<doc id="12450" url="https://nl.wikipedia.org/wiki?curid=12450" title="542">
542

Het jaar 542 is het 42e jaar in de 6e eeuw volgens de christelijke jaartelling.

</doc>
<doc id="12451" url="https://nl.wikipedia.org/wiki?curid=12451" title="Edessa">
Edessa



</doc>
<doc id="12452" url="https://nl.wikipedia.org/wiki?curid=12452" title="689">
689

Het jaar 689 is het 89e jaar in de 7e eeuw volgens de christelijke jaartelling.

</doc>
<doc id="12453" url="https://nl.wikipedia.org/wiki?curid=12453" title="688">
688

Het jaar 688 is het 88e jaar in de 7e eeuw volgens de christelijke jaartelling.

</doc>
<doc id="12454" url="https://nl.wikipedia.org/wiki?curid=12454" title="684">
684

Het jaar 684 is het 84e jaar in de 7e eeuw volgens de christelijke jaartelling.

</doc>
<doc id="12455" url="https://nl.wikipedia.org/wiki?curid=12455" title="683">
683

Het jaar 683 is het 83e jaar in de 7e eeuw volgens de christelijke jaartelling.

</doc>
<doc id="12456" url="https://nl.wikipedia.org/wiki?curid=12456" title="682">
682

Het jaar 682 is het 82e jaar in de 7e eeuw volgens de christelijke jaartelling.

</doc>
<doc id="12457" url="https://nl.wikipedia.org/wiki?curid=12457" title="681">
681

Het jaar 681 is het 81e jaar in de 7e eeuw volgens de christelijke jaartelling.

</doc>
<doc id="12458" url="https://nl.wikipedia.org/wiki?curid=12458" title="1376">
1376

Het jaar 1376 is het 76e jaar in de 14e eeuw volgens de christelijke jaartelling.

</doc>
<doc id="12459" url="https://nl.wikipedia.org/wiki?curid=12459" title="1375">
1375

Het jaar 1375 is het 75e jaar in de 14e eeuw volgens de christelijke jaartelling.
Afbeeldingen.
Gevangenenpoort (Lier)

</doc>
<doc id="12460" url="https://nl.wikipedia.org/wiki?curid=12460" title="Geschiedenis van de islam">
Geschiedenis van de islam

De geschiedenis van de islam vangt volgens de Hadith aan op het moment dat Mohammed een openbaring van God kreeg. De islam verspreidde zich vanaf 610 over de wereld. Het is met ruim 1,6 miljard aanhangers de op een na grootste wereldreligie.
Het begin.
Door handelscontacten met andere volkeren, zoals de joden, de Byzantijnse en Abessijnse christenen en de Perzische zoroastristen, hadden de Arabieren reeds kennis van verschillende monotheïstische godsdiensten. Zelf waren de Arabieren in Mekka henotheïstisch, dat wil zeggen dat ze meerdere goden aanbaden, waarvan er wel een als oppergod werd beschouwd.
Hoewel het geboortejaar van Mohammed niet met zekerheid kan worden vastgesteld, gaat men ervan uit dat hij geboren is rond 571. Volgens de islamitische traditie, op veertigjarige leeftijd in het jaar 611, verklaart Mohammed openbaringen van God via de engel Djibriel te hebben ontvangen. Na eerst beangstigd te zijn, Mohammed vreesde aanvankelijk zelfs dat hij bezeten was door een boze geest, verkondigde hij daarna de boodschap van het monotheïsme. In de 23 jaar die volgde, openbaarde God volgens de islamitische opvattingen de boodschappen die hij gefaseerd ("al-tandjim") zou hebben ontvangen en die later zijn opgetekend in de Koran, dat afgeleid is van het werkwoord "qara'a" ('reciteren'). Omstreeks 613 begon Mohammed in het openbaar te preken. De eerste bekeerlingen waren volgens de overleveringen zijn vrouw Khadija, de vrijgelaten slaaf Zayd ibn Haritha, zijn neef Ali en de in aanzien staande Aboe Bakr.
Mekka.
Al gauw kwam er sterke weerstand tegen Mohammeds boodschap. De 'overgave aan de ene God' was niet alleen een nieuw begrip voor de trotse Arabieren, de inwoners van Mekka vreesden vooral dat hij hun bron van inkomsten, de cultische verering van zo'n 360 goden in de Kaäba, zou ondermijnen. Bovendien vreesden de toenmalige plaatselijke machthebbers voor hun eigen godsdiensten, hun gezag over Mekka en voor de pelgrimsindustrie. Er werd zoveel gedreigd, gehinderd, vervolgd en gemarteld, dat Mohammed in 615 sommige volgelingen adviseerde naar het christelijke Abessinië te vluchten. In 619 overleed zijn eerste vrouw Khadija en daarna zijn geliefde oom Aboe Talib. Hierdoor werd Mohammed niet meer beschermd en zou hij de opdracht van God hebben gekregen uit Mekka weg te gaan. Yathrib (het latere Medina), ongeveer 350 km ten noorden van Mekka, wilde hem graag ontvangen. De hoofdmannen van het dorp vertelden hem over de ongelijkheid in Yathrib. Ze beweerden dat wanneer de islam het gezamenlijke geloof werd, het beter zou gaan met Yathrib. In 622 emigreerden Mohammed en zijn volgelingen van Mekka naar Yathrib. Dit staat bekend als de "hidjra". De stad Yathrib werd vanaf toen "Medinat al-Nabi" genoemd, de 'stad van de profeet'. De naam Medina is hiervan afgeleid. Deze voor moslims belangrijke gebeurtenis markeert het begin van de islamitische jaartelling. Moslims konden vanaf dat moment vrij leven, zonder bang te zijn vervolgd te worden vanwege hun geloof.
De eerste islamitische gemeenschap in Medina.
Twee jaar voordat Mohammed in Medina arriveerde, was er al sprake van een aantal bekeerlingen uit deze stad.
Toen Mohammed zich in Medina vestigde, veranderde zijn leven ingrijpend. Van een door zijn Mekkaanse stadsgenoten als excentriek en schadelijk beschouwd individu werd hij nu de stichter van een staat. Mohammed moest in Medina de kibbelende partijen samenbrengen die hem in juridische zin als stadshoofd dienden te accepteren. Veel ayat die zouden zijn geopenbaard waren dan ook antwoorden op de vragen die gesteld werden. Volgens de islamitische opvattingen is een van de redenen waarom de Koran gefaseerd werd geopenbaard, de zorg voor de opbouw van de islamitische gemeenschap binnen de nieuwe context van de prediking van de islam.
Echter, in tegenstelling tot sommige oriëntalisten, veranderde Mohammeds boodschap niet: dat hij de Zegel der Profeten en de laatste profeet was, gekomen voor de gehele mensheid, de boodschap die Mohammed reeds in Mekka verkondigd had. Ayat zoals "En de meeste mensen willen niet geloven zelfs al wens je het vurig. Gij vraagt er hun geen beloning voor. Het is niets dan een vermaning aan alle werelden." (soera Jozef 103-104) en "En Wij hebben u (Mohammed) slechts als genade voor de werelden gezonden." (soera De Profeten 107) zijn Mekkaans. Het is dus ten onrechte dat soms gedacht werd dat Mohammed deze boodschap pas ging verkondigen na de successen in Medina. De enige aya met eenzelfde strekking die in Medina werd geopenbaard is soera De Partijscharen 40, "Mohammed is niet de vader van een uwer mannen, maar de boodschapper van God en het zegel der profeten; God heeft kennis van alle dingen," waarmee het eerder in Mekka gestelde slechts bevestigd werd.
Het zogenoemde Verdrag van Medina werd in 622 door de verschillende partijen in Medina bevestigd. Het legt daarmee een blauwdruk van de eerste islamitische samenleving. Het legt formeel vast dat Mohammed een verbond aangaat met de Arabische en joodse stammen van Medina. De diverse stammen van de oase zouden hun oude vijandschap begraven en als het ware een nieuwe superstam vormen. De moslims en de joden dienden vredig naast de heidenen van Medina te wonen. God was het hoofd van de gemeenschap en alle stammen vormden de oemma. Zij die geen moslim zijn of zich niet bekeren kunnen in Medina blijven wonen, zolang zij niet samenspannen met de Qoeraisj uit Mekka.
De traditionele Arabische cultuur zoals de familie-eer, persoonlijke trots en trouw aan de clan werden binnen de jonge moslimgemeenschap veranderd; gelijkwaardigheid van afkomst, een goede behandeling van wezen en trouw aan de islam namen hun plaats over. Hoewel tot op de dag van vandaag de traditionele, Arabische cultuur nog steeds een rol in het sociale leven speelt.
Expedities tijdens Mohammed zijn leven.
De Arabische stammen waren van oudsher gewend om op zijn tijd karavanen van andere Arabieren en andere doortrekkende kooplieden te overvallen. Deze expedities (Arabisch: غزوة (vermoedelijk razzia)) waren algemeen geaccepteerd behalve in enkele maanden zoals de 'heilige maand' rajab waarbij een 'wapenstilstand' gold. Een jaar na zijn entree in Medina organiseerde Mohammed de eerste expeditie, naar "Waddan" en "Abwa", op zoek naar een karavaan van zijn voormalige stadsgenoten, maar keerde onverrichter zake terug. Een tweede tocht naar "Bowat" bleef ook zonder resultaat. Bij de derde expeditie hoopte Mohammed een rijke karavaan van Mekka naar Syrië bij "Osheira" te onderscheppen, maar kwam te laat. Mohammed sloot hier verdragen met enkele lokale stammen. Net een week terug in Medina trok Mohammed er opnieuw op uit, ditmaal om veedieven van de Fihri-stam te achtervolgen. Hij kwam tot in de vallei van "Safwan" maar wist daar geen overwinning te behalen. Drie expedities hierna, niet persoonlijk geleid door Mohammed, bleven ook zonder resultaat. Vervolgens stuurde Mohammed Abdallah ibn-Jahsh met een kleine groep moslims naar "Nakhla" om daar een kleine onbeschermde karavaan van de Qoeraisj te overvallen. Dit gebeurde in radjab, de heilige maand voor de moslims, maar tevens voor de ongelovige Arabieren. In deze periode waren alle vijandelijkheden strikt verboden. De moslims hadden succes bij de overval en brachten de buit mee naar Medina. Het schenden van de heilige maand werd verantwoord in Soera De Koe 217, waarin uitgelegd wordt dat het schenden van een heilige maand een zonde is, maar de toegang weigeren tot de Kaäba (zoals de Mekkanen deden) een grotere zonde is.
Kort hierna deed zich opnieuw de mogelijkheid voor een karavaan te onderscheppen, namelijk die van Aboe Sufyan die terugkeerde uit Syrië naar Mekka. Mohammed kon volgens biograaf Ibn Ishaq beschikken over een leger van ruim 300 man. De moslims misten weliswaar de karavaan zelf, maar troffen wel het Mekkaanse leger dat gestuurd was om de karavaan te beschermen. Deze Slag bij Badr liep uit op een klinkende overwinning voor de moslims, die hierbij niet alleen veel kamelen, wapens en leer buitmaakten, maar ook nog losgeld voor krijgsgevangen Mekkaanse soldaten opstreken. Na deze succesvolle expeditie zouden er tijdens het leven van Mohammed nog tientallen volgen, waaronder de Slag bij Khaybar in 628.
Na de Slag bij Badr in 624 vonden er nog twee slagen plaats tussen de inwoners van Mekka en die van Medina, namelijk de Slag bij Uhud in 625 en de Slag bij de Gracht in 627. Uiteindelijk vond in 630 de Verovering van Mekka plaats. Persoonlijk sloeg Mohammed de afgodsbeelden in de Kaäba kapot. Als overwinnaar stelde hij zich coulant op, zodat hij toch veel inwoners van Mekka voor zich wist in te nemen. Velen bekeerden zich tot de islam.
Tijdens Mohammeds leiderschap werd het grootste deel van het Arabisch Schiereiland vrij snel onder islamitisch bestuur gebracht, voornamelijk doordat Mohammed de verschillende stammen door militaire campagnes wist te verenigen. De krachtige persoonlijkheid van Mohammed trok de bewoners van het Arabisch Schiereiland aan. Ook door zijn beloften van redding voor hen die stierven tijdens de strijd voor de islam, kreeg hij mensen achter zich. Door overvallen op karavanen in de vroege jaren van de islam en daarna oorlogen op volle schaal, was er een aantrekkelijk vooruitzicht op rijke buit voor hen die succesvol waren in de strijd.
Mohammeds laatste woorden.
Op zijn sterfbed gaf Mohammed volgens zijn biografen drie instructies: alle heidenen van het Arabisch Schiereiland te verwijderen, buitenlandse delegaties helpen zoals hij gewoon was geweest, en nog iets wat verteller Ibn Abbas achterwege liet.
Mohammeds houding tegenover joden en christenen.
Op het Arabisch Schiereiland woonden toentertijd ook joden en christenen. In Medina bijvoorbeeld leefden wel drie verschillende joodse groepen of stammen. In de eerste fase van zijn prediking heeft Mohammed geprobeerd hen voor zijn nieuwe godsdienst te winnen. In 624 werd de stam Bani Qainuqa uit Medina verbannen, in 625 Banu Nadir. Na de Slag bij de Gracht in 627 keerde het leger van Mohammed zich tegen de stam Banu Qurayza. Deze stam werd ervan beschuldigd verraad te hebben gepleegd bij de voorafgaande slag. Na hun overgave werden alle volwassen mannen onthoofd, de vrouwen en kinderen werden als slaaf verkocht.
Volgens sommige bronnen
werd de krijgsgevangen joden de gelegenheid gegeven zelf een rechter te kiezen, waarbij de keuze op Sa'd viel. Andere bronnen stellen dat Mohammed Sa'd als rechter koos. Hierna waren er geen joodse stammen in Medina meer over.
Zowel joden als christenen werden echter door hem gerespecteerd als "Mensen van het Boek". Moslimgelovigen werden aangemoedigd naar hen te luisteren en hen zelfs te beschermen. Maar deze "dhimmi's" moesten wel beseffen dat ze tweederangsburgers waren. Zo moesten ze de "jizya" betalen en als ze zich onafhankelijker wilden opstellen moesten ze terug op hun ondergeschikte plaats gezet worden, goedschiks of kwaadschiks.
Tussen 630 en 631 bezocht een groep christenen uit Najran onder leiding van bisschop Abu Harita de moslims en Mohammed in Medina. De delegatie verbleef daar enkele dagen om in de moskee over religieuze kwesties te discussiëren. Mohammed bood de christenen een slaapplek vlak bij de moskee aan en het stond de christenen vrij de moskee te gebruiken voor hun ritus. Het was de eerste keer dat christenen in een moskee baden. Zoals Soera Het Geslacht van Imraan 61 voorschrijft vergeleken beide groepen hun geloof. Volgens sommige bronnen kwamen de christenen tot de conclusie dat de moslims hetzelfde geloof hadden als Eutyches die omwille van zijn monofysitische opvattingen werd veroordeeld tijdens het Concilie van Chalcedon. Hoewel men geen overeenstemming kon vinden over religieuze kwesties zoals de Drie-eenheid, leidde het bezoek wel tot een politieke overeenkomst: er werd een verdrag gesloten dat de inwoners van Najran veiligheid en vrijheid van godsdienst bood in ruil voor het betalen van jizya.
De islam en de islamitische rijken na Mohammed.
De "rechtgeleiden".
De opvolging van Mohammed was voor zijn dood niet geregeld. Na Mohammeds dood in 632 werd niet zijn neef en schoonzoon Ali maar sahabi (metgezel) Aboe Bakr gekozen. Hij werd de eerste kalief of opvolger.
Twee jaar na Mohammeds dood gaf Aboe Bakr opdracht tot het verzamelen van de mondeling en schriftelijk verspreide boodschappen van de profeet. Dit werd de eerste versie van de Koran. Na de dood van Aboe Bakr werd Omar de nieuwe kalief. Hij breidde het rijk uit met onder andere Mesopotamië, Syrië, Palestina en Egypte.
Over de jaren waren verschillende versies van de Koran ontstaan en de derde kalief, Oethman, gaf de opdracht één officiële versie te maken. Hij liet hierbij al het andere materiaal verbranden. Dat gebeurde rond 650 en die versie van de Koran werd de officiële. Na de dood van Oethman, hij werd vermoord door ontevredenen over zijn belastingbeleid, werd Ali in 656 alsnog kalief.
De islam onder de Omajjaden.
Moe'awija I, de neef van Oethman, wilde de moordenaars van zijn neef achterhalen, maar Ali wilde niet nog meer bloed vergieten en weigerde, en daarop begon Moe'awija een veldslag (samen met de weduwe van Mohammed, Aïsja) tegen Ali. De eerste werd gewonnen door Ali, en de tweede bleef onbeslist, nadat Moe'awijas leger zich overgaf. In 661 werd Ali nabij de stad Koefa gedood door een groepering genaamd de kharidjieten, die vonden dat Ali (doordat hij Moe'awija en zijn leger niet vervolgde nadat ze zich over hadden gegeven) niet het recht had op het leiderschap. Deze strijd staat bekend als de Eerste Fitna of burgeroorlog. Na de dood van Ali eisten sommigen van Ali's aanhangers dat Ali's oudste zoon Hassan de nieuwe kalief moest worden, maar Hassan werd door Moe'awija overgehaald om het kalifaat op te geven, wat hij deed. Deze bloederige 'familievete' onder de vroege moslims werd het begin van de eerste interne scheuring binnen de islam: die tussen sjiieten, zij die Ali als rechtmatige kalief erkennen, en tussen soennieten, zij die Moe'awija erkennen.
Na Moe'awija's dood in 680 kwam zijn zoon, Yazid I, aan de macht. De broer van Hassan, Hoessein, ook een kleinzoon van de profeet Mohammed, vond dit een schending van het gegeven akkoord van Moe'awija. Beide partijen confronteerden elkaar tijdens de Slag bij Karbala, waarbij Hoessein werd gedood. Abd Allah ibn al-Zoebair maakte gebruik van de uitschakeling van de Aliden (aanhangers van Ali) om te usurperen, het begin van de Tweede Fitna. Bij deze fitna werd de Kaäba zwaar beschadigd.
Omajjaden heersten over het Arabische Rijk vanuit hun nieuwe hoofdstad Damascus. Deze plaats verkozen zij vanwege haar economische macht boven het afgelegen Arabië. Onder de dynastie van de Omajjaden werd het Arabische Rijk enorm uitgebreid. Niet alleen de islam, maar ook de Arabische taal, Arabische kunst en cultuur reisden met de veroveraars mee. Moskeeën en paleizen werden rijk versierd met mozaïek en abstracte ornamenten. De poëzie kende nieuwe ontwikkelingen en de filosofie ("falsafa") leefde op, mede door de vele en gevarieerde contacten met andere religies en beschavingen.
De Abbasiden en het Gouden Tijdperk van de islam.
De autocratische wijze van regeren die de Omajjaden ontwikkelden, viel slecht, vooral bij Iraanse "mawali's" (onderhorigen). Zij vonden dat autocratie on-islamitisch was en voelden zich achtergesteld omdat ze wel moslim, maar geen Arabier waren. Zij verenigden zich achter nakomelingen van Abbas, een oom van Mohammed, en gingen de Abbasiden heten.
In 749 versloegen zij in de Slag bij Koefa het leger van de Omajjaden. Hierna vestigden zij een dynastie in Koefa, maar al spoedig lieten zij een nieuwe hoofdstad bouwen: Bagdad.
Onder de Abbasiden bereikte de islam een enorme bloeiperiode. In het in 825 gestichte Huis der Wijsheid werden vertalingen gemaakt van werken uit de klassieke Griekse filosofie. Ook wiskunde en astronomie bloeiden op, evenals de geneeskunde. De falsafa ontstond, een filosofische stroming die het rationalisme van de Grieken wilde verzoenen met de openbaringen van God. Verschillende geleerden, zoals al-Kindi, al-Razi en al-Farabi schreven in deze periode hun klassiek geworden filosofisch-religieuze werken.
Alle uiteenlopende versies van de "Hadith", de overleveringen van Mohammed, werden in de negende eeuw verzameld en geanalyseerd op betrouwbaarheid door de Hadithgeleerden al-Boechari en Moslim. Nog altijd vormen hun boeken een belangrijke bron voor moslims.
De rationalistisch ingestelde moetazilieten hadden lange tijd invloed. Pas na bijna drie eeuwen was het orthodoxe geloofssysteem van de soennieten, overeenkomend met de leer van de vier orthodoxe rechtsscholen ("madhhab", meervoud "madhhahib"), uitgekristalliseerd. De meeste invloed hierop had Al-Ash'ari (gestorven in 936).
Rond het begin van 10e eeuw verklaarden de oelama's dat de "poorten van idjtihad" gesloten waren, waarmee ze bedoelden dat zelf redeneren aan de hand van de Koran en Hadith niet meer nodig en wenselijk was.
Maar midden in deze bloeiperiode zette ook het verval in. De stabiliteit binnen het rijk werd steeds verder aangetast. Sommige gebieden, vooral in Iran, verklaarden zich onafhankelijk van het centrale kalifaat. Zo stichtten de ismaïlitische Fatimiden een "tegenkalifaat" vanuit Noord-Afrika.
In de loop van de 10e eeuw kwamen diverse andere stromingen op waaronder verschillende esoterische en mystieke stromingen. Het soefisme werd een belangrijke stroming. Uit het soefisme ontstonden veel rondzwervende groepen en zelfs monastieke orden. De leden daarvan werden "derwisjen" genoemd. Uit deze tijd stamt ook de islamitische heiligenverering. Een bekende soefi was Jalal ad-Din Rumi.
Het sjiisme beleefde zijn bloeiperiode toen het de officiële godsdienst was van onder andere de eerder genoemde Fatimiden. De mystieke sekte van de druzen ontstond in de 11e eeuw.
In 1055 veroverden de uit Centraal-Azië afkomstige Turkse Seltsjoeken Bagdad. Zij erkenden de soevereiniteit van de kalief als geestelijk leider, maar namen zelf de wereldlijke macht over.
Vanaf 1218 begonnen de legers van Dzjengis Khan vanaf het noordoosten stukken van het moslimrijk te veroveren.
In 1258 werd het kalifaat van Bagdad definitief door de Mongolen vernietigd. Veel Mongolen bekeerden zich in Perzië na die tijd tot de islam.
Kort hierna pleitte Ahmad ibn Tajmijja voor terugkeer naar de oorspronkelijke leefregels van de Koran en de Hadith.
Ottomanen als leiders van de "oemma".
Vanaf de 16e eeuw beheersten de Ottomanen (Turken) dankzij de introductie van vuurwapens grote delen van het Midden-Oosten. Ook veroverden zij een deel van Europa en brachten de islam met zich mee. Nog altijd is er een substantiële islamitische gemeenschap op de Balkan.
In de 18e eeuw ontstond in Arabië het wahabisme. Deze beweging had een puriteins karakter.
Het Bábisme, ontstaan in Perzië in de 19e eeuw, werd als een sekte beschouwd.
Ook zijn er hervormingsbewegingen ontstaan met een syncretisch karakter, sommige om de islam verenigbaar te maken met moderniteit en hedendaagse beschaving, andere om de islam als godsdienst te verenigen met onder meer het christendom.
De islam in de 20e en 21e eeuw.
Na de Eerste Wereldoorlog kwam er een eind aan het Ottomaanse rijk. Het kalifaat werd afgeschaft in het nieuwe, door Mustafa Kemal Atatürk gestichte seculiere Turkije. Ook in andere landen kwam het secularisme op, zoals in Iran.
Door het winnen van de Eerste Wereldoorlog hadden de westerse mogendheden, vooral het Verenigd Koninkrijk en Frankrijk, een enorme invloed opgebouwd in het Midden-Oosten en in feite controleerden zij volledig de landen waar zij waren.
Het feit dat de Arabieren nu een absoluut minderwaardige positie hadden was sommigen, zoals Jamal al-Din al-Afghani, Mohammed Abdoe en Hassan al-Banna, een doorn in het oog. Zij streefden naar emancipatie en wilden dit bereiken via de islam. Al-Afghani lanceerde de idee van het pan-islamisme, één islamitische staat voor alle moslims. Mohammed Abdoe wordt beschouwd als de grondlegger van het salafisme, een stroming die terug wilde keren naar de islam van de eerste moslims. Hassan al-Banna richtte in 1928 in Egypte de Moslimbroederschap op, een vooral maatschappelijke organisatie die zich inzette voor scholing en gezondheidszorg.
Het stichten van de staat Israël in 1948 leidde tot verschillende Arabisch-Israëlische oorlogen, maar in eerste instantie was het conflict vooral seculier. Zowel de Israëlische staat als de verschillende Arabische staten waren in naam seculier. Na de Zesdaagse Oorlog zou dit gaan veranderen.
De tweede helft van de 20e eeuw kenmerkte zich door de emancipatie van de Arabische landen. Gesteund door de exploitatie van de enorme olievoorraden in met name Saoedi-Arabië, Irak en Iran ontstond een nieuw zelfbewustzijn en een streven naar 'panarabisme', een stroming waarin de "oemma" centraal staat.
Religieuze versus seculiere waarden.
De tweede helft van de 20e eeuw wordt gekenmerkt door een toenemende tegenstelling tussen westerse, seculiere waarden enerzijds en traditionele, islamitische waarden anderzijds.
De meeste regimes werden seculier. Religieuze uitingen werden vaak afgedaan als 'achterlijk' of soms verboden. Met name in Egypte en Iran leidde dit tot onlusten.
In Iran onderdrukte de westers georiënteerde sjah Mohammad Reza Pahlavi de religieuze vrijheid. De Iraanse Revolutie van 1979 waarbij de sjah verdreven werd en in een later stadium vervangen werd door een islamitisch bestuur onder ayatollah Khomeini, kan dan ook deels als reactie op het dwingende secularisme van de sjah gezien worden.
Een ander voorbeeld van een heftige confrontatie is Algerije. Hier won het islamistische FIS de verkiezingen van 1992. De zittende seculiere regering verwierp met steun van westerse landen, Frankrijk voorop, de overwinning van het FIS. Uiteraard accepteerde het FIS dit niet, en enkele militante fracties grepen naar de wapenen. De burgeroorlog kostte aan tienduizenden burgers het leven.
Na de ontbinding van de Sovjet-Unie bloeide de islam ook op in verschillende voormalige Sovjetstaten.
Tijdens de Sovjetbezetting van Afghanistan had de Amerikaanse CIA het religieus-georiënteerde verzet tegen de Sovjets sterk gestimuleerd met geld en wapens. President Ronald Reagan noemde hen zelfs "freedom fighters". Na terugtrekking van de Sovjets verviel Afghanistan in anarchie, waarbij vanaf 1997 de ultraorthodoxe Taliban de macht in handen kregen. Zij voerden een waar schrikbewind, gebaseerd op een zeer strikt gecontroleerde naleving van een zeer strenge vorm van de "sharia".
De westerse wereld werd op 11 september 2001 opgeschrikt door aanslagen gepleegd door extremistische moslims van Al Qaida georganiseerd door Osama bin Laden. Hierna verklaarde de Verenigde Staten, gesteund door haar NAVO-partners en andere landen, de oorlog aan de militante moslimorganisaties. Dit resulteerde in de zogeheten strijd tegen terrorisme, waar de Oorlog in Afghanistan deel van uitmaakt. Ook de Golfoorlog van 2003 tegen het Irak van dictator Saddam Hoessein werd als onderdeel hiervan gezien, ofschoon later bleek dat er geen banden tussen Irak en de fundamentalistisch-islamitische kapers van "9/11" bestonden.

</doc>
<doc id="12462" url="https://nl.wikipedia.org/wiki?curid=12462" title="Nodfyr">
Nodfyr

Nodfyr of noodvuur was een oud heidens gebruik van de Germanen.
Wanneer er nood aan de man was, bijvoorbeeld een besmettelijke ziekte of een natuurramp, dan werd alle vuur in huis gedoofd en moest er nieuw vuur, het noodvuur, aangemaakt worden door het wrijven van hout op hout.
De herkomst van het woorddeel nood gaat echter terug op "nuod", wrijven, en niet op een oude stam van het woord 'nood'.
Het woord komt voor op een lijst "Indiculus superstitionum et paganiarum" (lijst van bijgeloof en heidense praktijken) uit de kring rond Bonifatius.
In het Gaelisch wordt het "teine éigin" ("teine" is vuur, "éigin" is nood) genoemd.

</doc>
<doc id="12463" url="https://nl.wikipedia.org/wiki?curid=12463" title="1243">
1243

Het jaar 1243 is het 43e jaar in de 13e eeuw volgens de christelijke jaartelling.

</doc>
<doc id="12464" url="https://nl.wikipedia.org/wiki?curid=12464" title="212 v.Chr.">
212 v.Chr.

Het jaar 212 v.Chr. is een jaartal volgens de christelijke jaartelling. 

</doc>
<doc id="12465" url="https://nl.wikipedia.org/wiki?curid=12465" title="287 v.Chr.">
287 v.Chr.

Het jaar 287 v.Chr. is een jaartal volgens de christelijke jaartelling. 

</doc>
<doc id="12466" url="https://nl.wikipedia.org/wiki?curid=12466" title="1142">
1142

Het jaar 1142 is het 42e jaar in de 12e eeuw volgens de christelijke jaartelling.

</doc>
<doc id="12467" url="https://nl.wikipedia.org/wiki?curid=12467" title="1079">
1079

Het jaar 1079 is het 79e jaar in de 11e eeuw volgens de christelijke jaartelling.

</doc>
<doc id="12469" url="https://nl.wikipedia.org/wiki?curid=12469" title="Hoofdhaar (sterrenbeeld)">
Hoofdhaar (sterrenbeeld)

Hoofdhaar ("Coma Berenices" of "Haar van Berenice", afkorting Com) is een onopvallend sterrenbeeld aan de noordelijke hemelkoepel, liggende tussen rechte klimming 11u57m en 13u33m en tussen declinatie +14° en +34°. Het sterrenbeeld is genoemd naar de Egyptische koningin Berenice II.
Het sterrenbeeld zou volgens overleveringen zijn naam hebben gekregen van Conon van Samos.

</doc>
<doc id="12471" url="https://nl.wikipedia.org/wiki?curid=12471" title="John Stuart Mill">
John Stuart Mill

John Stuart Mill (Pentonville, 20 mei 1806 – Avignon, 8 mei 1873) was een Engels filosoof en econoom. Hij was een voorstander van het utilitarisme, de ethische theorie die voorgesteld werd door zijn peetoom Jeremy Bentham. Zijn eigen versie hiervan beschreef hij in het werk "Utilitarianism", waarbij hij aangaf dat er onderscheid moet worden gemaakt tussen verschillende soorten genot. In zijn bekende werk "On Liberty" zette hij het schadebeginsel uiteen.
Somerville College Library, de bibliotheek van Somerville College (Oxford) bevat zijn collectie van circa 1700 boeken (de zogenoemde John Stuart Mill Library).
Jeugd.
John Stuart Mill werd geboren in zijn vaders huis in Pentonville, Londen, als de oudste zoon van James Mill en Harriet Burrow. Zijn vader onderwees hem, met advies en assistentie van Jeremy Bentham en Francis Place. Hij kreeg een strenge opvoeding en werd nadrukkelijk afgeschermd van andere jongens van zijn leeftijd. Zijn vader, een navolger van Bentham, had als zijn specifieke doel om een geniaal intellect te creëren dat de doelen en uitvoering van het utilisme zou doen verder leven na de dood van Bentham en hemzelf.
Tegen de tijd dat hij drie was kon hij het Griekse alfabet opzeggen, en toen hij acht werd had hij Aesopus' 'Fabels' gelezen en wist hij van Plato. In 1818 begon hij aan een studie logica en het jaar erop kreeg hij te maken met politieke economie.
Relatie met Harriet Taylor.
In 1851 huwde Mill met Harriet Taylor Mill na 21 jaar intieme vriendschap. Taylor was getrouwd toen ze elkaar ontmoetten. Haar relatie met Mill was hecht maar kuis in de jaren vóór haar eerste man overleed. Taylor had een belangrijke invloed op het werk en de ideeën van Mill zowel tijdens de jaren van vriendschap als tijdens hun huwelijk. Nog voor hij haar kende was Mill al een verdediger van de vrouwenrechten en dat werd door haar nog versterkt. In zijn laatste revisie van "On Liberty" noemt hij haar als zijn belangrijkste invloed en inspiratie voor het schrijven van het boek, dat in grote mate ook haar eigen ideeën weerspiegelt. "On Liberty" werd kort na haar dood gepubliceerd. Zeven jaar na haar huwelijk met Mill overleed zij in 1858 aan een longontsteking.
Werk.
Hij publiceerde zijn eerste belangrijke boek in 1843, "A System of Logic", met daarin de methodes van Mill. Een van de belangrijkste theorieën is het beginsel van causaliteit – Als A altijd door B wordt gevolgd, kan worden verondersteld dat dit in de toekomst ook altijd zo zal zijn. Hierin zet hij een vorm van het psychologisme uiteen.
Zijn "Principles of Political Economy" (1848) werd een van de belangrijkste referentiewerken op het gebied van economie, en was bijv. tot in 1919 het standaard tekstboek van de opleiding economie aan Oxford University.
In 1869 publiceerde hij "Subjection of Women", waarin hij de vrouwenrechten verdedigde.
Hij was toen al vier jaar lid van het parlement, waar hij eveneens ijverde voor het vrouwenkiesrecht en de vooruitstrevende liberalen steunde.
Zijn vrouw Harriet Taylor Mill, die in 1858 stierf, zou het boek geschreven hebben, maar op haar naam mocht het niet worden uitgegeven. Tot op de dag van vandaag staat het boek officieel op naam van John Stuart Mill.

</doc>
<doc id="12472" url="https://nl.wikipedia.org/wiki?curid=12472" title="Geschiedenis van Rotterdam">
Geschiedenis van Rotterdam

De Geschiedenis van Rotterdam als stad strekt zich uit over ongeveer acht eeuwen. Rond 1270 wordt er een dam in de Rotte aangelegd. De nederzetting daar groeit, en Rotterdam krijgt in 1340 definitief stadsrechten. De groei zet gestaag door, en aan het einde van de 17de eeuw is Rotterdam de tweede stad van de Republiek.
De grootste ontwikkeling maakte de stad mee door de opening van de Nieuwe Waterweg in 1872. Daardoor kon Rotterdam verder groeien, en tussen 1962 en 2004 is de haven de grootste ter wereld. Vanaf de jaren 80 groeit de werkeloosheid (door automatisering van de haven), samen met andere maatschappelijke problemen. Maar dan begint ook de herontwikkeling van oude havengebieden tot nieuwe stadswijken, wat leidt tot de opening van de Erasmusbrug in 1996.
Voorgeschiedenis.
In een document uit 1028 wordt gesproken over de kerk van de nederzetting Rotta. De nederzetting lag op de oevers van de Rotte (langs de huidige Binnenrotte). Op die kleiige rivieroevers werden terpen opgeworpen en boerderijen gebouwd. Vanuit daar konden de bewoners het achterliggende veenland ontwateren en ontginnen. Waarschijnlijk gebeurde dit al vanaf de 9de eeuw. Naast akkerbouw en veeteelt werd ook internationale handel bedreven. Archeologische opgravingen vonden maalsteenfragmenten uit de Eifel, munten van het Heilige Roomse Rijk, en aardewerk uit België en Duitsland. Door de veenontginning daalde de bodem, waardoor terpen opgehoogd en boerderijen herbouwd moesten worden. Na 1050-1060 is Rotta waarschijnlijk verlaten doordat de inklinkende bodem steeds natter werd en last kreeg van heftige overstromingen.
Vroege geschiedenis.
Middeleeuwen.
Ontstaan.
In de 12e eeuw wordt er een zeedijk aangelegd om het Schieland en Delfland te beschermen tegen de Noordzee, die hier in de monding van de Maas vrij spel heeft. Deze dijk, Schielands Hoge Zeedijk, volgt het tracé Westzeedijk – Schiedamsedijk – Hoogstraat – Oostzeedijk – Groenedijk. Rond 1270 wordt in de Rotte een dam gelegd, op die dam wordt de Hoogstraat gebouwd. Rond deze dam ontstaat een nederzetting waar men in eerste instantie leeft van visserij. Al snel wordt het ook een handelsplaats en ontstaan de eerste havens, zoals het Steiger en de huidige Oude Haven.
Stadsrechten.
Op 17 maart 1299 krijgt Rotterdam stadsrechten van Jan I van Holland, naar model van die van Beverwijk. Dit is een onderdeel van de politieke strategie van zijn voogd Wolfert van Borselen, die de positie van de Van Avesnes in de regio wil verzwakken, en ook op financieel gewin uit is. In het verleden werd er algemeen van uitgegaan dat die stadsrechten nog datzelfde jaar, na de dood van Wolfert van Borselen én Jan I, worden herroepen door de nieuwe graaf, Jan II van Avesnes, maar die visie is niet meer algemeen gangbaar. Hoe het ook zij, op 7 juni 1340 verleent graaf Willem IV van Holland, tegen betaling, (opnieuw) stadsrechten. Dit is later dan andere Zuid-Hollandse steden zoals Dordrecht (voor 1220), Delft (1246) of Schiedam (1275).
Ontwikkeling vanaf 1340.
Vanaf 1340 wordt ook de Rotterdamse Schie voltooid, een vaarverbinding met de Schie. Dat levert lucratieve handel op en een langdurige serie conflicten met de stad Delft. In 1358 geeft graaf Albrecht van Beieren toestemming om verdedigingswerken rondom Rotterdam te bouwen. Dat begint met het aanleggen van vestingsingels en houten palissades rondom de stad. De vestingsingels liepen langs de huidige Coolsingel, Warande, Blaak en Nieuwehaven. Geleidelijk worden deze vestingsingels versterkt met een stenen stadsmuur. Begin 1500 is de stadsmuur rondom Rotterdam voltooid.Jonker Frans (van Brederode) heeft tijdens de Hoekse en Kabeljauwse twisten tussen 1488 en 1490 voor Rotterdam een belangrijke rol gespeeld. Door de oorlogen was de positie van Rotterdam als zijn uitvalsbasis in vergelijking met de omliggende steden enorm versterkt. Zo had het nabijgelegen Delft door hem al zijn schepen verloren en Gouda de helft van de huizen. Dankzij Jonker Frans werd Rotterdam definitief een stad van betekenis in Holland.
Rond 1500 wordt het ommuurde stadsgebied verkleind. In plaats van de Warande is de Goudsesingel nu de noordoostgrens. Tussen 1449 en 1525 bouwt men de laat-gotische Laurenskerk. In het middeleeuwse Rotterdam is dit het enige stenen gebouw. Het is een ambitieus project, Rotterdam bestaat in die tijd uit ongeveer 1200 huizen. De Rotterdammers willen wedijveren met omliggende, grotere steden als Delft (met Delfshaven), Dordrecht en Schiedam.
In 1563 valt het oosten van de stad ten prooi aan een grote stadsbrand. Vanaf 1575 wordt de ommuurde stad weer uitgebreid. Nu richting het zuiden, met de groei van de Waterstad. Het gebied tussen Hoogstraat, Schiedamse Singel en de Nieuwe Maas.
Opstand en Republiek 1572-1795.
In 1572 werd Rotterdam geplunderd door troepen van de stadhouder van de Spaanse koning, de graaf van Bossu. De Bestorming van Rotterdam werd geleid door Bossu via de Oostpoort tussen 7 en 9 april 1572. In 1573 kiest de stad de kant van de Opstand. De stad had toen ongeveer 10.000 inwoners. Johan van Oldenbarnevelt, die van 1576 tot 1586 raadpensionaris van de stad was, kreeg in 1579 bij de Staten van Holland gedaan, dat het middeleeuwse stapelrecht van Dordrecht werd ingetrokken. Schepen konden nu doorvaren naar Rotterdam zonder hun vracht in Dordrecht over te laden. In 1581 kreeg de stad zelf zitting in de Staten.
Aan het eind van de 16e eeuw liet Van Oldenbarnevelt de Rotterdamse haven verder uitbouwen, waardoor de grondslag werd gelegd voor de belangrijke plaats die deze stad zich in de zeehandel zou verwerven. Bij de volkstelling van 1622 was het aantal inwoners gegroeid tot ongeveer 20.000. Tegen het eind van de 17e eeuw zouden het er zelfs 50.000 zijn. Rotterdam is dan de tweede stad van de Republiek.
Desondanks breidde de stad zich niet uit buiten zijn wallen en singels. De min of meer driehoekige ruimte tussen Coolsingel, Goudsesingel en de Nieuwe Maas bedroeg niet meer dan 140 hectare, dus de stad was werkelijk overbevolkt. Pas na 1825 zou zij zich buiten deze enge grenzen gaan uitbreiden.
Door het plaatsen van een standbeeld van Hendrick de Keyser wordt in 1622 een van Rotterdams beroemdste zonen, Erasmus geëerd. Dit beeld, het oudste bronzen standbeeld van Nederland, staat nog altijd naast de Laurenskerk.
Bataafs-Franse tijd 1795-1813.
Tijdens de Franse inval in 1795 wordt het prinsgezinde stadsbestuur afgezet. Voor het eerst komen er openbare verkiezingen van het stadsbestuur. Naast bestuurlijke veranderingen zijn er in de Bataafs-Franse Tijd ook maatschappelijke ontwikkelingen in Rotterdam. Zo is er de oprichting van de eerste nutsonderwijs-basisschool in 1796 en vijf jaar later die van een kweekschool (lerarenopleiding). In 1803 volgt de oprichting van de Rotterdamse Kamer van Koophandel, als vertegenwoordiger en aanjager van het bedrijfsleven van de stad.
Van bescheiden havenstad tot wereldhaven: 1813–1940.
Periode 1813-1860.
Mede door het Continentaal stelsel was de Rotterdamse economie ingestort. Eind 1813 krijgt de stad weer vrije toegang tot de wereldhandel, en kunnen stad en haven beginnen te herstellen.p:29
De haven krijgt een extra impuls door de introductie van de stoomboot. In 1823 is de oprichting van de Nederlandsche Stoomboot Maatschappij (NSbM). Vanuit Rotterdam pioniert die met stoomaangedreven lijndiensten, met lijnen binnen Nederland, naar de Duitse steden langs de Rijn, en een lijndienst naar Londen. In 1825 richt de NSbM het Etablissement Fijenoord op, voor de reparatie en bouw van stoomschepen.p:29 Dit is het begin van de scheepsbouwindustrie in Rotterdam-Zuid. 
De koloniale economie is belangrijk voor Rotterdam. De oprichting van de Nederlandsche Handels-Maatschappij (NHM) in 1824, en de invoering van het cultuurstelsel in 1830 jagen de groei aan van de haven en de stadseconomie. De Rotterdamse redersfamilie Van Hoboken speelt hier een belangrijke rol in.p:54-56
Vanaf 1830 ontstaat er in de haven een groeiend tekort aan ligplaatsen voor schepen, waardoor er discussie begint over uitbreiding van de haven. Die komt uiteindelijk in het westen langs de Nieuwe Maas. Tussen 1847 en 1854 worden de kades en havens van het huidige Scheepvaartkwartier aangelegd. Ook de Boompjes wordt veranderd in havengebied, door de bouw van een voor zeeschepen geschikte kademuur. Stadsarchitect W.N. Rose is nauw betrokken bij deze uitbreidingen. Wanneer in 1853 de nieuwe Boompjeskade gedeeltelijk instort moet Rose aftreden, hoewel hij als adviseur betrokken blijft bij de stad.p:70-73 Als laatste wordt in 1858 de Oosterkade voltooid. Hiermee is alle geschikte ruimte in de stad en langs de rivier gebruikt. Daarmee begint de discussie voor nieuwe uitbreidingen op de zuidelijke maasoever.
In 1847 krijgt Rotterdam een eerste treinverbinding, een spoorlijn naar Den Haag en Amsterdam. De Hollandsche IJzeren Spoorweg-Maatschappij (HIJSM) exploiteert deze lijn. In 1848 opent de HIJSM het (eerste) Station Rotterdam Delftsche Poort. In 1855 opent er ook een spoorlijn naar Utrecht en het Duitse spoornet. Deze lijn werd geëxploiteerd door de Nederlandsche Rhijnspoorweg-Maatschappij (NRS). In 1858 opent de NRS Station Rotterdam Maas. In 1855 opende ook de spoorlijn van Antwerpen naar Moerdijk, waar reizigers overstapten op een raderstoomboot naar Rotterdam. Zo werd de stad ook verbonden met het Belgische spoornet. Een directe spoorverbinding met Antwerpen was nog niet mogelijk. Mede omdat de Rotterdamse weerstand tegen een brug over de Nieuwe Maas nog te groot was.
Aanleg van de Nieuwe Waterweg.
De directe vaarroutes van Rotterdam naar zee liepen tot de jaren 1740 rondom het eiland Rozenburg. Na 1740 verzandde deze routes en werden ze onbevaarbaar. Sindsdien moesten schepen via het Haringvliet of via de Grevelingen naar de Dordtse Kil varen, om via de Oude Maas de Nieuwe Maas en Rotterdam te bereiken. Een grote omweg. Als oplossing liet de Rijksoverheid tussen 1827 en 1829 het Kanaal door Voorne graven. Schepen konden nu van het Haringvliet dwars door het eiland Voorne varen, naar de Brielse Maas. Het kanaal was echter geen definitieve oplossing. De kanaalsluizen veroorzaakten veel extra reistijd. Ook was de beperkte grootte van de sluizen een belemmering voor de steeds grotere (stoom)schepen. Daarbij was de ondiepe zeemonding van het Haringvliet lastig te passeren en begon deze zeemonding verder te verzanden. Schepen bleven daardoor afhankelijk van de lange route via de Grevelingen.
De moeilijke toegang tot zee was een groot probleem voor de positie van Rotterdam als internationale haven. In 1857 stelde de minister van Binnenlandse Zaken een commissie van waterbouwkundigen aan om oplossingen te onderzoeken. Commissiesecretaris en civiel ingenieur Pieter Caland stelde een ambitieus plan voor om een nieuwe directe verbinding met de Noordzee te graven. Het plan was om een kanaal door de Hoek van Holland te graven, daar ook havenhoofden aan te leggen en om tot aan Krimpen ingrepen in de rivierarmen te doen. Daardoor moest de natuurlijke waterstroom van het getij het kanaal vanzelf op diepte houden en verzanding voorkomen.
In januari 1863 gaf de Rijksoverheid opdracht tot aanleg van de Nieuwe Waterweg. Het graven van de doorsteek door de Hoek van Holland begon in In 1866. Het getij had daarna nog een paar jaar nodig om meer diepte uit te schuren. In oktober 1872 voer de "Richard Young" als eerste koopvaardijschip door de Nieuwe Waterweg naar Rotterdam.
Verzanding bleef echter een probleem. Na 1876 liep de kleinste vaardiepte terug tot 3,2 meter. Om dat te verhelpen werd begonnen met extra baggerwerk. Maar de Tweede Kamer kon het niet eens worden over het betalen van definitieve reparatiewerkzaamheden, en het baggeren stopte. In 1881 was het aantal grote zeeschepen dat de Nieuwe Waterweg passeerde tot 10 gedaald. En in 1882 besloot de Rotterdamse NASM (later bekend als de Holland-Amerika Lijn) hun vier grootste oceaanstomers uit te laten wijken naar Amsterdam. De Rotterdamse gemeenteraad nam uiteindelijk het initiatief. En gaf de opdracht om weer te starten met baggeren, mede betaald door de gemeente. Het baggeren ging nu met de nieuwe centrifugaalpomp-techniek van sleephopperzuigers. Mede daardoor kwam de Nieuwe Waterweg weer op bevaarbare diepte. In 1884 maakten 965 zeeschepen gebruik van het kanaal. En in 1886 bereikte de vaargeul een diepte van 6,5 meter bij laagwater, de gestelde eis.p:35-39p:65-70
Periode 1860-1914.
De stad wordt op twee manieren uitgebreid: door de bouw van nieuwe wijken en door het (deels) annexeren van omliggende gemeenten. Aan het begin van de 19e eeuw begon de uitbreiding door nieuwbouw buiten de oude stadswallen. In het westen komen er de nieuwe wijken Cool (vanaf 1820) en het Tweede Nieuwe Werk (vanaf 1840). In het noorden raken Crooswijk (vanaf 1864) en het Oude Noorden (vanaf 1870) bebouwd.
Sprong naar Zuid en Luchtspoor.
In 1863 komt de gemeenteraad tot een principebesluit over stadsuitbreiding op de zuidelijke Maasoever, op het eiland Feijenoord. Onder druk van de Rijksoverheid worden de plannen uitgebreid met een spoorverbinding door Rotterdam naar Dordrecht en Antwerpen. Hiervoor is spoorbrug over de Nieuwe Maas en een spoorviaduct dwars door de stad nodig. Ondanks veel weerstand van de Rotterdamse elite gaat de gemeenteraad in 1868 akkoord met het nieuwe (spoor)plan. Maar de financiering van de uitbreiding is nog niet rond, er is een tekort van 6 miljoen gulden voor de aanleg van nieuwe havens. Als antwoord brengt prominente Rotterdammer Lodewijk Pincoffs private financiers samen. Die richten in 1872 de Rotterdamsche Handelsvereeniging (RHV) op, voor de ontwikkeling en exploitatie van nieuwe havens op Feijenoord.
In 1869 annexeert Rotterdam delen van gemeenten IJsselmonde, Katendrecht en Charlois. Daarna begint realisatie van de uitbreiding op Feijenoord. Door het graven van de Koningshaven ontstaat het Noordereiland. De RHV legt de Binnenhaven en de Entrepothaven aan. Daaromheen bouwt de RHV een modern ommuurd havencomplex, met (entrepot)loodsen, hydraulische havenkranen en het Poortgebouw. In 1877 opent de spoorverbinding van Antwerpen naar Rotterdam. Via de Willemsspoorbrug, Station Beurs en het Luchtspoor(viaduct) rijden treinen dwars door de stad naar het nieuwe . In 1878 opent de Willemsbrug, voor het stadsverkeer over de Nieuwe Maas.
In 1879 openen de havenfaciliteiten van de RHV. In hetzelfde jaar is er een groot schandaal. Pincoffs heeft veel geld van de RHV gebruikt voor zijn verliesleidende Afrikaansche Handelsvereeniging en gefraudeerd met de boekhouding. Halsoverkop ontvlucht Pincoffs Nederland. Hij laat een miljoenenschuld achter, en wordt later bij verstek veroordeeld tot gevangenisstraf. Ook de RHV-havens hebben het moeilijk. Weinig schepen leggen er aan en ook het entrepot maakt verlies. De financiële problemen zijn niet op te lossen en in 1882 verkoopt de RHV haar havencomplex aan de gemeente. Voor het beheer en verhuur van deze havenfaciliteiten wordt de "Gemeentelijke Handelsinrichtingen" opgericht (voorloper van het Havenbedrijf Rotterdam).p:39-48p:73-88
Stadsgroei 1880-1914.
Ten westen van Rotterdam bevond zich een speculatiebouwwijk (nu bekend als het Oude Westen) op grondgebied van de gemeente Delfshaven. Na de annexatie van Delfshaven (1886) groeit de stad verder naar het westen. Met als eerste de aanleg van Middelland vanaf 1887. Ten oosten van de stad wordt in 1895 Kralingen geannexeerd, en vervolgens verder uitgebouwd. In dat jaar worden ook Charlois (inclusief Katendrecht) en een deel van Overschie ingelijfd bij Rotterdam. Tussen 1880 en 1900 is de bevolking snel gegroeid, van 160.000 naar 315.000 inwoners.
Ook de havens worden in hoog tempo uitgebreid, mede onder invloed van directeur Gemeentewerken G.J. de Jongh. Dat gebeurd tegelijkertijd op Zuid voor bulkgoed (de Rijnhaven en de Maashaven) en in het Westen voor stukgoed (o.a. in het huidige Lloydkwartier en het Vierhavensgebied). In navolging van de nieuwe havens komen er in West ook nieuwe uitbreidingswijken: Bospolder-Tussendijken (vanaf 1910), het Nieuwe Westen (vanaf 1914) en Spangen (vanaf 1917).
Aangetrokken door de werkgelegenheid van de nieuwe havens, verhuizen veel boeren, vooral uit Noord-Brabant en Zeeland, naar de stad. De heersende landbouwcrisis versterkt dit effect. Voor de nieuwkomers worden snel rijen goedkope woninkjes in elkaar gezet, vooral op zuid, op de linker-Maasoever, die daardoor al snel de "boerenzij" wordt genoemd.
Impact van de Eerste Wereldoorlog: 1914–1918.
Tijdens de Eerste Wereldoorlog ontwikkelt de stad zich tot het belangrijkste centrum voor internationale spionage. Door de Nederlandse neutraliteit, de nabijheid van zowel Duitsland, Engeland (veerdiensten) als bezet België en het Westfront kiezen zowel Duitse als Britse geheime diensten, zoals MI6, de stad als basis voor spionage in elkaars land. De Duitsers houden kantoor in het Witte Huis, de Britten in een kantoor aan de Boompjes 76. De controle van de buitenlandse geheim agenten komt te liggen bij de chef van de Rivierpolitie inspecteur François van 't Sant.
De haven komt door de oorlog grotendeels stil te liggen. Ook wordt de stad een toevluchtsoord voor Belgische vluchtelingen, Duitse deserteurs en ontsnapte Russische krijgsgevangen. Van die laatste groep strijken er zo'n 5.000 neer in Rotterdam en het aangrenzende Schiedam. Het aantal Belgische vluchtelingen fluctueert van 23.000 in het begin van de Eerste Wereldoorlog tot 9.000 aan het einde in november 1918.
Na socialistische revoluties in Rusland en Duitsland wil de angstige burgemeester Alfred Rudolph Zimmerman in november 1918 de macht aan de socialisten overdragen. Pieter Jelles Troelstra, leider van de Sociaal Democratische Arbeiders Partij, komt hierop naar Rotterdam en roept op 11 november tijdens een toespraak in het Verkooplokaal de arbeiders op tot revolutie. De oproep leidt tot niets en komt bekend te staan als de Vergissing van Troelstra.
Stadsgroei 1914-1940.
Ondanks de oorlog gaat de stadsgroei door. In 1914 wordt Hoek van Holland ingelijfd. Op Zuid komen de uitbreidingswijken Hillesluis, Bloemhof, de Tarwewijk en Vreewijk (vanaf 1917). In 1920 zal de bevolking zelfs al iets boven de 500.000 inwoners bedragen. In het westen verrijzen de nieuwe wijken het Witte Dorp (vanaf 1922) en Oud-Mathenesse (na 1930). In 1933 worden Pernis en Hoogvliet geannexeerd.Het centrum van Rotterdam krijgt ondertussen steeds meer allure. De stadswallen zijn al enige tijd geleden afgebroken, maar de singels en oude binnenhavens liggen er deels nog. Deze worden nu grotendeels gedempt om meer ruimte te maken, onder meer voor het sterk toegenomen verkeer. Havenbaronnen en de gemeente investeren in prestigieuze gebouwen.
Tussen 1913 en 1922 wordt de Coolvest gedempt en de Zandstraatbuurt gesloopt. Hier wordt de ruime Coolsingel-boulevard gerealiseerd. Met een nieuw stadhuis en een monumentaal hoofdpostkantoor. Ook komt er ruimte voor vooruitstrevende architectuur. De opening van warenhuis de Bijenkorf in 1930, naar een ontwerp van de beroemde architect Dudok trekt maar liefst 70.000 mensen naar de Coolsingel. En tussen 1936 en 1940 wordt het modernistische nieuwe Beurs gebouw gerealiseerd.
Het bruisende uitgaansleven rond de Schiedamsedijk is wijd en zijd bekend. De grote revues gaan in Rotterdam in première. De bioscopen zitten vol. Jazz is zeer populair. Rotterdam is in deze tijd een dynamische, internationaal georiënteerde stad.
Het bombardement en de bezetting: 1940–1945.
Alles verandert op 14 mei 1940. Nederland is op dat moment al vier dagen in oorlog. Reeds op de eerste dag landen er vele Duitse parachutisten op Rotterdam-Zuid. Ook het Noordereiland is bezet in de strijd om de Maasbruggen. Het Nederlandse leger houdt echter de Maasbrug voortdurend onder schot, waardoor het de Duitsers niet lukt om het centrum te bereiken. Na enkele hevige gevechten rond de brug sturen de Duitsers een onderhandelaar. Er wordt gedreigd met de vernietiging van de stad. De Duitsers blijken weinig geduld te hebben: om het verzet te breken, niet alleen in Rotterdam maar in heel Nederland, besluiten de nazi's om hun dreigement uit te voeren.
De bommenregen, die vroeg in de middag plaatsvindt, duurt slechts een kwartier, maar de vernietigende uitwerking ervan is gigantisch, mede door de brand die ontstaat. Vrijwel het gehele centrum van Rotterdam is na het bombardement veranderd in een smeulende puinhoop. Meer dan 24.000 woningen worden in de as gelegd. Ongeveer 800 mensen vinden de dood en 80.000 Rotterdammers zijn dakloos geworden. Als de Duitsers de volgende dag dreigen om op dezelfde manier ook Utrecht plat te gooien, is dit reden genoeg voor de capitulatie.
Tegelijk met de Duitse bezetting begint ook het puinruimen. De Schie, ter hoogte van de huidige Schiekade, en de Blaak worden gedempt met het vele puin.De oude Willemsbrug is vernield. Het is, behalve de Hefbrug voor treinverkeer die niet verwoest is, de enige brug over de Maas en deze moet dus snel worden hersteld. Op 14 februari 1942 wordt de Maastunnel geopend. De bouw hiervan was begonnen in 1937. Het is de eerste autotunnel van Nederland.
Tijdens de bezettingstijd volgt ook de laatste grote annexatieronde. In 1941 worden in één klap de gemeenten Hillegersberg, Schiebroek, het resterende deel van Overschie, Kralingseveer en IJsselmonde bij Rotterdam gevoegd.
Op 31 maart 1943 bombarderen de geallieerden bij vergissing een deel van Delfshaven, waarbij nog eens minstens 417 mensen sterven. Ook de hongerwinter (1944–1945) eist in Rotterdam vele levens.
Op 10 en 11 november 1944 wordt er een grote razzia gehouden waarbij circa 50.000 mannen tussen 17 en 40 werden weggevoerd. Op de avond voor de razzia wordt Rotterdam omsingeld door 8000 Duitse soldaten, worden alle belangrijke bruggen en pleinen bezet en het telefoonverkeer afgesloten; een belangrijke verzamelplaats was De Kuip. De razzia werd systematisch uitgevoerd waardoor ontsnappen nauwelijks mogelijk was. Van de opgepakte Rotterdamse en Schiedamse mannen vertrokken er circa 20.000 te voet richting Utrecht, 20.000 werden per Rijnaken afgevoerd en 10.000 per trein. Van hen werden circa 10.000 man tewerkgesteld in het oosten van Nederland, de rest ging naar Arbeitslagers in Duitsland.
Tweede helft 20ste eeuw 1945-2000.
De wederopbouw: 1945–1970.
Na de oorlog begint de wederopbouw langs de lijnen van het Basisplan voor de Wederopbouw van Rotterdam. In een drang naar vernieuwing en modernisering worden veel beschadigde gebouwen niet hersteld, maar gesloopt, zoals het gebouw van de Bijenkorf van Dudok.
In de jaren 50 is de wederopbouw in volle gang. Rotterdam krijgt het imago van 'werkstad' en ontwikkelt zich tot een toonbeeld van moderniteit. In 1953 vindt de opening van de Lijnbaan plaats, de eerste autovrije winkelstraat in Europa. Het vooruitstrevende ontwerp van architectenbureau Van den Broek en Bakema trok internationaal veel aandacht. Ook het Groothandelsgebouw opent in 1953, het hypermoderne bedrijfsverzamelgebouw verlicht het grote tekort aan bedrijfsruimte na het bombardement. Naast het Groothandelsgebouw opent in 1957 het nieuwe Centraal Station, ontwerpen door Sybold van Ravesteyn.
Ter gelegenheid van de eerste Floriade richt men in 1960 de Euromast op. Samen met het beroemde beeld 'de verwoeste stad' van Ossip Zadkine wordt de Euromast hét symbool van het naoorlogse Rotterdam. In 1970 maakt men de Euromast nóg hoger door er een "Space Tower" op te zetten, waarmee de totale hoogte op 185 meter komt.
Stadsuitbreiding en metro.
Ter leniging van de woningnood stampen de gemeente en bouwondernemingen in hoog tempo nieuwe stadsdelen uit de grond. Eerst Zuidwijk, Pendrecht en Overschie. Later volgen Lombardijen, Ommoord, Zevenkamp en Hoogvliet. Stedenbouwkundige Lotte Stam-Beese speelt hierin een belangrijke rol.
Vanaf 1960 begint de aanleg van de metro, die in 1968 geopend wordt als eerste metro in Nederland. Hiermee worden de wijken 'op zuid' verbonden met het centrum. In 1970 vindt nabij Zuidplein opening van de nieuwe Ahoy-hallen plaats.
Grootste haven ter wereld.
Tegelijk met het herstel van de havens ontwikkelt men ook plannen om stad en havengebied los te koppelen. Dit wil men bereiken door nieuwe havengebieden aan te leggen in de richting van de zee. Achtereenvolgens legt men ten zuiden van de Nieuwe Waterweg het Botlekgebied, Europoort en de Maasvlakte aan, met enorme tankopslagcapaciteit voor ruwe olie. In Pernis, Rozenburg en verder westwaarts verrijzen grote raffinaderijen. De havenactiviteiten groeien nu zo snel dat de Rotterdamse haven in 1962 het predicaat 'grootste ter wereld' krijgt. 
De jaren 70 en 80.
In juni 1970 vind in Rotterdam het 'Europese antwoord op Woodstock' plaatsvindt: het Holland Pop Festival in het Kralingse Bos. Met optredens van beroemde bands als Jefferson Airplane, Santana, The Byrds en Pink Floyd en een regenbui. Even tevoren is Rotterdam ook al op sportief gebied op de kaart gezet, als Feyenoord als eerste Nederlandse club de Europa Cup wint. Met deze twee gebeurtenissen treedt er een nieuw tijdperk aan. De tijd van uitsluitend werken aan de wederopbouw is voorbij. Aan de economische voorspoed komt een einde door de oliecrisis. 
De samenstelling van de oude stadswijken veranderd in korte tijd . De huizen in de vooroorlogse wijken zijn overvol, slecht onderhouden en missen basale voorzieningen zoals een bad. Mensen die het betalen kunnen, vertrekken naar de nieuwe voorsteden of de randgemeenten. In de oude stadswijken komen veel 'gastarbeiders' te wonen, aanvankelijk uit Spanje en Italië, maar in de jaren 70 vooral uit Turkije en Marokko. 
Mede door het tekort aan goede huizen komt het in augustus 1972 tot rellen in de Afrikaanderwijk op Zuid, eerst tegen gastarbeider-pensions en daarna ook tegen een etnische groep. De samenleving reageert geschokt, en na enige jaren lijkt de onrust te zijn gesust. 
Rotterdam verandert in een multiculturele samenleving waarin naast autochtonen, veel mensen wonen uit Turkije, Marokko, Suriname en de Nederlandse Antillen. Tevens ontstaat er een Kaapverdische gemeenschap in Rotterdam. 
Drugsproblematiek.
Een ander nieuw fenomeen dat de in deze tijd de kop op steekt, is het drugsprobleem. Het begint met softdrugs en een enkele coffeeshop eind jaren 70. Al snel krijgt de stad te maken met mensen die verslaafd raken aan zware drugs als heroïne en cocaïne. Begin jaren 80 komt er op het Delftseplein, voor het gebouw van de PTT een methadonbus te staan. Dit culmineerde in 1987 in het project Perron Nul van dominee Hans Visser van de Pauluskerk.
Architectuur en stedenbouw.
In de jaren 80 komen nieuwe toonaangevende gebouwen gereed. In 1981 opent de nieuwe Willemsbrug, zo ontworpen dat de Oude Haven gespaard blijft. Tussen 1982 en 1984 openen de kubuswoningen van Piet Blom. Het stedenbouwkundig ontwerp ervan wil een kleinschalige veilige omgeving creëren. In 1982 wordt ook de 'De Peperklip van Carel Weeber opgeleverd. In 1983 opent de nieuwe Centrale Bibliotheek. Als onderdeel van de revitalisering van de centrumhavens opent in 1986 het nieuwe gebouw van het Maritiem Museum. In 1988 opent de nieuwe schouwburg, in de volksmond beter bekend als 'de kist van Quist', als vernoeming naar de architect Wim Quist. 
De verrijzenis van Manhattan aan de Maas: de jaren 90.
Het gemeentebestuur en de Rotterdammers zoeken naar manieren om van het kale, kille imago af te komen. Bij een wereldstad hoort ook cultuur. De eerste pogingen verlopen echter moeizaam. De viering van het 650-jarig bestaan van de stad loopt uit op een mislukking.
Stedenbouw.
Een grote stap wordt gezet met de bebouwing van het Weena, in het hart van de stad. In de jaren 70 werden alle plannen om hoogbouw te plegen nog tegengehouden door het stadsbestuur, dat traditioneel werd gedomineerd door de Partij van de Arbeid. Hoger dan het Hilton mocht niet. Het Shell-gebouw naast het Hofplein werd in die dagen door wethouder Hans Mentink laatdunkend aangeduid als 'een erectie van het kapitaal'. Nu wordt dus eindelijk het groene licht gegeven voor hoogbouw. In enkele jaren tijd gaat de "skyline" van Rotterdam er in deze periode heel anders uitzien.
Een ander megaproject (uitgevoerd vanaf 1994) is de Kop van Zuid. Het betreft een ambitieus woon- en werkgebied op de zuidoever. Vooral de Erasmusbrug, gebouwd in 1993–1996, wordt een 'uithangbord' van de nieuwe flair van Rotterdam. Het noorden en zuiden van de stad worden tot één geheel gesmeed. Aan de zuidkant van de brug staan onder meer het nieuwe Luxor Theater en de rechtbank.
Stadsprovincie Rijnmond en deelgemeenten.
In 1995 wordt er serieus gesproken over het opheffen van Rotterdam. Onder aanvoering van burgemeester Bram Peper wil men de stad opdelen in een aantal kleine delen, die tezamen de stadsprovincie Rijnmond zouden moeten uitmaken. Het idee is dat een metropool als de Rijnmond, met de grootste haven ter wereld, beter bestuurd kon worden over de gemeentegrenzen heen, als een stadsprovincie. Rotterdam zou daarbij dus moeten worden opgedeeld. Volgens deskundigen is dat geen gekke gedachte. Echter, het idee dat Rotterdam zou worden opgeheven gaat er bij veel Rotterdammers niet in. Men strijdt voor een referendum en als dit er komt is de uitslag overduidelijk: bijna 90 procent van de stemmers verwerpt het plan. Daarop wordt het wetsvoorstel ingetrokken. Rotterdam houdt aan deze tijd nog wel de deelgemeenten over, die al eerder waren opgericht, mede ter voorbereiding op de vorming van de stadsprovincie.
In 1998 wordt burgemeester Bram Peper benoemd tot minister van Binnenlandse Zaken. Het afscheid van de stad is bijzonder wrang vanwege de bonnetjes-affaire.
Rotterdam in de 21ste eeuw.
Gemeentepolitiek 2000-2014.
De gemeenteraadsverkiezingen van 6 maart 2002 luiden een nieuwe fase in de geschiedenis van Rotterdam in. Het zijn bijzonder tumultueuze verkiezingen. Leefbaar Rotterdam is pas drie maanden voor de verkiezingsdatum ingeschreven, maar onder aanvoering van Pim Fortuyn behaalt men een enorme overwinning. Daarmee wordt voorlopig een einde gemaakt aan de machtspositie van de Partij van de Arbeid (PvdA), die sinds 1947 onafgebroken de grootste en machtigste partij in de stad is geweest. Voor het eerst sinds 55 jaar belandt de PvdA nu in de oppositie. Het nieuwe college, bestaande uit een coalitie van Leefbaar Rotterdam, VVD en CDA, begon met burgemeester Ivo Opstelten (VVD) aan een programma waarbij de nadruk vooral ligt op veiligheid en orde.
In Rotterdam wordt zo de aanzet gegeven tot een bijzonder roerige landelijke verkiezingsstrijd, die echter abrupt eindigt op het moment dat Fortuyn op 6 mei, een week voor de landelijke verkiezingen, wordt doodgeschoten. De politicus wordt opgebaard in de Laurentius- en Elisabethkathedraal aan de Mathenesserlaan. Zo'n 20.000 mensen verzamelen zich langs de route van de rouwstoet. De sfeer is beladen. Het huis van Fortuyn wordt aanvankelijk een bedevaartsoord. Na enige tijd ebt de opwinding weg.
Bij de gemeenteraadsverkiezingen van 2006 wint de PvdA van Leefbaar Rotterdam. PvdA, CDA, VVD en GroenLinks vormen samen het college. Ook deze collegeperiode kent roerige momenten. GroenLinks-wethouder Orhan Kaya treed in 2008 af omdat hij onvoldoende steun voor zijn beleid ondervond bij de coalitiepartijen. In 2009 stappen de twee VVD-wethouders Mark Harbers en Jeannette Baljeu op door een crisis rond hoogleraar Tariq Ramadan. 
Op 5 januari 2009 wordt burgemeester Opstelten opgevolgd door Ahmed Aboutaleb (PvdA), de eerste burgemeester in Nederland van Marokkaanse afkomst. 
In 2010 wint de PvdA nipt de gemeenteraadsverkiezingen. Het nieuwe college bestaat uit PvdA, D66, VVD en CDA. Ook dit college kent moeilijke perioden, zoals de commotie over het stadsinitiatief, de moskee-internaten en de discussie over een nieuwe Kuip.
Havenontwikkelingen 2000-2013.
In de jaren 2000 en 2001 daalde de Rotterdamse containeroverslag ruim 1%. Dat stak vreemd af tegen de brede stijging elders in Europa en Azië, met groei tot wel 10%. Bovendien steeg de Rotterdamse bulkoverslag wél, zelfs tot recordhoogte. 
Een van de grootste reders, Maersk-Sealand Benelux, goed voor 5% (= 300.000 containers) van de containeroverslag, trok zich terug uit Rotterdam en vestigde zich in Bremerhaven. Redenen voor deze ontwikkelingen waren onder meer de monopoliepositie van het bedrijf ECT, dat 70% van de containeroverslag in handen heeft, een bijbehorend gevecht om haventerreinen en opslagcapaciteit. Ook dure arbeidskrachten en relatief veel tijd en dus geld kostende douanecontrole speelden mee.
De havenactiviteiten trokken echter weer aan en in 2004 werd een record gevestigd in de hoeveelheid overslag. Tegelijkertijd verloor de Rotterdamse haven dat jaar de positie van grootste ter wereld aan de haven van Singapore en de haven van Shanghai.
Maasvlakte 2.
Eind 20e eeuw kwam van de kant van gemeentebestuur en havenautoriteiten de wens om een Tweede Maasvlakte in de Noordzee aan te leggen. In 2001 nam het toenmalige kabinet het principebesluit tot aanleg. De kosten werden toen geraamd op 6 à 7 miljard gulden. In februari 2004 waren overheid en gemeente nog altijd in onderhandeling over de financiering en verdeling van de zeggenschap over het te winnen gebied. Een van de eisen van de overheid was dat Rotterdam actief zou meewerken aan de totstandkoming van een goede verbinding met de Betuweroute.
Na jaren van plannen, discussies en protesten startte de aanleg op 1 september 2008. Op 22 mei 2013 werd de Tweede Maasvlakte officieel in gebruik genomen. De Rotterdamse havengebieden beslaan daarmee in totaal 12.500 hectare.

</doc>
<doc id="12475" url="https://nl.wikipedia.org/wiki?curid=12475" title="Decimale breuk">
Decimale breuk

Een decimale breuk is een breuk met als noemer een macht van 10, dus 10, 100, 1000, etc. Decimale breuken worden doorgaans niet als breuk geschreven maar als een rij cijfers, waarbij de fractie gescheiden wordt van het gehele deel door een "decimaalteken": meestal een komma (in de meeste landen) of een punt (in Angelsaksische landen). In programmeertalen is het steeds een punt. De cijfers achter de komma worden decimalen genoemd.
Grotere getallen worden vaak in groepjes van drie cijfers verdeeld, waarbij een punt als scheidingsteken wordt gebruikt als het decimaalteken een komma is, en een komma als het decimaalteken een punt is. Dat dit verwarring geeft, hoeft geen betoog. De moderne richtlijn is dat er een spatie als scheidingsteken wordt gebruikt.
Ieder reëel getal kan geschreven worden als een, mogelijk oneindige, decimale breuk. Met willekeurige nauwkeurigheid kan ieder reëel getal worden benaderd door een eindige decimale breuk (afronding).
Eindige decimale breuken zijn rationale getallen (breuken), maar niet alle breuken leveren eindige decimale breuken op. Zo is Een oneindige decimale breuk is een rationaal getal dan en slechts dan als deze repeterend is.
Achter het laatste cijfer van een eindige decimale breuk kan een willekeurig aantal nullen geplaatst worden zonder dat de waarde van de breuk verandert: hebben dezelfde waarde. Dat komt doordat gelijk is aan (0,5) maar ook aan (0,50) en aan (0,500). Toch is er verschil, en wel in de fout of onnauwkeurigheid. Zegt men dat een afstand 4,5 km is, dan is dat iets tussen 4,45 en 4,55 km, dus een mogelijk afwijking van 50 meter. Schrijft men 4,500 km, dan is dat op een meter nauwkeurig.
Staartdeling.
Elk rationaal getal kan als decimale breuk, al dan niet repeterend, geschreven worden. Dit kan ingezien worden door de deling van teller en noemer uit te voeren als een staartdeling.
Elke breuk, als de uitkomst géén geheel getal of een decimale breuk met een eindig aantal decimalen is, is "altijd" een repeterende decimale breuk. Onderstaand voorbeeld maakt duidelijk waarom dat zo is. In het voorbeeld wordt 7 gedeeld door 13. Hieronder staat een deel van de staartdeling (Nederlandse notatie):
 13 / 7,00000000 \ 0,538461...
 6,5
 50
 39
 110
 104
 60
 52
 80
 78
 20
 13
 7
Nu is er een rest 7, waardoor er een situatie ontstaat die al eerder is opgetreden. De geschiedenis herhaalt zich: er ontstaat een repeterend gedeelte.
Bij een deling door 13 kunnen hooguit 13 verschillende resten ontstaan (0 t/m 12). Bij rest 0 gaat de deling op, een andere rest is "nieuw" of "al eerder voorgekomen". In het laatste geval ontstaat een herhaling van zetten. Het is niet moeilijk in te zien dat bij een deler "n" na hoogstens "n" stappen de deling opgaat of herhaling optreedt.
Conclusie: iedere breuk van het type (waarbij "m" en "n" gehele getallen zijn) is
Om aan te geven dat er sprake is van een repeterende breuk, wordt het repeterende deel tussen schuine strepen of (ronde of vierkante) haken gezet. In dit geval 0,/538461/ of 0,(538461). Ook wordt er wel een streep boven gezet: 0. Dit is nodig omdat er anders geen verschil te zien is tussen 0,3 () en 0,/3/ (). Overigens is het niet zo dat de herhaling altijd direct na de komma begint: bij (0,91/6/) doen de eerste twee decimalen niet mee aan de herhaling. Daardoor is een notatie als 0,916... dubbelzinnig. Wordt toch gekozen voor een notatie met puntjes, dan kan het repeterende gedeelte het best twee maal opgeschreven worden ().
Eindige decimale breuken treden alleen op als bij factorisatie van de noemer alleen de cijfers 2 en 5 voorkomen (aangezien kan zo'n noemer namelijk omgezet worden naar een hele macht van 10: , , enzovoorts).
Historie.
Voor 1600 werd voor het rekenen met niet-gehele getallen normaal gesproken gewerkt met algemene breuken, gebaseerd op "handige" noemers. Er waren wel gestandaardiseerde methoden die met 60-tallige breuken werkten, maar over het algemeen was het heel moeilijk om aan de breuk te zien in hoeverre die het gewenste niet-gehele getal werkelijk benaderde. Decimale breuken werden al wel gebruikt, maar alleen om te kunnen worteltrekken. In het dagelijks leven werkte men daar niet mee.
In 1586 schreef Simon Stevin zijn beroemde werk "De Thiende", waarin hij het algemeen gebruik van breuken op basis van het tientallig stelsel beschreef. Hij gebruikte daarvoor nog niet de notatie met een decimale punt of decimale komma zoals wij dat nu doen, maar een notatie waar achter elk cijfer in een cirkel de (negatieve) macht van 10 kwam te staan die op dat cijfer van toepassing was. Wat men nu als 6,87 schrijft, schreef Simon Stevin als 6⓪8①7②. Dat is dus 6×100+8×10-1+7×10-2.
Pas toen Bartholomaeus Pitiscus in zijn trigonometrische tabellen in 1612 de decimale scheiding in de vorm van een punt gebruikte en dit gebruik in 1614 en 1619 door John Napier in zijn artikelen over logaritmen werd erkend, werd de huidige notatie van de decimale breuk in gebruik genomen.

</doc>
<doc id="12476" url="https://nl.wikipedia.org/wiki?curid=12476" title="Kruistochten">
Kruistochten



</doc>
<doc id="12478" url="https://nl.wikipedia.org/wiki?curid=12478" title="Hector Malot">
Hector Malot

Hector-Henri Malot (La Bouille bij Rouen, 20 mei 1830 – Fontenay-sous-Bois, 18 juli 1907) was een Franse schrijver. Hij studeerde rechten in Rouen en Parijs, maar uiteindelijk werd literatuur zijn passie. Hij werkte als literatuurcriticus voor "L'Opinion Nationale" en als theatercriticus voor "Lloyd Français". Zijn veruit bekendste boek is "Alleen op de wereld".
Levensloop.
Malots vader was een notaris, die als weduwnaar met de weduwe van een officier van het vreemdelingenlegioen samenwoonde. Beiden brachten uit hun eerdere huwelijken twee kinderen mee. Hector was hiervan het jongste kind.
Zijn vader was een starre man die veel waarde hechtte aan een strenge opvoeding. Zijn moeder was echter milder en las de kinderen voor het slapen gaan vaak verhalen over verre reizen voor. Deze verhalen waren veelal geïnspireerd op het leven van haar eerste echtgenoot. Zij stimuleerde Hectors liefde voor verhalen. Toen Hector meerderjarig werd, verdiepte hij zich, ondanks zijn vaders raad om rechten te studeren, in de literatuur.
De jonge Malot studeerde aan het Lycée Corneille in Rouen, tien jaar nadat Gustave Flaubert daar studeerde. Malot was bevriend met Jules Levallois, die later ambtenaar in Sainte-Beuve en literatuurcriticus zou worden. Op school blonk hij uit met hoge cijfers.
In 1853 ging hij naar Parijs, waar hij tevergeefs probeerde zijn eerste stuk te verkopen. Om in zijn onderhoud te voorzien schreef hij voor dagbladen en tijdschriften. Uiteindelijk ging hij terug naar zijn ouderlijk huis, waar hij zijn eerste trilogie "Les Victimes d'amour" heeft geschreven. Het eerste deel verscheen in 1859.
In 1864 begon hij met de bouw van een landhuis in Fontenay-sous-Bois, dat hij tot zijn dood zou blijven bewonen. Het was gelegen in de buurt van het station, zodat hij vaak naar Parijs ging om daar rond te wandelen. In 1867 trouwde hij met Anna Dariès. Hun dochter Lucie werd geboren in het daaropvolgende jaar.
In 1880 stierf zijn vrouw. In 1881 hertrouwde Hector Malot met de 31-jarige Marthe Oudinot de la Faverie.
In 1893, een jaar nadat "En famille" uitkwam, werd zijn kleindochter Perrine geboren (ze kreeg dezelfde naam als de hoofdpersoon daarvan).
Malot overleed in juli 1907 op 77-jarige leeftijd.
Carrière.
Zijn eerste boek was "Les Amants", uitgegeven in 1859. In totaal heeft hij meer dan 70 boeken geschreven, waaronder een aantal kinderboeken. "Alleen op de wereld" (1878) is in deze categorie verreweg het bekendst. Het boek vertelt het verhaal van vondeling Rémi die op achtjarige leeftijd wordt verkocht aan de oude straatmuzikant Vitalis.
In 1895 kondigde Malot aan te stoppen met het schrijven van fictie, maar in 1896 schreef hij "L'Amour Dominateur" en "Le Roman de mes Romans", een boek over zijn literaire leven.

</doc>
<doc id="12479" url="https://nl.wikipedia.org/wiki?curid=12479" title="Scherpenzeel (Gelderland)">
Scherpenzeel (Gelderland)

Scherpenzeel (; Utrechts-Alblasserwaards: "Sjaarpezeil", "Sjaarpezeel" of "Schaarpezeel"; Nedersaksisch: "Schaarpezeel" of "Scharp(e)nzeel") is een dorp en gemeente in de regio Gelderse Vallei, in de Nederlandse provincie Gelderland met inwoners (per , bron: CBS). De gemeente Scherpenzeel omvat het gelijknamige dorp met de buurtschappen Ruwinkel en De Haar en een deel van de buurtschap Moorst. 
Scherpenzeel werkt met de gemeenten Rhenen, Wageningen, Ede, Barneveld, Nijkerk, Veenendaal en Renswoude samen in het regionaal samenwerkingsverband Regio Foodvalley. 
Geschiedenis.
Ontstaan.
Eeuwen geleden was in Nederland nog sprake van verschillende staatjes met aan het hoofd bisschoppen, graven, hertogen en landheren. Zij probeerden hun macht te vergroten door het veroveren van grond. Uiteraard ging dit gepaard met onderlinge twisten en oorlogen. In grensgebieden van die oorlogen werden versterkingen en verdedigingswerken gebouwd. Vermoedelijk was dat ook het geval op de Veluwe, in het grensgebied van de toenmalige regio’s ‘het Sticht’ (de huidige provincie Utrecht) en ‘Gelre’ (nu de provincie Gelderland). Juist in die grensgebieden werden burchten en kastelen gebouwd, die konden dienen als veilige plek.
Zo geeft de naam Scherpenzeel, toen ‘Scarpenzele’ genoemd, aanleiding te veronderstellen dat er naast een nederzetting een versterkt huis moet zijn geweest. Het laatste deel van het woord “zeel” is afgeleid van “zale” of “sale”, dat zaal of huis betekent. Het eerste deel “scherpen” kan een aanduiding zijn van de aanwezigheid van staketsels ofwel een rij scherpe palen. Het zou in dit geval dus kunnen gaan om een versterkt huis omgeven door een rij palen, het prototype dus van een oude burcht of kasteel.
In de Franse tijd kwam Scherpenzeel onder de provincie Utrecht, maar sinds 19 september 1814 hoort Scherpenzeel weer bij Gelderland. 
Huis Scherpenzeel.
Over dit gebouw lezen we pas in het midden van de 14e eeuw. Het was toen al bekend dat de heren van Scherpenzeel, een van de oudste riddergeslachten op de Veluwe, een belangrijke rol gespeeld hebben in de ontwikkeling van het ‘Huis Scherpenzeel’. Het huis was van oorsprong een versterkt huis met waarschijnlijk twee grachten eromheen, en er waren 'heerlijke rechten' aan verbonden. In de loop van de eeuwen is het huis verbouwd en verbeterd. In 1856 werd het 18e-eeuwse huis onder architectuur van Van Lunteren omgevormd tot buitenplaats. Toen kreeg het huis zijn tegenwoordige neogotische vorm. In die tijd was het huis in bezit van mevrouw Benudina Maria Royaards - van Naamen van Scherpenzeel en de heer Herman Royaards, die het gingen gebruiken als buitenhuis; zij woonden in Utrecht aan het Janskerkhof. Zij zijn de stamouders van de familie die thans nog het landgoed Scherpenzeel in bezit heeft: huis en koetshuis hebben de laatste decennia verschillende eigenaren en functies gehad en zijn thans in beheer bij de Stichting Vrienden der Geldersche Kasteelen.
Recente geschiedenis.
In 2020 heeft de provincie aangedrongen op herindeling met Barneveld, maar dit leidde tot verzet van een grote meerderheid in de gemeente Scherpenzeel. In 2021 hebben Gedeputeerde Staten van Gelderland besloten dat deze herindeling plaats zou moeten vinden per 1 januari 2023. In oktober 2021 heeft de demissionair minister van Binnenlandse Zaken besloten dat de fusie niet door zou gaan. Enkele uren later ontsloeg commissaris van de koning John Berends de waarnemend burgemeester Eppie Klein.
Monumenten.
Alhoewel in de Tweede Wereldoorlog veel verwoestingen zijn aangericht, zijn in Scherpenzeel toch nog enkele monumentale panden te vinden. Tien panden staan op de Rijksmonumentenlijst. Ruim dertig panden staan op de Gemeentelijke monumentenlijst. Naast de beschermde monumenten kent Scherpenzeel ook een aantal bomen met historische, landschappelijke of ecologische waarde. Zie voor de rijksmonumenten, gemeentelijke monumenten en oorlogsmonumenten de:
Hervormde Kerk.
Deze kerk met Mariatoren stamt uit de 14e eeuw. Er werden regelmatig beuken aangebouwd naarmate de bevolking zich uitbreidde. Nog enkele kostbaarheden uit de kerk zijn bewaard gebleven. De vloer van het koor bestaat uit grafzerken die uit de hele kerk daar zijn verzameld. Op de vloer zijn oude jaartallen te lezen.
Het meest indrukwekkende is wel de gaaf gebleven grafsteen van Johan VI van Scherpenzeel (overleden 1619) en diens tweede vrouw Margriet van Essen. Deze zerk is ingemetseld tegen de oostgevel van het koor in de voormalige ingang. Bij deze zerk behoren vier leeuwtjes die de wapens dragen van Scherpenzeel, van Zuylen van Nijeveld (zijn moeder), van Duyvenvoorde (Wassenaar), Johans grootmoeder van moederszijde en van Renesse (de derde vrouw van Johan was namelijk Catharina van Lijnden, Vrijvrouwe van Renesse). Deze leeuwtjes staan ter weerszijden van de zerk in 2 nissen. De zerk vertoont het wapen van dit geslacht met de helm, getooid met de lelie tussen de twee vleugels. Dit wapen met lelies komt in de Vallei veel voor, zoals in Amersfoort, Amerongen en later Stoutenburg en Bunschoten.
Het Hooge Huys.
Dit gebouw, uit de eerste helft van de 17e eeuw, werd in 1964 geheel gerestaureerd. De oorspronkelijke bestemming ervan is niet bekend. Wie het gebouw goed bekijkt, ziet dat boven een van de bovenramen in de westelijke helft de ontlastingsboog voor regenwater ontbreekt. Hier bevindt zich een uitstekende balk, waar mogelijk een katrol heeft gezeten om grote stukken aan op te hijsen. Volgens sommigen wijst dit op een zolder voor de opslag van balen wol. Anderen denken aan het materiaal voor het brouwen van bier; de gevonden ruime kelders onder het gebouw zouden daarop wijzen.
Ziekenhuis.
Dit gebouw, gerestaureerd en gemoderniseerd in 1970, werd door de familie Van Citters (Lambalgen) geschonken om zieken en ouden van dagen te huisvesten. Voor dit doel is het nog lange tijd gebruikt. Dit vroegere Wilhelmina Ziekenverpleeghuis staat ook op de monumentenlijst.
Onderwijs.
Scherpenzeel kent vier onderwijsinstellingen, alle basisscholen. Twee van deze basisscholen zijn protestants-christelijk, één school reformatorisch en één openbaar.
Politiek.
De gemeenteraad van Scherpenzeel telt vijftien zetels. De uitslagen van de gemeenteraadsverkiezingen sinds 2006 zijn als volgt:
De vorige burgemeester, Ben Visser (CU), werd op 26 september 2013 geïnstalleerd. In oktober 2017 moest hij wegens ziekte terugtreden en van 21 november 2017 tot 16 januari 2019 werd hij tijdelijk vervangen door Corry van Rhee-Oud Ammerveld (PvdA). Op 16 januari 2019 werd zij opgevolgd door Harry de Vries (CDA). Op 17 december 2020 is De Vries opgestapt als waarnemend burgemeester van Scherpenzeel. Van 18 januari tot 7 oktober 2021 was Eppie Klein (SGP) waarnemend burgemeester van Scherpenzeel. Hij is op 7 oktober per direct uit het ambt ontheven door de commissaris van de Koning van Gelderland.. 
Op 9 december 2019 viel de coalitie van GemeenteBelangen Scherpenzeel, ProScherpenzeel en ChristenUnie na onenigheid over een mogelijke fusie met de Gemeente Barneveld. Op diezelfde avond vormde GemeenteBelangen Scherpenzeel een nieuwe coalitie met de Staatkundig Gereformeerde Partij.
Vanaf 7 december 2021 was Wimar Jaeger (D66) waarnemend burgemeester van Scherpenzeel. Sinds 15 december 2022 is Marieke Teunissen (VVD) burgemeester van Scherpenzeel, de eerste Kroonbenoemde burgemeester van Scherpenzeel sinds 2018.
Verkeer en vervoer.
Langs Scherpenzeel loopt de N224 waarop de N802 uitkomt.
Vroeger had Scherpenzeel een eigen station samen met Woudenberg: station Woudenberg-Scherpenzeel.
In het verleden liep de provinciale weg dwars door het dorp. Begin jaren '90 van de twintigste eeuw is de provinciale weg verlegd rondom het dorp.
Bedrijvigheid.
De grootste werkgever van Scherpenzeel is Interface (voorheen bekend als Heuga). Interface is gevestigd op het industrieterrein 'Het Zwarte Land'. Het internationale (Amerikaanse) bedrijf telt 5500 medewerkers en Scherpenzeel is voor Interface het centrum voor Europa, Australië en Azië.
Scherpenzeel kent verder veel kleine bedrijven. Zij hebben zich verenigd in de Ondernemersvereniging Scherpenzeel.
Media.
De lokale omroepen Valleiradio.nl en "Midland FM" zijn gericht op Scherpenzeel, maar ook op Renswoude, Woudenberg en Veenendaal.
Kerk en geloof.
Scherpenzeel ligt in de Bijbelgordel en een groot gedeelte van de bevolking is christelijk, van wie veel bevindelijk gereformeerden. Er zijn dan ook veel kerken:
De laatste jaren is vooral de Gereformeerde Gemeente fors gegroeid. In de nieuw te bouwen wijk Renes is in mei 2013 een nieuw kerkgebouw geopend waar ruimte is voor 1.562 mensen. De capaciteit van het kerkgebouw kan worden uitgebreid naar 2000 mensen.
Sport.
Op zaterdag 20 augustus 2022 liep de route van de tweede etappe (van 's-Hertogenbosch naar Utrecht) van de Ronde van Spanje 2022 door Scherpenzeel.

</doc>
<doc id="12480" url="https://nl.wikipedia.org/wiki?curid=12480" title="Joe Cocker">
Joe Cocker

John Robert "Joe" Cocker (Sheffield, 20 mei 1944 – Crawford, 22 december 2014) was een Engels blueszanger.
Loopbaan.
Cocker zat al in kleine bands in zijn geboortestad Sheffield toen hij vijftien jaar oud was. Hij verscheen voor het eerst op de Amerikaanse televisie in 1969, in de Ed Sullivan Show.
"I'll Cry Instead", Cockers eerste single, was een cover van The Beatles. Hij had een eerste bescheiden hitje in Engeland in 1968 met "Marjorine". Zijn eerste grote hit, zijn tweede Beatlescover, verscheen in het najaar van 1968: "With a Little Help from My Friends", een eigen versie van een van de nummers op het conceptalbum "Sgt. Pepper's Lonely Hearts Club Band". Kort daarna, in de zomer van 1969, deed zijn verschijning op de Woodstock Music &amp; Art Fair zijn populariteit nog verder stijgen. Andere vroege hits, uit het begin van de jaren zeventig, waren "Cry me a river", "High time we went" en "Feeling Alright".
In die periode begonnen zijn problemen met drugs en alcohol, maar hij maakte een comeback in de jaren tachtig. Hij had grote hits met "You Are So Beautiful", "Up Where We Belong" en "Unchain My Heart", waardoor hij een nieuw publiek aan zich bond.
Cocker coverde meer liedjes, bekend werden onder andere zijn versies van "The Letter" (van The Box Tops), van "Feelin' Alright" (van Traffic) en van "Summer in the City" (van The Lovin' Spoonful). Hij blies ook nieuw leven in het Randy Newman-liedje "You Can Leave Your Hat On", dat werd gebruikt in de erotische film "9½ Weeks". Hij was beroemd om zijn opvallende, rauwe stemgeluid en een spastische gestiek.
Cocker overleed 22 december 2014 op 70-jarige leeftijd in zijn huis, "The Mad Dog Ranch" in Colorado aan de gevolgen van longkanker.

</doc>
<doc id="12481" url="https://nl.wikipedia.org/wiki?curid=12481" title="Gerard van het Reve">
Gerard van het Reve



</doc>
<doc id="12482" url="https://nl.wikipedia.org/wiki?curid=12482" title="Willem Frederik Hermans">
Willem Frederik Hermans

Willem Frederik Hermans (Amsterdam, 1 september 1921 – Utrecht, 27 april 1995) was een Nederlands schrijver van vooral romans, novellen en beschouwend proza. Typerend voor Hermans' werk zijn de hechte literaire constructie en de samenhang tussen vertelwijze, intrige en thematiek, die in essentie kennistheoretische opvattingen behelst. De bekendste van zijn dertien romans zijn "De donkere kamer van Damokles" en "Nooit meer slapen". Meer dan de romans lopen de verhalen uit zijn zes novellebundels uiteen van fantastische of surrealistische tot vrijwel strikt autobiografische vertellingen; beide prozavormen bevatten soms ook satirische elementen. Eveneens was hij een fel en humoristisch polemist, met "Mandarijnen op zwavelzuur" als sprekendste titel. Hermans, behalve schrijver ook doctor in de wis- en natuurkunde (fysische geografie), weigerde de P.C. Hooft-prijs 1971. Hij werd in 1977 bekroond met de Prijs der Nederlandse Letteren. Hermans wordt met Gerard Reve en Harry Mulisch gerekend tot "De Grote Drie", de drie belangrijkste naoorlogse Nederlandse auteurs.
In de jaren dertig werkte Hermans mee aan de schoolkrant van het Amsterdamse Barlaeus-gymnasium, waarvan hij ook even hoofdredacteur was. Tijdens de bezetting vulde hij het eerste van vier aanmeldingsformulieren voor de Nederlandsche Kultuurkamer in, maar het is onduidelijk of hij de inschrijving voltooide; in 1943 weigerde hij de loyaliteitsverklaring te tekenen en moest daarom zijn studie fysische geografie staken. In november 1950 studeerde hij alsnog af.
In de bezettingsjaren schreef hij poëzie en - veelal surrealistische - korte verhalen en romans. De oorlogsperiode zelf vormt de achtergrond van drie bekende werken: de roman "De tranen der acacia's" uit 1949, de novelle "Het behouden huis" uit 1952 en "De donkere kamer van Damokles" uit 1958. Deze laatste titel werd door vele critici als een meesterwerk ontvangen en leverde hem nationale erkenning op. De drie novellebundels "Moedwil en misverstand" uit 1948, "Paranoia" uit 1953 en "Een landingspoging op Newfoundland en andere verhalen" uit 1957 vestigden Hermans' reputatie als belangrijk schrijver van kort proza. De voorpublicatie van de roman "Ik heb altijd gelijk" in 1951 bracht Hermans in opspraak: een proces over belediging van het katholieke volksdeel eindigde in 1952 met vrijspraak.
Na zijn doorbraak concentreerde Hermans zich meer op zijn wetenschappelijke werk en schreef onder meer het boek "Erosie" in 1960. Het bijwonen van twee wetenschappelijke bijeenkomsten, in 1960 en 1961 gehouden in Noord-Scandinavië, vond een literaire neerslag in "Nooit meer slapen" uit 1966, dat als een van zijn beste werken wordt beschouwd. Als polemist paarde hij een scherpe argumentatie aan sarcasme en een groot gevoel voor humor; de populariteit van de polemiekenverzameling "Mandarijnen op zwavelzuur" uit 1964 overleefde de kwesties die erin aan de kaak werden gesteld. Enkele essays uit deze jaren getuigden van Hermans' interesse voor de filosoof Ludwig Wittgenstein. In de Weinreb-affaire(s) (1969-1976) waarin hij zich vastbeet ontmaskerde Hermans de naamgever als een collaborateur wiens rehabilitatie voorkomen diende te worden; het Rijksinstituut voor Oorlogsdocumentatie beslechtte de kwestie met een voor Weinreb vernietigend rapport. Hermans publiceerde in 1971 nog een laatste oorlogsroman, "Herinneringen van een engelbewaarder".
Hermans' functioneren aan de Rijksuniversiteit Groningen werd onderwerp van een onderzoek, dat hem vrijpleitte van plichtsverzuim; toch liet hij zich in 1973 afkeuren en vestigde zich te Parijs. In de loop van de jaren zeventig, toen onder meer de satirische roman "Onder professoren" verscheen, nam de kritische waardering af. Verwijten betroffen herhaling, gemakzucht en het vallen voor de verleiding op een makkelijke manier veel geld te verdienen. Ook de weinig genuanceerde standpunten uit Hermans' dagbladstukken konden niet op algemene waardering rekenen, culminerend in de ophef rond zijn officieel bezoek aan Zuid-Afrika in 1983, waarmee hij de culturele boycot tegen het apartheidsregime negeerde. Later nam de waardering weer toe: de roman "Een heilige van de horlogerie" werd genomineerd voor de AKO Literatuurprijs 1988. "Au pair" uit 1989 is Hermans' laatste omvangrijke roman en zijn enige die in Parijs speelt. In 1991 vestigde Hermans zich in Brussel. Zijn Boekenweekgeschenk van 1993, "In de mist van het schimmenrijk", is gebaseerd op een nooit gepubliceerd manuscript uit - en over - de oorlog. Ten tijde van zijn overlijden in 1995 legde Hermans de laatste hand aan de korte roman "Ruisend gruis", die aansluit bij het surrealisme van zijn vroege verhalen.
Levensloop.
1921-1940: Jeugd.
Willem Frederik Hermans werd op donderdag 1 september 1921 geboren in de Nederlands Hervormde Diakonesseninrichting aan de Overtoom in Amsterdam. Hij was het tweede kind van de onderwijzer Johannes “Johan” Hermans (1879-1967) en Hendrika “Rika” Hillegonda Eggelte (1884-1967), die tot hun huwelijk op 24 juli 1913 onderwijzeres was. Hun eerste kind was Hermans' oudere zus Cornelia “Corry” Geertruida (4 december 1918-14 mei 1940).
Lagere school (1927-1933).
Van 1927 tot 1933 ging Hermans naar de Pieter Langendijkschool. Hij verliet de lagere school met redelijke cijfers, de hoogste voor geschiedenis en aardrijkskunde.
Barlaeus Gymnasium (1933-1940).
Na de lagere school volgde Hermans vanaf 1933 onderwijs aan het Barlaeus Gymnasium. In de eerste klas kreeg hij les in Latijn, Nederlands, Frans, geschiedenis, aardrijkskunde, wiskunde en biologie. In het tweede jaar werd het curriculum uitgebreid met Grieks en Duits. Omdat hij zijn tijd meer aan andere zaken dan aan schoolwerk besteedde, vooral aan scheikundige experimenten, bleef hij in de derde klas zitten.
Op twaalf-, dertienjarige leeftijd begon hij belangstelling voor de natuur te ontwikkelen. Nadat hij was blijven zitten mocht hij lid worden van de Nederlandse Jeugdbond voor Natuurstudie. Tijdens zomervakanties verzamelde hij schelpen en stenen en zijn lectuur bestond vooral uit min of meer populaire natuurwetenschappelijke boeken en biografieën van mensen als Edison. Een grote indruk maakte ook "Smeltkroezen. Leven en werken der groote scheikundigen" (Leopold, 1931), de Nederlandse vertaling van Bernard Jaffes "Crucibles. The Story of Chemistry", een populaire geschiedenis van de chemische wetenschappen.
Twee boekjes uit de bibliotheek van het Barlaeus maakten de geologische belangstelling van de dertienjarige Hermans gaande: het "Geologie-boekje. Een A-B-C voor de beginnende amateurs" van Eli Heimans uit 1913, en "Keienboek" van P. van der Lijn uit 1923.
In de tweede klas werden bij biologie de cloacadieren behandeld, maar Hermans kreeg geen antwoord op de vraag hoe de voortplanting bij de mens in zijn werk gaat. Ook zijn ouders gaven geen voorlichting, zodat hij zichzelf op de hoogte bracht aan de hand van de encyclopedie in de Openbare Leeszaal.
Toen de school in 1936 zeshonderd jaar bestond werd "Antigone" van Sophocles opgevoerd. Hermans zelf had een kleine rol in het koor, maar het stuk maakte een enorme indruk op hem en heeft "een zeer grote stoot aan mijn literaire ontwikkeling gegeven." Een jaar later voerden de leerlingen de "Lucifer" van Vondel op, met Hermans in het koor van Luciferisten.
Hermans las veel, volgens biograaf Otterspeer vooral uit een zucht naar herkenning en erkenning, 'de ambitie het allemaal veel beter te willen weten dan wie ook.' Hij wilde superieur zijn en hield een lijstje bij van domme vragen die in de klas gesteld werden en domheden van zowel leerlingen als leraren. Hij las al jong Multatuli en bezocht als vijftienjarige de herdenking van diens vijftigste sterfdag. Andere belangrijke boeken die hij van 1936 tot aan de oorlog las, waren Slauerhoff, Von Kleist, Nietzsche ("Also sprach Zarathustra"), Céline, Freud (vertaling van "Die Psychopathologie des Alltagslebens"), Kafka en Schopenhauer, en "Misdaad en straf" van Dostojevski. Volgens Otterspeer is Kafka de belangrijkste ontdekking uit deze periode.
In 1938 hield hij op school een spreekbeurt over de roman "Buddenbrooks" van Thomas Mann. Tijdens een rapportvergadering van dat jaar werd hij als een slappeling beschreven, een luie en onnauwkeurige jongen, die slecht was in Grieks, weinig ophad met de exacte vakken en alleen een passie voor Nederlands leek te hebben.
In juli 1938 bezocht hij voor het eerst België. Zijn ouders vierden hun zilveren bruiloft met een herhaling van hun huwelijksreis. Bezocht werden Antwerpen, Brussel, Sint-Goedele, Tervuren, Laken en Dinant.
In 1939 hield hij voor Nederlands een spreekbeurt over Slauerhoff en voor Duits over Theodor Storm. in 1940 over Kafka's "Der Prozess". Biograaf Otterspeer ziet als belangrijke literaire ontdekkingen die Hermans al op zijn vijftiende deed Woutertje Pieterse, Slauerhoff en Freud. Met Freud maakte hij kennis doordat hij van een Duitse klasgenoot een boek van Stefan Zweig leende, "Heilung durch den Geist". Met name het concept van de Fehlleistung maakte grote indruk. In Zweig trof hij ook een beschouwing aan over Franz Anton Mesmer, de grondlegger van de hypnose. In de zesde klas las hij voor het eerst een roman in het Frans, "Le Rouge et le Noir" van Stendhal.
In februari 1939 bezochten Belgische leerlingen Amsterdam ter gelegenheid van een uitwisselingsproject. Leerlingen van het Barlaeus voerden het middeleeuwse spel "Gloriant" op met Hermans in de rol van Gheraert. In mei maakte Hermans deel uit van de delegatie die een tegenbezoek bracht aan België en deed hiervan verslag in de schoolkrant "Suum Cuique" (ieder het zijne). Op 1 april 1939 trad Hermans toe tot de redactie van de schoolkrant, op 16 september 1939 werd hij hoofdredacteur en op 3 februari 1940 hield hij ermee op. Hij droeg reportages bij over schoolevenementen, verhalen, gedichten en essays over onder meer Spengler, Slauerhoff, Van Deyssel, Multatuli en Poe. In Antwerpen zagen ze een opvoering van het abele spel "Lanseloet van Denemarken". De dagen erna bezochten de leerlingen Brugge, waar ze een toeristisch programma kregen met de schilderijen van Hans Memling, Jan van Eyck en plaatsen die verband hielden met de dichter Guido Gezelle. Vervolgens gingen ze naar Gent, Ieper, Oostende en Lier.
Het schriftelijk eindexamen vond plaats op 4 en 5 juni, het mondelinge op 14 en 15 juni, waarna hij meteen de uitslag vernam. Hoewel het nog geen maand na de dood van zijn zuster was, slaagde Hermans voor zijn eindexamen: hij behaalde een 9 voor Nederlands en biologie, een 8 voor scheikunde, een 7- voor Frans, een 6 voor natuurkunde, Duits, Engels en Latijn, en een 5 voor wiskunde en Grieks.
6 april 1940: Literair debuut.
Als het officiële literaire debuut van Hermans geldt een verhaal dat werd afgedrukt in het Zaterdag-bijvoegsel van het "Algemeen Handelsblad" van 6 april 1940. Dit verhaal schreef hij in december 1938 onder de titel "De uitvinder", waarmee hij op 14 januari 1939 de eerste prijs behaalde van een opstelwedstrijd georganiseerd door "Disciplina Vitae Scipio", de letterkundige vereniging van het Barlaeus.
Hermans stuurde het verhaal op naar tijdschriften die hij kende van de leesportefeuille thuis: eerst naar "Groot Nederland", toen naar "De Gids", uiteindelijk naar het "Algemeen Handelsblad", waar het nog twee maanden bleef liggen. Op 6 april 1940 werd het afgedrukt onder de titel 'En toch... was de machine goed'.
1940-1945: In de bezettingstijd.
Zuster Corry doodgeschoten (14 mei 1940).
Volgens biograaf Otterspeer onderhield Corry een geheime liefdesrelatie met haar neef Pieter Blind, die politieagent was.
Op 14 mei 1940 schoot Blind haar en zichzelf in zijn auto dood te Amsterdam. Of dat met de instemming van Corry gebeurde, is onduidelijk. De labiele Blind had op 13 mei geprobeerd zelfmoord te plegen door van het dak van het politiebureau te springen, waarna hij, thuisgekomen, trachtte zijn gezin om te brengen, wat een buurman wist te voorkomen. Op 14 mei probeerde hij eerst tevergeefs vanaf IJmuiden naar Engeland te vluchten; 's avonds haalde hij Corry op om met zijn vrouw te praten, die overstuur zou zijn, waarna hij naar de Zuidelijke Wandelweg reed. In het politiedagrapport van 15 mei staat genoteerd: 'moord en zelfmoord'; ook enkele bekenden van Blind en van de familie Hermans zijn van mening dat Blind in angst en paniek Corry tegen haar zin heeft vermoord.
Diverse broer-zusterverhoudingen in het werk van Hermans zijn verwerkingen van zijn verhouding met Cornelia.
Studie (1940-1943).
In september 1940 begon Hermans aan een studie sociale geografie aan de Gemeente Universiteit, die in Nederland werd gegrondvest door S.R. Steinmetz. Hermans was gefascineerd door diens studie "Die Soziologie des Krieges" uit 1925, een zoektocht naar 'een soort oeragressiviteit bij de mens.' Hij volgde colleges over onder meer de sociografie van Japan, Nederlands-Indië, koloniale volkenkunde, politieke geschiedenis en economische geschiedenis. Het laatste college werd gegeven door N.W. Posthumus. Voor het laatste vak maakte Hermans een werkstuk van zesduizend woorden over de slavernij in Amerika. Ook waren er verplichte colleges geologie, door H.A. Brouwer, en fysische geografie. Onder het laatste vak vielen onderwerpen als klimatologie, oceanografie, cartografie en kaartkennis, en geomorfologie.
In 1941 veranderde hij van studierichting. Van sociale geografie stapte hij over op fysische geografie. Hij moest zijn studie staken toen de bezetter in april van datzelfde jaar de loyaliteitsverklaring ook van studenten ging eisen en Hermans niet tekende. Kennelijk wist Hermans niet dat hij als assistent was vrijgesteld om de loyaliteitsverklaring te tekenen, vermoedt publicist Rob Delvigne, want assistenten golden in de eerste plaats als ambtenaren en daarna pas als student, en ambtenaren hadden hun eigen loyaliteitsverklaring, die bekend stond als ambtenarenverklaring. Begin 1943 dook Hermans enkele weken bij een oom in Hilversum onder om aan de tewerkstelling te ontkomen.
In de periode dat de invasie van Normandië (6 juni 1944) plaatsvond, werd het eerste nummer van literair tijdschrift "Podium" voorbereid. Toen het tweede nummer uit was, werd redacteur Gerrit Meinsma tijdens een razzia opgepakt en naar een werkkamp in Drenthe overgebracht om dwangarbeid te verrichten. Omdat meisjes binnen het afgesloten gebied werden toegelaten, bracht mederedacteur Corrie van der Noord hem een damespruik en -kleren. Flirtend naar de Duitse soldaten fietste Meinsma de poort uit, nagefloten door de Duitsers. Kennelijk is Hermans dit avontuur ter ore gekomen, want dergelijke aandacht van militairen trekt ook Osewoudt in "De donkere kamer van Damokles" wanneer hij als verpleegster verkleed gaat.
Laatste oorlogsjaren (1943-1945).
Van september 1943 tot augustus 1944 onderhield Hermans een liefdesrelatie met de bijna drie jaar oudere Gertrude “Truus” Wilhelmina Comes, die door vrienden Puck Esser werd genoemd, omdat zij samenwoonde, en later ook trouwde, met Koos Esser. Op deze relatie is het Boekenweekgeschenk "In de mist van het schimmenrijk" uit 1993 gebaseerd en de gedichtenbundel die Hermans in de zomer van 1944 publiceerde, "Kussen door een rag van woorden".
De laatste oorlogswinter werden de omstandigheden grimmig. Hermans vermagerde sterk en zijn kamer was zo koud dat zijn vingers verstijfden. De kou dwong hem naar de huiskamer, waar het weer te druk was om te schrijven. De literaire bijeenkomsten die hij in deze periode bezocht, leverden hem de vriendschap met Charles B. Timmer op. Ook maakte hij begin 1945 kennis met de dichter Adriaan Morriën, aan wie hij 's avonds het manuscript van "Conserve" voorlas. Omdat de spertijd dan al aangebroken was en Hermans dus niet meer over straat kon, bleef hij bij Morriën overnachten. De vreemde sfeer van de roman intrigeerde Morriën voldoende om twee fragmenten in het eerste nummer van Criterium op te nemen, maar hij vond Hermans' poëzie 'larmoyant en weinig origineel', die hem deed denken aan de 'dik aangezette tragiek' van Hendrik de Vries.
Op 4 maart 1945 maakte Hermans kennis met de uit Curaçao afkomstige arts en schrijver Cola Debrot, die in Amsterdam-West een huisartspraktijk had. Ze raakten bevriend en Hermans hield Debrot soms gezelschap tijdens diens nachtdienst. Hun gezamenlijke bezoeken aan patiënten leverden Hermans de novelle "Dokter Klondyke" op.
Hermans en het verzet.
Zelf was Hermans niet betrokken bij het verzet.
Het gebrek aan professionaliteit van het verzet zou Hermans nog beschrijven. Hermans ging om met één - niet bij name genoemde - man die voor hem "het" type van de verzetsman was, door hem sterk geparodieerd in de figuur Proost uit "De tranen der acacia's". Hermans: "Het was vrij gevaarlijk werk wat die man deed (…) Hij werd daarbij gearresteerd en heeft drie maanden in de bajes gezeten. (…) Maar ja, deze man was ook al zo'n soort pathologische leugenaar. Ik ging weleens met hem ergens naartoe, dan ging hij een biertje drinken en zei tegen de ober, laat ik zeggen hij werd niet vlug genoeg bediend: "Weet je wel dat ik pas uit de bajes kom?" En dat soort dingen, ja. Het is allemaal onbestaanbaar."
Ondergrondse publicatie in "Parade der Profeten" (1944).
Redactiesecretaris Ad. van Noppen van het ondergrondse Utrechtse literaire tijdschrift "Parade der Profeten" hoorde via Charles B. Timmer van Hermans' bestaan en attendeerde redacteur Jan Praas op hem, die bij een bezoek aan Timmer enkele verzen van Hermans ter inzage kreeg. Praas schreef Hermans op 15 juli 1944 een brief over opname in het tijdschrift en stuurde hem de laatstverschenen aflevering ervan. Op 11 augustus schreef Hermans een enthousiaste brief terug: "Uw nasporingen naar de andere nummers zal ik onder luid handgeklap volgen en wanneer ze met goeden uitslag bekroond worden, kunt U, wanneer U wilt, mij komen zien springen van geestdrift." Drie weken later, begin september, ging de redactie met enkele medewerkers op zeilkamp bij de Loosdrechtse plassen, onder de slechts vier deelnemers ook Hermans. De zondag van dat weekend werd Brussel bevrijd, een dag later Antwerpen, met als gevolg dat op de radio de wildste geruchten de ronde deden. "Tegen het einde," herinnerde Hermans zich later over het slotverblijf in Breukelen, "daar stond een compagnie SS, geheel gedemoraliseerd, met tanks en vrachtauto's en daar hadden ze op geschreven: "Heim zur Mutti". Ik zie het er nog op staan. Nou, wij lachen natuurlijk. Opgeruimd staat netjes."
Eind augustus/begin september 1944 kwam het dubbelnummer 5-6 uit met daarin vier gedichten van Hermans, als eerste "Robinson".
Jan Praas schreef in de inleiding van het nummer dat Hermans "zijn verzen weet te bezielen door een directe aanzetting van het verstand, die uitloopt in een apocalyptische problematiek. (…) Steeds vindt zijn irrationele fantasie uitgangspunt in de werkelijkheid". Hermans, niet blij met dergelijke begeleiding, schreef op 11 december 1944 aan Ad. van Noppen: "Had ik van tevoren geweten dat in het poëzienummer een essay verschijnen zou, dat o.a. iets over mijn werk meedeelt, dan zou ik (…) dat liefst verhinderd hebben. Ik vind deze wederzijdsche opkammerij wel wat overdone en geloof dat men beter doet eerst te werken en pas later, door anderen, de literatuurhistorie te laten schrijven. Literatuurhistorici maken al fouten genoeg." Opmerkelijk aan het protest is dat Hermans vlak na de bevrijding in een Brussels dagblad een artikel zou publiceren waarin hij zichzelf tot de irrationele fantasten rekende.
1945-1952: Leven van de pen.
Na de oorlog probeerde Hermans als schrijver rond te komen. Van mei 1945 tot juni 1948 publiceerde hij in kranten en tijdschriften meer dan honderd verhalen, recensies en essays. In het jaar 1946 verdiende hij bij uitgeverij Meulenhoff al duizend gulden. Dit vulde hij aan met klussen als het vertalen van de detective "Daylight on Saturday" van J.B. Priestley en het schrijven van vier eigen detectiveverhalen die onder het pseudoniem Fjodor Klondyke verschenen.
In de eerste naoorlogse jaren was hij als medewerker of redactielid verbonden aan de tijdschriften "De Baanbreker", "Vrij Nederland", "Criterium", "Litterair Paspoort" en "Podium", en aan de dagbladen "Het Vrije Volk" en "Het Vaderland".
De pulpdetectives van Fjodor Klondyke (1946).
In 1946 schreef Hermans om geld te verdienen onder het pseudoniem Fjodor Klondyke vier detectives voor uitgever Bob de Wolf, die ze voor 50 cent per stuk op de markt bracht, met titels als "Misdaad stelt de wet", "De demon van ivoor", "Moord aan de Noordpool" en "De leproos van Molokaï". Soms is de titel op het omslag niet precies dezelfde als op de titelpagina. De verhalen zijn slordig uitgedacht, met figuren die komen en gaan, slordig geschreven, en slordig gezet.
Redacteur van "Criterium" (1946-1948).
Hermans probeerde van de pen te leven, maar bleef ook contact houden met de universiteit. Op 3 oktober vond de oprichting van Lulofs plaats, het fysisch-geografisch dispuut. Hij was daarbij aanwezig, en hield er op 24 maart 1946 een voordracht over de invloed die Lulofs op Kant had.
Tussen september 1945 en augustus 1946 publiceerde hij elf stukken in het tijdschrift "De Baanbreker" van Van Oorschot. Ook raakte hij nauw betrokken bij het maandelijkse letterkundige tijdschrift "Criterium" en was blij toen redacteur Adriaan Morriën hem in juli 1946 uitnodigde toe te treden tot de redactie, want dit zou een klein maar regelmatig inkomen betekenen.
Vanaf januari 1946 verscheen het door Morriën geredigeerde tijdschrift "Litterair Paspoort", dat aan buitenlandse literatuur was gewijd. De eerste bijdrage van Hermans hieraan verscheen in februari.
"Horror Coeli" (1946) en "Hypnodrome" (1948).
In maart 1945 stuurde Hermans het manuscript van zijn poëziebundel "Horror Coeli en andere gedichten" en de roman "Argeloze terreur" naar uitgever Meulenhoff. Die stuurde op 12 april een contract voor de gedichten maar wees de roman af. De roman werd ook afgewezen door Van Oorschot, Bert Bakker, Contact en De Telg. De dichtbundel verscheen in september 1946 en was een combinatie van "Kussen door een rag van woorden" in gewijzigde volgorde en een nieuwe bundel. De reacties waren overwegend negatief: moeizaam, krampachtig, te negatief was de teneur in de kritische receptie. Het tijdschrift "Roeping" sprak van 'pijnlijke lelijkheid'.
In 1948 verscheen de dichtbundel "Hypnodrome" bij A.A.M. Stols in de Helikonreeks. De bundel bleef vrijwel onopgemerkt; wel merkte Hendrik de Vries in zijn recensie voor "Het Vrije Volk" op dat het surrealisme van Hermans authentiek was en zich daarmee positief onderscheidde van 'het programma-surrealisme der veel-te-velen'.
"Conserve" (1947).
In 1943 schreef Hermans zijn eerste roman "Conserve", die zich grotendeels afspeelt in de Verenigde Staten van Amerika, onder de mormonen in Salt Lake City.
"Moedwil en misverstand" (1948).
In 1947 werd van Hermans de novellebundel "Praelogica" aangekondigd, maar pas in 1948 verscheen dit werk bij uitgeverij J.M. Meulenhoff onder de gewijzigde titel "Moedwil en misverstand".
"De tranen der acacia's" (1946-1949).
In november 1946 schreef Hermans aan zijn tweede roman, het oorlogsverhaal "De tranen der acacia's", waarvoor hij meteen de definitieve titel had, maar nog zonder een idee hoe die gerechtvaardigd moest worden.
In Canada en Frankrijk (1948-1949).
Op 5 juli 1948 reisde Hermans naar Canada.
Hij trad voor de firma's Controla en Van Gelder op als assistent van de daar als houtcontroleur werkzame Charles B. Timmer. Zijn werkzaamheden bestonden uit het toezicht houden op het laden van schepen, en het werkterrein bestreek vooral Chatham, Campbellton en Saint John in de provincie New Brunswick en Digby in de provincie Nova Scotia.
De werkzaamheden, aldus Timmer, vonden plaats van zeven uur 's ochtends tot acht uur 's avonds, maar als er geen schip was, wat soms zes weken het geval was, was er niets te doen. Dat bracht Hermans op het idee wat van het land te gaan bezichtigen, waartoe Timmer hem enkele autorijlessen gaf. Op 25 december schreef hij aan Morriën dat hij eind augustus was weggelopen, 'min of meer van plan hem voorgoed te smeren.'
Op 9 december aanvaardde hij de terugtocht per boot en kwam op 23 december aan in Nederland.
De literaire neerslag van zijn Canadese ervaringen zijn de novellen 'Een landingspoging op Newfoundland' en 'Een veelbelovende jongeman', die ongeveer de helft uitmaakt van de verhalenbundel "Een landingspoging op Newfoundland en andere verhalen" (1957). In de verhalenbundel "De laatste roker" is vijfendertig jaar later het Richard Simmillion-verhaal 'Afscheid van Canada' te vinden.
Afgestudeerd fysisch-geograaf en bekeerd neopositivist (1950).
Nog voor en ook gedurende het verblijf in Canada overwoog Hermans om de studie fysische geografie alsnog te voltooien. In het academiejaar 1949-1950 legde hij eerst de nog vereiste tentamens af. Zijn hoofdvak was fysische geografie, met als bijvakken volkenkunde en klimatologie, en als keuzevakken natuurfilosofie en symbolische logica. In januari legde hij het eerste van de tentamens af en in augustus het laatste. In het tweede semester volgde hij ook het colloquium doctum fysische geografie en in mei nam hij deel aan een excursie naar België. Bij professor Bakker legde hij de kiem voor zijn latere dissertatie met een literatuurtentamen mathematische morfologie af, waarvoor hij het Juragebergte had uitgekozen. Het onderwerp van zijn scriptie was: 'Enige fysisch geografische denkbeelden van Johan Lulofs en zijn tijdgenoten.' Hij volgde ook het bijvak wetenschapsfilosofie, een collegereeks die door diverse filosofen verzorgd werd. Op zaterdag 11 november 1950 legde hij zijn doctoraalexamen af, waarna hij zich doctorandus mocht noemen.
Het college wetenschapsfilosofie werd verzorgd door onder meer Bernard Delfgaauw (inleiding op het existentialisme) en Jacob Clay. Op aanraden van de laatste volgde Hermans het colloquium van Evert Willem Beth over het logisch positivisme, waarin veel thema's die hem fascineerden samen kwamen en een grote, blijvende invloed op Hermans zou hebben. Beth concentreerde zich meer op de moderne logica dan op de natuurwetenschap. Hermans had weinig talent voor de logische sommen, maar een medestudent raadde hem het "Kleines Lehrbuch des Positivismus" van Richard von Mises aan, dat hij eerst leende en in februari 1950 zelf kocht. Het boek was een introductie zonder veel rekenwerk en volgens Otterspeer 'uiterst adequaat in stelling te brengen tegen de zweverigheden in zijn omgeving.' Hij legde op 26 juni bij Clay het examen natuurfilosofie af en voor een colloquium hield hij een referaat over een studie van Sartre uit 1940, "L'Imaginaire: psychologie phénoménologique de l'imagination".
Per 1 februari 1950, ging hij in op de uitnodiging van tijdschrift "Podium" om tot de redactie toe te treden. Hierin publiceerde hij onder meer de novelle 'Manuscript in een kliniek gevonden' en verzorgde hij 'Afgeluisterd', een anonieme roddelrubriek. Binnen een jaar zegde hij het redacteurschap weer op omdat "Podium" een essay van Fokke Sierksma publiceerde over de studie "De toekomst der religie" van Vestdijk; Hermans voelde, zo schreef hij, 'totaal niets voor religie, en nog minder voor gepraat over religie, in welke vorm ook.'
Uitgever Van Oorschot ving in 1950 aan met een ambitieus project van decennia: de uitgave van de "Volledige Werken" van Multatuli. Ter gelegenheid van het startschot verscheen een boekje met oude en nieuwe beschouwingen over Multatuli; nieuwe bijdragen leverden onder meer Willem Elsschot, S. Carmiggelt, en S. Vestdijk. Hermans benadrukte in zijn bijdrage, "Pionier in het vacuüm", dat Multatuli de eerste echte Nederlandse schrijver was geweest, zonder wie "de letterkunde in Nederland iets zijn [zou] dat hier nu eenmaal niet beoefend wordt, zoals de zeevisserij in de Alpen of de koffiecultuur op Newfoundland." Hermans zag in Multatuli's evolutie van briefschrijver tot boekenschrijver het uitvinden van het "schrijverzijn zelf". Multatuli nam het schrijven serieuzer dan wie dan ook dat voor hem had gedaan, door de wil om iedere Nederlander, individu voor individu, van zijn gelijk te overtuigen. In het formuleren wat Multatuli's inzet bij het schrijven was, leverde Hermans een nog maar nauwelijks verhuld zelfportret:
Huwelijk (4 juli 1950).
Op zaterdag 2 juli 1949 ontmoette Hermans bij een lunch voor het eerst zijn latere echtgenote, de twee jaar jongere, Surinaamse Emelie Henriette Meurs, dochter van een in 1947 overleden accountant. Haar zuster was getrouwd met Rudie van Lier, die een kennis van Hermans was. Emmy zelf was Mensendieck-therapeut. Op 4 juli 1950 vond de huwelijksvoltrekking plaats, met Van Lier als getuige.
Het essay "Fenomenologie van de pin-up girl" leverde hem de Essayprijs van de gemeente Amsterdam voor 1949 op. In september 1951 reisde hij door Spanje, onder meer naar Madrid, Aranjuez, Sevilla, Granada, Tarragona. Enkele dagboeknotities van de reis werden later opgenomen in "Het sadistische universum" (1964).
Het proces over "Ik heb altijd gelijk" (1951-1952).
In het mei-juninummer 1951 van "Podium" verscheen het eerste hoofdstuk van Hermans' derde roman "Ik heb altijd gelijk". Ook deze roman verbindt een politieke (Nederland net na de politionele acties in Indonesië) met een psychologische situatie (zusterfiguur). Het thema is dat van het in de kiem gesmoorde genie en de zinloosheid van diens woede: wie gelijk heeft, heeft nog niets.
Op 17 juli werd tot inbeslagname van de "Podium"-aflevering gelast, vanwege mogelijk opzettelijke belediging in de volgende passages waarin Lodewijk Stegman, de hoofdpersoon van de roman, het woord voert.
In november verscheen "Ik heb altijd gelijk" als boek en op 31 december besloot de officier van justitie tot het instellen van een gerechtelijk vooronderzoek tegen Hermans. Op 20 maart 1952 diende voor de Amsterdamse arrondissementsrechtbank het proces tegen Hermans, die daarbij zelf een pleitrede uitsprak. In de slotalinea benadrukte Hermans hoeveel de literatuur voor hem betekende en stelde hij haar zelfs boven de wet:
Op 3 april volgde vrijspraak, welke uitspraak op 18 december werd bekrachtigd door een arrest van het Gerechtshof.
"Het behouden huis" (1952).
Begin 1952 verscheen de novelle "Het behouden huis", waarvan Hermans een eerdere versie al in 1950 had ingestuurd om mee te dingen naar reisbeurzen die voor letterkundigen waren uitgeloofd. De ik-verteller is een partizaan in de oorlog die tijdelijk een veilig heenkomen vindt in een verlaten villa. Wanneer een Duits regiment om inkwartiering verzoekt, geeft hij zich voor de zoon des huizes uit en biedt gastvrijheid. De Duitsers gedragen zich keurig en spelen zelfs Beethoven op de piano. Deze paradijselijke periode van rust is evenwel niet volledig, omdat er zich in het huis een afgesloten kamer bevindt waartoe de hoofdpersoon geen toegang weet te krijgen. Wanneer de teruggekeerde huiseigenaar en diens vrouw zich melden, vermoordt hij beiden. Op een dag is de deur van de kamer echter open: binnen blijken tegen alle wanden aquaria opgesteld te staan, met daartussen een grijsaard van 96 die zijn leven besteedt aan het verzorgen van door hemzelf in de loop der decennia gekweekte tropische vissen. Het openen van de aquariumkamer betekent het einde van de rustige toestand, want de partizanen heroveren de stad, vallen het huis binnen en vernielen alles. De hoofdpersoon probeert nog tevergeefs de oude man aan het verstand te brengen geen pro-Duitse opmerkingen meer te maken, maar de man wordt opgehangen, net als de Duitse kolonel en de vermoorde vrouw. De ik-figuur gooit zelf de granaat die het gebouw helemaal in puin legt.
Het nieuwe leven van de hoofdpersoon, met de nieuwe identiteit die hij zich heeft aangemeten, wordt met tal van toespelingen voorgesteld als een verblijf in het dodenrijk. De eenvoud van het verhaal is dan ook bedrieglijk. Volgens Raat gaat het om een "buitengewoon complexe, maar bewonderenswaardig hecht gestructureerde novelle", die hij in zijn dissertatie als volgt karakteriseert: "Het verhaal leent zich voor een geannoteerde editie, waarin zin na zin van commentaar is te voorzien, niet zelden op twee of meer niveaus." Ten tijde van Raats studie was dit "veruit" Hermans' meest bestudeerde novelle. De eerste beschouwing is van Kees Fens, die in 1963 een opstel over de novelle publiceerde in het tijdschrift "Merlyn". Fens zette uiteen dat alle ogenschijnlijk vriendelijke elementen in de novelle zich tot hun tegendeel ontpoppen. Aan het begin merkt de ik terloops op dat de plataan buiten hem doet denken aan een galg; in de boom worden uiteindelijk mensen opgehangen. De Duitse kolonel wordt aan de pianosnaren vastgebonden en opgehangen. Er bleek slechts sprake van een schijnorde.
1952-1958: Wetenschapper en literaire doorbraak.
Aanstelling aan de Rijksuniversiteit Groningen (1952) en proefschrift (1955).
Op 9 juni 1952 verstuurde Hermans zijn sollicitatiebrief en curriculum vitae voor de functie van assistent in de fysische geografie aan de Rijksuniversiteit Groningen, die als assistent van de hoogleraar H.J. Keuning colleges cartografie, meteorologie en klimatologie zou verzorgen voor studenten sociale geografie.
Per 1 oktober 1952 kreeg Hermans een aanstelling als wetenschappelijk assistent, tegen een salaris van ƒ300,-. In januari 1953 verhuisde hij met zijn vrouw van Voorburg naar een woning boven een boekwinkel aan de Turfsingel 32 te Groningen. De inschrijving in het bevolkingsregister vond plaats op 23 maart 1953. In juni 1953 werd hij hoofdassistent met een salaris van ƒ400,- en een toeslag van ƒ57,65 voor woonlasten. Binnen een half jaar na de verhuizing betrok hij een grotere bovenwoning aan de Spilsluizen 17a, waar hij tot 1967 zou wonen. In 1955 verdiende hij ƒ600,-.
In de zomer van 1952 begon hij aan zijn promotieonderzoek, een geomorfologische studie over het reliëf in de Ösling (Luxemburg). Hij verbleef zes weken in juli en augustus in Luxemburg, en vervolgens in 1953 de maanden juni, juli en augustus en in 1954 nog zes weken in juni en juli. Een afrondend onderzoek vond plaats in maart 1955. Na het veldwerk wachtte nog veel laboratoriumwerk en de verslaglegging in het Frans.
Buiten de zomermaanden gaf Hermans colleges, nam tentamens af en organiseerde excursies. In november 1954 aanvaardde hij de functie van secretaris voor de Commissie Groningen van het Koninklijk Nederlands Aardrijkskundig Genootschap. Ook recenseerde hij vakliteratuur en vertaalde hij het vulkanische boek "Cratères en feu" (1951) van de geoloog Haroun Tazief.
Hij promoveerde op 6 juli 1955 "cum laude" aan de Universiteit van Amsterdam tot doctor in de wis- en natuurkunde op het proefschrift "Description et genèse des dépôts meubles de surface et du relief de l'Oesling", met schrijver Gerard Reve en kunstenaar-apotheker Oey Tjeng Sit als paranimfen. Geoloog Salomon Kroonenberg wijst in zijn latere beoordeling op 'Hermans' nieuwe inzichten over de rol van periglaciale hellingbewegingen' en daarom acht hij 'de toekenning "cum laude" in de context van die tijd verdedigbaar.' Het Frans van Hermans liet te wensen over. De Luxemburgse geoloog Michel Lucius verbeterde de geologische terminologie en vond iemand bereid om stijl en zinsbouw te corrigeren. Toch stonden de drukproeven van het in Luxemburg gedrukte proefschrift nog 'vol idiote fouten', schreef Hermans in juni aan Reve.
Vanaf 1957 verzorgde hij ook colleges in bodemkunde en geomorfologie. Aan Fokke Sierksma schreef hij op 28 november 1953 over de beperkingen die de wetenschap aan zijn uitdrukkingsmogelijkheid oplegde: "Merkwaardig is voorts dat ik wél de natuurwetenschappen in de litteratuur kan laten meetellen, maar omgekeerd niet. Natuurwetenschappelijk komt er maar een deel van mij aan het woord, een heel andere persoonlijkheid." Zijn colleges vielen daardoor 'nogal droog uit. Mijn ironie verlaat mij practisch geheel.'
Literaire activiteiten 1951-1954.
In december 1952 won Hermans de eerste prijs van de prijsvraag die van de CPNB om voor de Boekenweek van 1953 om een eenakter te schrijven. In het bijzijn van koningin Juliana werd het stuk opgevoerd op de gala-avond, die vanwege de Watersnoodramp een sober karakter had. Zonder succes dong hij in 1953 met het toneelstuk "Dutch comfort" mee voor de Toneelprijs van Amsterdam.
Hermans leverde in deze periode bijdragen aan drie dagbladen. Voor "Het Vrije Volk" schreef hij vanaf 1951 recensies en vanaf 1955, in de rubriek 'Vrij spel', essays van 600 à 800 woorden waarvoor de onderwerpskeuze hem volledig vrij stond. Eveneens grote vrijheid genoot hij bij "Het Vaderland", waarvoor hij vanaf 1951 zestien keer bijdroeg aan een rubriek over algemeen literaire en culturele onderwerpen waarvoor hoofdredacteur van Wijk 'vooraanstaande essayisten en niet zo bekende schrijvers' als medewerkers aanzocht. Daarnaast werkte hij mee aan "Het Parool." Ook aan de "Schrijversalmanak" en leverde hij essays. Een aantal van deze stukken werd in 1964 gebundeld in "Het sadistische universum".
De belangrijkste publicatie in deze jaren was de verhalenbundel "Paranoia" uit 1953, die naast 'Het behouden huis' en drie novellen uit de jaren veertig ook twee nieuwe novellen bevatte, 'Preambule' en 'Glas.' Daarnaast probeerde Hermans vruchteloos een polemisch boek, "Mandarijnen op zwavelzuur", te laten verschijnen en werkte hij aan een roman die uiteindelijk uitgroeide tot "De donkere kamer van Damokles".
Doodgeboren kind (1954).
Op 8 januari 1954 beviel Hermans' echtgenote van een kind, dat echter dood ter wereld kwam. De dag daarna bracht Hermans per brief aan zijn uitgever Van Oorschot verslag van het drama uit:
In deze periode werkte Hermans aan "De donkere kamer van Damokles" en daarin zou hij een monumentje voor het kindje oprichten: in een kliniek bevalt Marianne Sondaar van Osewoudts kind, doodgeboren. Verkleed als verpleegster komt Osewoudt op bezoek, in de verwachting vader te zijn geworden. Wanneer de waarheid hem duidelijk wordt, bekijkt hij het kindje - eveneens een jongetje, eveneens helemaal gaaf - zorgvuldig.
Brochure over de Koude Oorlog: "Het geweten van De Groene Amsterdammer" (1955).
In februari 1955 ontketende Hermans een rel met de publicatie van zijn brochure "Het geweten van De Groene Amsterdammer of Volg het spoor omhoog", een felle aanval op J.B. Charles en de beweging van de Derde Weg, een pacifistische stroming die niet tussen Oost en West wenste te kiezen. Hermans omschreef Charles en diens medestanders als naïef, dom en feitelijk fellow-travellers van de Sovjet-Unie. Zelf was hij uitgesproken pro-Amerikaans en zijn brochure werd het werk van een 'fascist' genoemd, ook vanwege de toon en de persoonlijke aanvallen op Charles. Volgens literatuurhistoricus Hugo Brems liet de rel zien dat halverwege de jaren vijftig het denken over de Koude Oorlog ook de literaire wereld polarisatie had gebracht, waar vlak na de oorlog nog sprake was van eensgezindheid. Waarom de reacties op Hermans de gedaante van een felle campagne aannamen, was omdat hij aan de openbaarheid bracht dat 'de wereld der schrijvers evenzeer door concurrentie, afgunst en intrigue wordt beheerst als de maatschappij waarvan deze kunstenaars zich zo graag en zo supérieur distanciëren', schreef Fokke Sierksma in "Podium".
"De God Denkbaar" (1956) tot "Een landingspoging op Newfoundland" (1957).
Op 6 februari 1955 werd zoon Ruprecht geboren, voor wie Hermans aanvankelijk de naam Ottokar in gedachten had. In hetzelfde jaar verschenen in brochurevorm twee afleveringen van een boek dat als een polemisch feuilleton was bedoeld: "Mandarijnen op zwavelzuur". Andere onderdelen daarvan verschenen in deze periode reeds in "Podium".
In 1956 verscheen "De God Denkbaar Denkbaar de God", een roman die overwegend negatieve recensies opleverde.
In 1957 werd Hermans door de Stichting Kunstenaarsverzet 1942-1945 gelauwerd met de Prijs van de Stichting Kunstenaarsverzet. Hermans weigerde deze prijs aan te nemen. In hetzelfde jaar verscheen "Drie melodrama's", dat naast bewerkte versies van twee thrillers, "De leproos van Molokaï" en "Hermans is hier geweest", een geheel herschreven versie van zijn debuut "Conserve" bevatte. Hetzelfde jaar verscheen Hermans' derde verhalenbundel, "Een landingspoging op Newfoundland en andere verhalen", waarvan het verhaal "De teddybeer" het sinterklaasfeest als onderwerp heeft. De helft van de bundel wordt echter ingenomen door de lange Canadese novelle "Een veelbelovende jongeman": deze bevat 'tal van eenvoudig herkenbare toespelingen op personen uit de wereld van de literatuur. Zo staat Otto Verbeek voor Menno ter Braak en E. Beyaard Blom voor A. Roland Holst en Bralle Pikerma voor Fokke Sierksma.
Uit de jaren vijftig stamt het gros van de polemieken en kritische beschouwingen die werden opgenomen in "Mandarijnen op zwavelzuur", een strijdschrift dat aanvankelijk in 1956 zou verschijnen, maar waar geen uitgever zich aan wilde wagen en uiteindelijk in 1964 in eigen beheer werd uitgegeven.
"De donkere kamer van Damokles" (1958).
In 1958 verscheen Hermans' tweede oorlogsroman, "De donkere kamer van Damokles", waarin de hoofdpersoon, de sigarenwinkelier Henri Osewoudt, als verzetsman wordt gerekruteerd door Dorbeck, die uiterlijk zijn dubbelganger is maar qua persoonlijkheid met Osewoudt contrasteert. Osewoudt voert diens opdrachten blindelings uit en meent zodoende een persoonlijkheid te hebben bemachtigd, maar als na de oorlog zijn dubbelganger onvindbaar is, kan Osewoudt zijn daden niet bewijzen. Is hij verzetsheld of verrader? De roman kan op drie manieren tegelijk worden gelezen: als een spannend oorlogsavontuur, als een psychologisch verhaal over de identiteitsproblematiek en als een filosofische roman waarin de onkenbaarheid van de werkelijkheid zich vooral manifesteert in het aspect dat bijgevolg ook het verleden onkenbaar is.
De roman viel een uitzonderlijk gunstig onthaal ten deel in de kritiek en bracht Hermans nationale erkenning. Verschillende critici spraken van een meesterwerk. De literaire waardering ging gepaard met voortschrijdend inzicht in Hermans' thematiek: "Er groeit begrip voor de werkelijkheidsvisie die ten grondslag ligt aan Hermans' werk." J.J. Oversteegen besprak de roman in Vrij Nederland van 13 december 1958 onder de kop: ""De donkere kamer van Damocles". Hoogtepunt in werk van W.F. Hermans: een eigen wereld en een eigen taal." Hermans' doorbraak was een feit en in de volgende decennia werd de roman uitvoerig onderwerp van academische beschouwingen, meer dan eens met de omvang van een boek(je): in 1976 werd er een deeltje uit de Synthese-reeks voor literaire analyses aan gewijd dat drie drukken behaalde (Janssen 1983), in 1983 is de roman zelfs onderwerp van een Utrechtse dissertatie: W.H.M. Smulders, "De literaire misleiding in De donkere kamer van Damokles" (HES Uitgevers, Utrecht), en dertien jaar later hield Marres (1996) in een boek alle tot dan toe verschenen beschouwingen kritisch tegen het licht. Het gros van de Damokles-interpretatie richt zich op de vraag of Dorbeck slechts een zinsbegoocheling van Osewoudt is geweest of werkelijk bestaan heeft, dat wil zeggen als romanpersonage. Over het antwoord is tot op de dag van vandaag nog geen consensus bereikt: de meeste aanhangers heeft nog de mogelijkheid dat de romanconstructie zodanig is opgezet dat de lezer het mysterie niet kan ontraadselen.
1960-1971: Gearriveerd literator.
In 1960 publiceerde Hermans zijn enige wetenschappelijke boek na zijn dissertatie, het populairwetenschappelijke leerboek "Erosie", waarin de overbevolking als voornaamste oorzaak van versnelde bodemerosie wordt aangewezen. In 1961 raakten Hermans en zijn uitgever Van Oorschot in conflict en stapte Hermans over naar De Bezige Bij. Zijn eerste publicaties daar waren "Drie drama's" (toneel, 1962) en "De woeste wandeling" (filmscenario, 1962). Het jaar daarop ging Fons Rademakers' verfilming van "De donkere kamer van Damokles", "Als twee druppels water", in première. Hermans werkte aanvankelijk mee aan het scenario, maar kon zich niet verenigen met het uiteindelijke resultaat.
In 1964 verscheen beschouwend werk: in eigen beheer de "Mandarijnen op zwavelzuur" (polemieken) en bij De Bezige Bij "Het sadistische universum" 1 (essays). Het slotstuk van de laatste uitgave, 'Wittgenstein's levensvorm', is Hermans' eerste beschouwing over de Oostenrijkse filosoof Ludwig Wittgenstein.
Literair credo (1964).
In het korte essay 'Experimentele romans', ook opgenomen in "Het sadistische universum 1", treft men de passage aan die de geschiedenis is ingegaan als Hermans' literaire credo, namelijk zijn definitie van de klassieke roman:
Via de mus alludeert de uitspraak op Matteüs 10:29, waarmee de schrijver op dezelfde wijze tegenover zijn schepping wordt geplaatst als God tegenover de Schepping.
Vanaf de vijfde druk nam Hermans nog een langer poëticaal essay op, 'Antipathieke romanpersonages', waarin hij de samenhang tussen zijn kennistheoretische thematiek en zijn literatuuropvatting uiteenzet. Aangezien de werkelijkheid onkenbaar en dus onbeschrijfbaar is, kan een roman niet realistisch zijn. Genres die anders pretenderen, als naturalisme en realisme, wijst Hermans dan ook af. De ware roman volgens Hermans is "mythisch".
"Nooit meer slapen" (1966).
Als Hermans' beste werk wordt "Nooit meer slapen" (1966) beschouwd. Zijn zesde roman speelt zich af in het noorden van Noorwegen (Finnmark), waar Hermans in 1960 en 1961 een aardrijkskundig congres bezocht en tochten maakte. Ook de hoofdpersoon, promovendus in de geologie Alfred Issendorf, onderneemt een wetenschappelijke tocht: een promotieonderzoek naar meteorieten en meteorietkraters. Aanvankelijk trotseert Alfred het onherbergzame landschap in een gezelschap van geologen, die zich later afsplitsen, waarna Alfred en zijn gids Arne Jordal samen verder trekken. Als ze onenigheid over de juiste richting krijgen, gaan ook Alfred en zijn gids uiteen en is Alfred op zichzelf aangewezen. Alfred is de ik-verteller van de roman, die zich in de tegenwoordige tijd afspeelt. Evenals de vorige roman kan ook "Nooit meer slapen" op drie manieren worden gelezen: als het verslag van een wetenschappelijke expeditie, als een psychologisch verhaal van een jongvolwassene die zijn vader wil overtreffen en als een filosofisch verhaal waarin het zoeken naar meteorieten fungeert als een queeste naar de Heilige graal, die evenwel slechts resulteert in het besef dat de ondoorgrondelijke werkelijkheid en het leven geen dieper inzicht toestaan.
Alfred en de drie stadia van de mens.
In "Nooit meer slapen" komt een heel netwerk van samenhangende motieven voor, waaronder ontdekkingsreizigers, stenen en het stenen tijdperk, vaak in combinatie: zie het achterste deel van de namen Wittgenstein, Livingstone (ontdekkingsreiziger), en Flintstone (tekenfilmfiguur uit het stenen tijdperk). Mede hierdoor ontstaat een roman waarin elk detail functioneel is. In hoofdstuk 7 ontvouwt Alfred een theorie over de drie stadia waarin de geschiedenis der mensheid te verdelen is, die van belang is voor het psychologische aspect van de roman:
Alfred begint in het derde stadium, maar belandt in het tweede als zijn fototoestel onklaar raakt en hij Arne kwijt is. Er is dan sprake van symmetrie tussen "ik" en "zelf", maar de regressie gaat nog verder als hij zijn kompas en dus zijn spiegeltje laat vallen in een rotsspleet. Dat doet hem in het eerste, geheel subjectieve stadium belanden: zijn omstandigheden zijn zo primitief als die van de eerste mensen, hij piekert minder en komt voor het eerst in harmonie met de natuur. Zijn soloreis is dus een illustratie, of uitbeelding, van de drie stadia.
In Amerika, Suriname en de Antillen (1967-1969).
In januari en februari 1967 reisde Hermans naar de Westkust van de Verenigde Staten en bezocht onder meer Los Angeles en San Francisco. Notities over deze reis verschenen in beperkte oplage in het boekje "Hollywood" (1970).
In februari 1967 verscheen het pamflet "Wittgenstein in de mode", een titel die in de aangevulde herdruk werd uitgebreid met "en Kazemier niet", omdat filosoof B.H. Kazemier de tijdschriftpublicatie van een naschrift had voorzien.
In november 1967 publiceerde Hermans voor het eerst in tien jaar een novellebundel, "Een wonderkind of een total loss", waarin autobiografisch materiaal werd verwerkt. Net als in "Nooit meer slapen" is in alle vier de verhalen een ik-verteller aan het woord, terwijl drie van de vier verhalen ook in het presens staan. Ander verhalend proza uit deze tijd is er niet, zodat hieruit kan worden afgeleid dat deze verteltechniek, in verhalend proza "met een sterk bespiegelende inslag", Hermans in de jaren zestig bezighoudt. In twee van de verhalen heet de ik-verteller Richard Simmillion; het begin van een handvol autobiografische verhalen met deze hoofdpersoon.
In januari en februari 1969 ondernam Hermans nogmaals een reis naar Amerika, ditmaal Zuid-Amerika, om op uitnodiging lezingen te geven in Suriname en de Antillen. De schriftelijke neerslag van zijn ervaringen is "De laatste resten tropisch Nederland" (1969). Datzelfde jaar publiceerde Hermans zijn Fotobiografie, een fotoboek dat ophoudt wanneer zijn schrijversloopbaan begint. De uitgave bevestigde de status die Hermans inmiddels had bereikt: alleen bij een schrijver met groot aanzien kan het plan voor een dergelijk autobiografisch project opkomen.
1970-1973: Ruzie en rumoer.
In deze periode ontwikkelde zich Hermans' reputatie van scherp criticus. Die werd zelfs dusdanig, dat later beweerd zou worden dat hij zich te vaak en te graag gekrenkt betoonde en "nooit een aardig woord voor iemand over had"". Hij raakte betrokken in meerdere affaires. Bij zijn overlijden zou over deze passie van hem worden opgemerkt: "hij 'leefde' van de polemiek". In september 1971 verscheen "Herinneringen van een engelbewaarder", zijn laatste oorlogsroman.
Hermans vs. Van Oorschot (1970).
Op 16 september 1970 kwam een einde aan Hermans' grootste conflict uit de jaren zestig, dat met zijn uitgever Van Oorschot. Al in de jaren vijftig begon de relatie tussen auteur en uitgever te verslechteren, vanwege slechte kritieken voor "Ik heb altijd gelijk" in Van Oorschots tijdschrift "Libertinage" en vanwege het door Hermans gelaste accountantsonderzoek naar de verkoop van dezelfde roman. Maar tot een kookpunt kwam het toen niet. In 1961 wel, toen de uitgever het plan opvatte om "De tranen der acacia's" in de goedkope Witte Olifant-reeks van de uitgeverij uit te brengen. Dit nam Hermans niet, vanwege de geldelijke consequenties en omdat de wijze van drukken het hem onmogelijk zou maken zijn teksten te herzien. Het conflict bleef het hele decennium duren en leidde tot verschillende processen over uiteenlopende kwesties, tot een beslissing van een arbitragecommissie er in 1970 een einde aan maakte: de uitgever werd gelast een groot bedrag aan te laag berekende honoraria te voldoen en ook het recht van de auteur op revisie van zijn werken te respecteren. De uitspraak betekende voor Hermans nauwelijks rust, want er was alweer een nieuw conflict dat eveneens lang zou slepen.
De Weinreb-affaire (1970-1976).
In 1970 besprak Hermans de in 1969 gepubliceerde memoires van de econoom Friedrich Weinreb, "Collaboratie en verzet 1940-1945", geredigeerd door Renate Rubinstein en met een "Nabeschouwing" van Aad Nuis. Hermans hield Weinreb in, aanvankelijk enkele, zeer scherp geformuleerde polemische artikelen voor een perfide oplichter, terwijl vele toonaangevende intellectuelen de kant van Weinreb bleven kiezen. De kwestie ontwikkelde zich tot de jarenlang slepende Weinreb-affaire, die een stroom van polemieken uitlokte. De energie die dit kostte heeft hem naar eigen zeggen zeker het schrijven van meerdere romans gekost. Uit een officieel rapport van het RIOD bleek Weinreb inderdaad de oplichter waar Hermans hem voor hield. In 1970 verscheen Hermans' "Van Wittgenstein tot Weinreb", waarin hij opmerkte: "Ik zie in Wittgenstein een man die bezeten is door de vraag: Wat is waarheid? en als hij zijn handen wast dit niet in onschuld doet. Een man die alles wat niet gedacht of gedaan wordt zonder te vragen of het waar is, wantrouwt. — Ik zie in Weinreb een man die een stelling voor waar houdt zodra er maar een aantal mensen in geloven."
P.C. Hooftprijs (1971).
In 1971 werd aan Hermans de P.C. Hooft-prijs toegekend. Minister Piet Engels van het Cultuur, Recreatie en Maatschappelijk Werk, zou in zijn aanvankelijke brief aan Hermans van 22 december 1972 een tikfout hebben laten staan: Hermans zou geen tegemoet mogen zien, maar . In een excuusbrief werd Hermans de fout meegedeeld. Hermans' repliek werd op 12 januari 1973 door "NRC Handelsblad" afgedrukt:
Conflict aan de universiteit Groningen (1972-1973).
Na beschuldigingen, van onder meer het toenmalig ARP-Tweede Kamerlid en de latere minister Jan de Koning, dat Hermans al zijn tijd aan het schrijven van bellettrie besteedde en daardoor niet aan zijn eigenlijke leeropdracht zou toekomen, werd een commissie ingesteld om deze kwestie te onderzoeken. Het onderzoek pleitte Hermans grotendeels vrij. Wel kwam de commissie met het advies Hermans wegens de verstoorde verhoudingen onder te brengen bij de subfaculteit der Geologie. Dat gebeurde in oktober 1972. De verhoudingen waren er duidelijk beter, al bleek dat Hermans op wetenschappelijk gebied een achterstand had opgelopen. Voor Hermans was de maat nu vol en per 1 september 1973 nam hij ontslag. Het werd hem eervol verleend. Hij vestigde zich als fulltime schrijver in Parijs.
1973-1991: Parijzenaar.
Hermans' verhuizing naar Parijs valt samen met een afname van de kritische waardering voor zijn productie. Vooral romans als "Het Evangelie van O. Dapper Dapper" (1973) en "Onder professoren" (1975), een ternauwernood verhulde sleutelroman, werden door recensenten minder gewaardeerd. Aan het begin van de jaren tachtig vroegen critici zich hardop af of Hermans nog wel hetzelfde niveau haalde als in zijn vroegere werk. Enkele van de verwijten waren het vervallen in herhaling, toegeven aan gemakzucht en aan de verleiding om op makkelijke wijze veel geld te verdienen. Ook de weinig genuanceerde standpunten in zijn essays kunnen niet op algemene waardering rekenen. Vanuit Parijs schreef hij ook columns voor het kortstondige Nederlandse opinieweekblad "Nieuwsnet".
Age Bijkaart (1973-1979).
In 1973 begon Hermans een vaste column in "Het Parool" onder het pseudoniem Age Bijkaart. Daarmee sloot hij zich volgen literatuurhistoricus Hugo Brems aan bij de trend dat schrijvers die buiten de krant bekend waren geworden, in de krant gingen schrijven.
Het verschil tussen Hermans en Bijkaart typeerde de auteur in 1977 als volgt: 'Bijkaart is eigenlijk een veel gemoedelijker man dan Hermans. Hij houdt zich bezig met alledaagse dingen waarvoor Hermans zijn neus zou optrekken. Bijkaart is Hermans in pyjama, zo moet je het zien. In 1977 verscheen een bundel van deze columns, "Boze brieven van Bijkaart". De inhoud is een gevarieerd scala aan onderwerpen, reportages over het leven in Parijs maar ook Bijkaarts visie over allerlei toestanden in Nederland.
Onder professoren (1975).
De vertoning van Hermans' televisiespel "Periander" (1974) door de VPRO stelde de auteur diep teleur. De roman "Onder professoren" was aanleiding voor de kritiek om verband te leggen met Hermans' vertrek uit Groningen en de daaraan voorafgaande strubbelingen. In het nawoord ontkent de fictieve Prof. Dr. B.J.O. Zomerplaag dat het om een sleutelroman gaat. Een van de personages, de abjecte middenmoter drs. Tamstra, heeft een naam die veel lijkt op die van de hoogleraar economische en sociale geografie R. Tamsma, die in het Groningse conflict een rol speelde en Hermans "een nagel aan onze doodskist" noemde. Tussen Hermans en Groningen is het niet meer goed gekomen. Er volgde nog een boek waarin hij afrekende met de stad Groningen en de universiteit aldaar, "Uit talloos veel miljoenen" (1981).
"Onder professoren" had een voorloper en inspiratiebron in de roman "De koekoek in de klok" (1969) van Judicus Verstegen, over fraude in de universitaire wereld van Amsterdam. Uit angst voor een proces wegens smaad trok uitgeverij Querido het boek terug na een tweede druk.
In de jaren zeventig bekroonde Hermans zijn Wittgenstein-studies met de vertaling van diens Tractatus Logico-Philosophicus.
Prijs der Nederlandse Letteren (1977).
In 1977 ontving Hermans in het Koninklijk Paleis van Brussel uit handen van de Belgische koning Boudewijn de Prijs der Nederlandse Letteren, waaraan een bedrag verbonden was van ƒ 18.000,-. Hermans overhandigde de vorst het eerste exemplaar van een bibliofiel werkje, "Bijzondere tekens" (uitgeverij Ziggurat, Antwerpen 1977), een verhandeling over schrijfmachines.
Hermans zag dit als de belangrijkste en meest eervolle bekroning van zijn werk, vooral omdat het ook een blijk van waardering was in België. Als kenner en liefhebber van de Franse taal en cultuur voelde hij zich in het bourgondische België erg thuis.
Nieuwe novellen.
In een oplage van zeventig exemplaren verscheen de autobiografische novelle "Dood en weggeraakt" (1980), waarin de vader centraal staat, die met mededogen werd geportretteerd. In het vroege werk was de vader vaak een tiran. Ook verscheen "Filip's sonatine" (1980), de eerste van in totaal vier novellen met gelijkaardige, voornamelijk zwarte omslagen. De andere zijn "Homme's hoest" (1981), "Geyerstein's dynamiek" (1982) en "De zegelring" (1984). In deze periode publiceerde Hermans ook nog de autobiografische novelle "Waarom schrijven?" (1983).
Culturele boycot Zuid-Afrika genegeerd (1983).
Hermans had in 1983 een serie lezingen gegeven in Zuid-Afrika, die niet werd gewaardeerd door de Zuid-Afrikaanse auteur Breyten Breytenbach, maar wel door zijn collega André Brink. De schrijver had met zijn lezingen de culturele boycot doorbroken. Vervolgens werd hij door toedoen van de actiegroepen Anti-Apartheidsbeweging Nederland en Komitee Zuidelijk Afrika op een zwarte lijst geplaatst van de Verenigde Naties. Toen tijdens een expositie van Hermans' fotografische werk in het Stedelijk Museum in 1986 een PvdA-gemeenteraadslid meldde dat Hermans op de zwarte lijst stond besloten burgemeester en wethouders tot een rigoureuze maatregel. Het stadsbestuur verklaarde Hermans in 1986 tot persona non grata, een behandeling die de schrijver diep griefde. Hermans, die altijd de apartheid had verworpen vond dat hij boven zulke aangelegenheden stond. Politica Annemarie Grewel stelde zelfs voor om al zijn boeken uit de bibliotheken van Amsterdam te verwijderen.
De meningen onder schrijvers over het sluiten van de fototentoonstelling waren verdeeld, bleek uit een rondvraag die de Volkskrant afdrukte op 10 oktober 1986. Harry Mulisch stond achter het gemeentebestuur, A.F.Th. van der Heijden was het ermee oneens, Frans Kellendonk vond de gang van zaken in strijd met de vrijheid van meningsuiting en Oek de Jong vond juist dat een schrijver naar juist Zuid-Afrika móet gaan als hem de kans geboden wordt. Het Parool had een dag eerder andere auteurs naar hun mening gevraagd. Simon Carmiggelt vond het verbieden van de tentoonstelling "een vorm van onderdrukking" en wees erop dat de door hem gewaardeerde J.L. Heldring ook lezingen in Zuid-Afrika had gegeven: "Het is gewoon een standpunt dat je in kunt nemen." Ook Jeroen Brouwers, J. Bernlef, K. Schippers, en Reve wezen de boycot verbijsterd af.
Hermans hield zich niet aan de Amsterdamse boycot en gaf in januari 1987 op uitnodiging van de Stichting Literaire Activiteiten Amsterdam een lezing in de Balie. Er volgde een bommelding waarop hij het pand verliet en zich voorlopig niet meer in zijn geboortestad liet zien.
In maart 1985 verscheen in opdracht van De Bijenkorf "De liefde tussen mens en kat" ter gelegenheid van De Literaire Boekenmaand. Conform het spreekwoordelijke aantal levens van een kat, telt het boekje negen hoofdstukken.
Een andere kant van Hermans was zijn betrokkenheid bij Multatuli en het Multatuli Genootschap. Uit onvrede over de slechte tekstuitgaven van de "Max Havelaar", besloot hij in 1987 tot een fotografische herdruk van de vijfde druk uit 1881 van dit boek, de "Ausgabe letzter Hand".
"Een heilige van de horlogerie" (1987).
De roman "Een heilige van de horlogerie" (1987) leverde Hermans een nominatie op voor de AKO Literatuurprijs 1988, die overigens naar Geerten Meijsing ging.
"Au pair" (1989).
In 1989 publiceerde Hermans zijn laatste omvangrijke roman, tevens zijn enige die zich in Parijs afspeelt: "Au pair".
1991-1995: Brusselse jaren.
In 1991 verhuisde Hermans van Parijs naar Brussel. Sinds hij en zijn vrouw in 1988 in hun Parijse huis werden aangevallen door een man met een bijl, voelden ze zich daar niet meer prettig.
Auteur van Boekenweekgeschenk (1993).
In 1993 werd Hermans door D66-politicus Ernst Bakker uitgenodigd in zijn geboortestad Amsterdam voor de presentatie van het door hem geschreven Boekenweekgeschenk "In de mist van het schimmenrijk". Hij schreef daarop dat de gemeente eerst dan maar eens zijn status van "persona non grata" moest intrekken en excuses aanbieden. Meerdere fracties waren voor de opheffing van het gewraakte besluit - mede vanwege het feit dat de Apartheid ook op zijn retour was - en deze uitspraak tegen zijn persoon werd dan ook ingetrokken, waarop hij naar Amsterdam kwam.
Ontmoeting met Willem-Alexander (1995).
In maart 1995 trad Hermans op ter gelegenheid van de voltooiing van Multatuli's "Volledige werken". Hermans sprak een lezing uit en Olf Praamstra nam hem een interview af. Kroonprins Willem-Alexander nam de laatste delen officieel in ontvangst en liet weten dat hij wederom gebeld kon worden bij het verschijnen van de verzamelde werken van Hermans. Het tijdschrift "Over Multatuli" publiceerde een verslag van het evenement, inclusief een foto waarop Hermans en de kroonprins in geanimeerd gesprek te zien zijn.
In de omgang was Hermans doorgaans niet gemakkelijk. Zowel hijzelf als vele van zijn romanpersonages hadden kenmerken van een misantroop karakter. De titel van een van zijn romans "Ik heb altijd gelijk" was ook op hem persoonlijk van toepassing. Zijn tegenstanders boorde hij op onaangename (maar zeer rake en voor toeschouwers vermakelijke) wijze de grond in. Het vierde deel van de dagboeknotities van C. Buddingh's "Een mooie tijd om later te worden" sabelde hij zo hard neer, dat diens uitgever pas 16 jaar later, kort voor Hermans' dood en 10 jaar na Buddingh's dood, een volgend deel publiceerde. Met uitgever Geert van Oorschot heeft hij drie rechtszaken en decennialang een vinnige vete over relatief kleine geldbedragen uitgevochten. Toch kon Hermans in zijn persoonlijk leven ook heel hartelijk zijn. Tot zijn vrienden behoorden onder anderen de schilders Carel Willink en diens laatste echtgenote Sylvia Willink, de actrice Sylvia Kristel en de schrijver Freddy de Vree.
Zijn werk bestaat voornamelijk uit romans, korte verhalen, essays en filosofisch en wetenschappelijk werk. Ook heeft hij enkele gedichten en toneelstukken geschreven. Daarnaast geniet hij enige bekendheid als fotograaf en maker van collages. In 1957 werkte hij enige tijd als assistent bij de fotograaf Nico Jesse om ervaring op te doen in de fotografie. Fotograferen en het zelf ontwikkelen van foto's was een blijvende artistieke bezigheid. Hij had op zijn reizen altijd een fotocamera bij de hand die hij veelvuldig gebruikte. In 1986 vond een ophef veroorzakende tentoonstelling plaats in het Stedelijk Museum te Amsterdam, "Koningin Eenoog". In 1994 verscheen een collectie foto's onder de titel "Een foto uit eigen doos".
Hij werd in 1990 tot eredoctor benoemd van de Universiteit van Luik en in 1993 van de Universiteit van Pretoria.
Uit liefhebberij verzamelde Hermans oude schrijfmachines, die in zijn woning werden tentoongesteld.
Deze verzameling heeft in het Het Scryption, Museum voor techniek en vormgeving van schrift en kantoor, in Tilburg in eerste instantie een plaats gekregen, maar ging na het sluiten van het museum naar boekhandel Limerick in Gent.
Overlijden (1995).
Hermans was 55 jaar van zijn leven een roker. Hoewel hij vanaf het begin van de jaren zestig geplaagd werd door stevige hoestbuien, stopte hij pas in 1990 met roken, te laat om nog een gunstige uitwerking op het hoesten te hebben. Volgens publicist Dirk Baartse rookte Hermans de laatste jaren van zijn rokersleven drie pakjes Gauloises per dag.
In maart 1995 werd bij Hermans longkanker geconstateerd. Op 10 april werd hij opgenomen in de Park Leopoldkliniek te Etterbeek voor testen en een biopsie. De diagnose luidde suikerziekte, een aangetaste lever en longemfyseem. Op 20 april werd hij nogmaals opgenomen. Zijn vriend Freddy de Vree signaleerde tijdens ziekenbezoek dat een jonge verpleegster Hermans onbedoeld wist op te beuren door, blozend tot achter haar oren, te vragen: "Meneer, bent u die meneer Hermans van wie wij op school die schone boeken moesten lezen?"
Op 24 april werd Hermans overgebracht naar het Academisch Ziekenhuis van Utrecht. Op 26 april bezocht een redactrice van uitgeverij De Bezige Bij hem om enkele details in het manuscript van "Ruisend gruis" te bespreken. De Vree telefoneerde en wisselde enige woorden over het weer, dat in Utrecht beter was dan in Brussel. "Zeg dan," aldus Hermans, "als ze vragen waarom Hermans naar Utrecht is gegaan, dat hij de zon zocht."
Willem Frederik Hermans overleed op donderdag 27 april 1995 in het Utrechts Academisch Ziekenhuis aan het begin van de middag. Op 1 mei is hij in dezelfde stad op Daelwijck in besloten kring gecremeerd.
In september 1995 verscheen postuum zijn laatste werk, de korte surrealistische sleutelroman "Ruisend gruis".
Zijn allerlaatste publieke optreden was geweest in maart 1995 tijdens de "Nacht van het Boek", een literair evenement dat tussen 1981 en 1997 regelmatig in Tilburg werd georganiseerd.
In Leeuwarden werd eind januari 2000 een hardstenen poëzietableau (100 bij 120 cm.) met Hermans gedicht 'Doodlopende straat' onthuld door twee bewonderaars van Hermans: journalist Henk Hofland en filosoof Lolle Nauta. Het poëzietableau ligt in de Westerplantage, schuin tegenover de ingang van de Leeuwarder schouwburg de Harmonie. 
Willem Frederik Hermans Jubileum Jaar 2021.
Aan de vooravond van Hermans' honderdste geboortedag werd op 31 augustus 2021 in de Nieuwe Kerk te Amsterdam een gedenksteen onthuld door de Amsterdamse burgemeester Femke Halsema en de oud-premier van België Guy Verhofstadt ter opening van het Willem Frederik Hermans Jubileumjaar 2021. De steen werd ontworpen door De Directeur van De Poezenkrant graficus Piet Schreuders, verluchtigd met een bronzen afbeelding van een slapende poes door de Poezenkrant-illustrator Franka van der Loo, en voorzien van de tekst "Zlaap Zacht" omdat -volgens W.F. Hermans- poezen immers de letter 'S' niet kunnen uitspreken.
Thematiek.
De verschillende aspecten en facetten van Hermans' thematiek vloeien in wezen allemaal voort uit het overkoepelende waarheidsprobleem. Hieronder volgt de formulering van Janssen (1985):
In een andere publicatie wees Janssen erop dat Hermans deze thematiek al formuleerde in essays uit de jaren veertig. Aan het nummer van oktober 1946 droeg Hermans een essay bij waarin uitspraken voorkomen als: 'geen mens beleeft hetzelfde eender als een ander' en 'over hun eigen intenties verkeren zelfs de levenden in het onzekere'. Dat deze thematiek zich in het scheppende werk voordoet, blijkt uit de parafrase van de eerste uitspraak in "De tranen der acacia's", als Arthur verzucht: 'Misschien heeft iedereen wel zijn eigen oorlog.' Bovendien bevat die roman, geschreven vanaf 1946, een passage die volgens Janssen het thema volledig geeft, namelijk de volgende gedachten van Arthur:
De constatering van Janssen over de thematiek is door de Hermansstudie en door literatuurhistorici algemeen geaccepteerd als hét thema van deze auteur; zie bijvoorbeeld de literatuurgeschiedenissen "Geschiedenis van de literatuur in Nederland 1885-1985" van Ton Anbeek uit 1999 en "Altijd weer vogels die nesten beginnen. Geschiedenis van de Nederlandse literatuur 1945-2005" van Hugo Brems uit 2005.
De 'eigenlijke' thematiek van de auteur wordt ook in een beknopt overzicht als "Nederlandse literatuur in een notendop" aangeduid als 'de onkenbaarheid van de mens'. Daarin staat ook dat Hermans in zijn derde roman, "Ik heb altijd gelijk". 'het failliet van de grote idealen' als nieuw thema introduceert. Het gaat om een aspect of implicatie van het kernthema van de onkenbaarheid, waaruit andere opvattingen noodzakelijk volgen.
Wereldbeeld.
Hermans gaat ervan uit dat de mens de niet-fysische werkelijkheid die hem omringt niet kan kennen. Alleen in de natuurwetenschappen is dit wel het geval. Om zich door het leven te slaan ontwerpt elk mens een eigen en in essentie mythisch beeld van de werkelijkheid, waarin patronen en verbanden worden gelegd die in werkelijkheid niet bestaan.
Mensbeeld.
Omdat elk mens zijn eigen werkelijkheidsconceptie aanhangt, zal onderling contact tussen mensen vooral bestaan uit misverstand, onbegrip, meningsverschil, wantrouwen, misleiding en bedrog. Het is niet mogelijk om door te dringen tot andermans psyche, noch om zelf gekend te worden. Ook kan de mens zichzelf niet kennen. In de novelle "Het behouden huis" verwoordt de protagonist deze filosofie als volgt: 'Ik keek naar hem zoals je meestal naar anderen kijkt: zonder werkelijk iets van ze af te weten, door gebrek aan bewijs gedwongen aan te nemen dat zij wel ongeveer hetzelfde zijn als je zelf bent.'
Maatschappijvisie.
Hoewel geen mens ooit weet wat hij van een ander kan verwachten, verloopt het maatschappelijk verkeer nog vrij ordelijk. Dat komt omdat men zich aan afspraken houdt die volgens Hermans direct opgezegd worden zodra dit voordeel oplevert. Ook morele overtuigingen bestaan alleen voor zover iemand daar baat bij heeft. De wet van de jungle sluimert onder de maatschappelijke ordening en komt boven water in bijvoorbeeld een oorlogssituatie, wanneer de gedragscodes niet van kracht zijn.
Religie en ideologie.
Instinctief weet de mens dat zijn opvatting van de werkelijkheid een waandenkbeeld is. Daarom zoekt hij aansluiting bij gelijkgestemden, waarbij de achterliggende overtuiging is dat de kans op onwaarheid kleiner zou zijn naarmate meer mensen een visie aanhangen. Geaccepteerde mythes als religieuze, psychologische, filosofische en politieke constructies worden in de romans en essays van Hermans ontmaskerd als 'dromen der mensheid.'
Taal.
De communicatie tussen mensen wordt nog bemoeilijkt door de taal; die is een gebrekkig en verraderlijk communicatiemiddel omdat een ondubbelzinnige wijze van uitdrukken vrijwel niet mogelijk is. Bovendien legt taalgebruik onvermijdelijk de werkelijkheid een bepaalde ordening op, die een vervalsing is. Hermans' taalopvattingen liggen dicht bij die van Wittgenstein.
Schrijfstijl.
Kenmerkend voor de schrijfstijl van Hermans, aldus literatuurwetenschapper Willem Glaudemans, is het streven de opgeroepen verhaalwereld zo authentiek mogelijk te laten lijken. Hiertoe wordt gebruik gemaakt van precisie in de beschrijving van locaties en gebeurtenissen, en details die de werkelijkheidssuggestie nog versterken, zoals data en straatnamen. In herdrukken bracht de auteur doorgaans wijzigingen aan die de samenhang moesten verhogen, onwaarschijnlijkheden elimineren en zo nodig de feiten in een verhaal corrigeren om ze in overeenstemming te brengen met de bestaande wereld.
Een ander aspect is de heldere, beeldende formulering die een sterk visualiserend effect heeft en daarom ook wel als 'filmisch' wordt omschreven. Daarnaast is er sprake van een aparte, doeltreffende beeldspraak.
Biografie.
Van Hermans zijn twee biografieën verschenen. In 1999 bracht Hans van Straten, die Hermans goed gekend had, de eerste uit: "Hermans, zijn tijd, zijn werk, zijn leven".
In 2000 begon Willem Otterspeer aan een biografie te werken, waarvoor hij toegang kreeg tot Hermans' persoonlijke archief. In 2010 verscheen van zijn hand "Hermans in hout", over Hermans' verblijf in Canada, dat een half jaar in 1948 duurde. In 2011 haalde Otterspeer de krant door de ontdekking van een dossierkaartje van de Nederlandsche Kultuurkamer, gedateerd 8 september 1942, waaruit blijkt dat op 31 augustus 1942 door de Kultuurkamer een formulier van Hermans is ontvangen. De inhoud van het formulier is niet bekend. Van een inschrijving van Hermans of een toelating tot de Kultuurkamer is geen bewijs gevonden. De Kultuurkamer was een pro-Duitse instelling waarbij alle literatoren en kunstenaars zich moesten inschrijven. De betekenis van het dossierkaartje is echter onduidelijk.
In november 2013 verscheen het eerste deel van de biografie van Willem Otterspeer: "De mislukkingskunstenaar" (1921-1952). Op 23 november 2013 verschenen recensies in "de Volkskrant" en "NRC Handelsblad", die Otterspeers studie waardeerden met vier respectievelijk drie sterren uit maximaal vijf. "De Standaard" waardeerde op 29 november 2013 dit eerste deel met vijf sterren op vijf. Eind februari 2015 verscheen het tweede en laatste deel, "De zanger van de wrok" (1953-1995).
"Volledige Werken".
Op 4 november 2005 werd deel 1 van de "Volledige Werken" in de Amsterdamse Nieuwe Kerk aangeboden aan prins Willem-Alexander. De "Volledige Werken" worden verzorgd door het Huygens Instituut te Den Haag. Op 1 september 2022, Hermans' 101e geboortedag, nam diezelfde Willem-Alexander, inmiddels koning, het 24e en laatste deel in ontvangst, eveneens in de Nieuwe Kerk.
Eerste zinnen.
In de romans en verhalen van W.F. Hermans is de eerste zin vaak opmerkelijk: krachtig, intrigerend en verwijzend naar het hoofdthema. Hermans stelde zelf veel belang in de eerste zin van een roman of verhaal, ook bij andere schrijvers. Zo heeft hij op 18 januari 1987 bij de feestelijke heropening van het theater De Balie te Amsterdam, op initiatief van de Stichting Literaire Activiteiten Amsterdam een lezing gegeven over "Eerste zinnen van romans".
De eerste zin van "Au pair" illustreert de kritische houding van Hermans:
"Het eerste waar Nederlanders aan denken, als ze iets willen verkrijgen dat hun eigen land niet oplevert, is niet het zelf te gaan maken, maar het te zoeken in den vreemde."
De openingszin van zijn meest gelezen roman "De donkere kamer van Damokles" is suggestief:
"...Dagenlang zwierf hij rond op zijn vlot, zonder drinken."
Dit geldt ook voor de eerste zin van "Ik heb altijd gelijk", de roman die voor grote opschudding zorgde door de anti-katholieke passages:
"Omdat het vandaag de laatste dag is, zal ik je sparen."
De eerste zin van "Nooit meer slapen" is opmerkelijk door zijn beknoptheid en zeggingskracht:
"De portier is een invalide."
En die van "Uit talloos veel miljoenen" verwijst naar een belangrijke negentiende-eeuwse naturalistische roman van Marcellus Emants, "Een nagelaten bekentenis" (1894):
"Als Clemens bij uitzondering eerder uit zijn bed kwam dan Sita, ging hij naar de keuken om thee te zetten en terwijl hij wachtte tot het water kookte, dacht hij: Ik ben toch eigenlijk een goed mens, dat ik haar niet vergiftig."

</doc>
<doc id="12483" url="https://nl.wikipedia.org/wiki?curid=12483" title="Kanaal">
Kanaal



</doc>
<doc id="12484" url="https://nl.wikipedia.org/wiki?curid=12484" title="Amelia Earhart">
Amelia Earhart

Amelia Earhart (Atchison, 24 juli 1897 – Grote Oceaan?, vermist sinds 2 juli 1937, doodverklaard op 5 januari 1939) was een beroemde Amerikaanse vliegenierster.
In januari 1935 werd ze de eerste persoon die solo de Grote Oceaan overvloog, maar ze werd vooral bekend doordat ze als eerste vrouw in 1932 als piloot de Atlantische Oceaan overstak. Die tocht legde ze eveneens solo af. In 1928 was ze die oceaan al als passagier overgestoken. Ook daarin was ze de eerste vrouw. Begin juli 1937 begon ze samen met navigator Fred Noonan aan wat de langste vlucht ter wereld moest worden. De eindbestemming van de 47.000 kilometer lange vlucht werd echter nooit bereikt. Wat er zich precies heeft afgespeeld, is tot op heden onbekend.
Biografie.
Jeugd.
Earhart werd geboren als dochter van de jurist Samuel "Edwin" Stanton Earhart (1867–1930) en Amelia "Amy" Otis (1869–1962). Als kind was Amelia een "tomboy"; ze klom in bomen en joeg met een geweer op ratten. Ook verzamelde ze krantenartikelen over vrouwen in mannenberoepen. In 1915 voltooide ze de middelbare school en vanaf 1917 werkte ze als verpleegster van militairen en als sociaal werkster in Boston. In 1919 begon ze met een studie medicijnen aan de Columbia-universiteit in New York, die ze na een jaar afbrak, waarna ze terugkeerde naar haar ouders in Los Angeles.
Begin van haar carrière.
In 1920 mocht ze voor het eerst meevliegen in een vliegtuig. Vanaf dat moment wilde ze nog maar één ding: zelf vliegen. Haar vliegcarrière begon in 1921 in Los Angeles, toen ze vlieglessen nam van Neta Snook. Zes maanden later kocht ze met spaargeld en geleend geld haar eerste vliegtuig, een Kinner Airster, waarmee ze een hoogterecord voor vrouwen vestigde. In 1924 scheidden haar ouders. Ze vertrok met haar moeder naar de oostkust en om haar moeder een plezier te doen verkocht ze haar vliegtuig en schafte in plaats daarvan een sportwagen aan. Vier jaar later kocht ze een Avro Avian-vliegtuig en werd ze de eerste vrouw die een intercontinentale soloretourvlucht maakte. Tijdens het openingsdiner van het Stevens Hotel in Chicago op 2 mei 1927 was ze een van de eregasten en werden haar prestaties uitgelicht. Vanaf die tijd bleef ze haar eigen snelheids- en afstandsrecords verbeteren, in wedstrijden en in persoonlijke stunts die werden gepromoot door uitgever en publicist George Palmer Putnam met wie ze in 1931 trouwde.
Eerste trans-Atlantische oversteek.
Nadat Charles Lindbergh een solovlucht over de Atlantische Oceaan maakte in 1927 toonde Amy Phipps Guest (1873-1959) belangstelling om als eerste vrouw over de Atlantische Oceaan te vliegen of gevlogen te worden. Nadat ze tot de conclusie was gekomen dat de overtocht voor haar te zwaar zou zijn, bood ze aan de vlucht te sponsoren als die door een andere vrouw ondernomen zou worden. Het was kapitein Hilton H. Railey die in april 1928 Earhart op haar werk belde en vroeg of ze degene wilde zijn.
De projectcoördinatoren, onder wie George Palmer Putnam, vroegen haar om piloot Wilmer Stultz en copiloot/mechanicus Louis Gordon als passagiere te vergezellen. Ze kreeg de taak aan boord het logboek bij te houden. In de voorbereiding ontstond er een race om de klok met een concurrerend team: de schatrijke weduwe Mabel Boll wachtte met haar piloot in Harbor Grace, Labrador, op goed weer.
Het team van Earhart vertrok op 17 juni 1928 vanaf Trepassey Harbour (aan de zuidkust van Newfoundland) in een Fokker F.VIIb/3m en landde exact 20 uur en 40 minuten later op Burry Port, nabij Llanelli in Wales. Over de vlucht zei ze: "Stulz deed al het vliegwerk, hij moest wel. Ik was slechts bagage, net een zak aardappelen.", en voegde daaraan toe: "... misschien zal ik ooit proberen om het in mijn eentje te vliegen."
In New York kregen Earhart, Stulz en Gordon een ticker-tape parade aangeboden en werden ze ontvangen door president Calvin Coolidge in het Witte Huis.
Solovlucht Atlantische Oceaan.
Haar naam werd meer bekend in 1932, toen ze de eerste vrouw en de tweede persoon was die solo een trans-Atlantische vlucht maakte, precies vijf jaar na Lindbergh. Ze vloog een Lockheed Vega van Harbor Grace in Newfoundland naar Londonderry in Noord-Ierland.
Op 11 januari 1935 werd ze de eerste persoon die solo de Stille Oceaan overvloog, van Honolulu (Hawaï) naar Oakland (Californië). Later in hetzelfde jaar vloog ze solo van Los Angeles naar Mexico-Stad en terug naar Newark. In juli 1936 ontving ze een Lockheed 10E 'Electra', gefinancierd door de Purdue-universiteit, en begon ze haar vlucht om de wereld voor te bereiden.
Earharts vlucht zou niet de eerste vlucht om de wereld zijn, maar wel de langste: 47.000 km, op een route rond de evenaar. Op 17 maart 1937 vloog ze het eerste gedeelte van haar vlucht, van Oakland naar Honolulu. Toen ze haar vlucht drie dagen later wilde vervolgen, kreeg ze tijdens de start een lekke band, waardoor ze een grondzwaai maakte. Het toestel was zwaar beschadigd en moest per schip naar Californië worden gebracht om te worden gerepareerd, zodat de vlucht werd afgelast. Earhart waagde een tweede poging vanuit Miami; ze zou deze keer van west naar oost vliegen. Fred Noonan, een ex-Pan Ampiloot, zou haar navigator en enige gezelschap zijn. Ze vertrokken op 1 juni en na verschillende stops in Zuid-Amerika, Afrika, het Midden-Oosten en Zuidoost-Azië, kwamen ze op 29 juni in Nieuw-Guinea aan. Ze hadden ongeveer 35.000 km afgelegd. De resterende 12.000 km liep geheel over de Grote Oceaan.
Laatste vlucht.
Op 2 juli 1937 steeg Earhart samen met navigator Fred Noonan op. Hun reisdoel was Howland, een klein eiland met een lengte van enkele kilometers, 6 meter boven de zeespiegel. Speciaal voor de recordvlucht was op dit eiland een landingsbaan aangelegd. Het eiland lag op 4110 km vliegen. Hun laatste positiemelding en visueel contact was na 1300 km, toen ze over de Nikumaroro-eilanden vlogen. Een schip van de Amerikaanse kustwacht, de kotter "Itasca", lag vlak bij Howland om Earharts vliegtuig naar het eiland te loodsen.
Het werd al snel duidelijk dat Earhart en Noonan weinig praktijkervaring hadden met het gebruik van radionavigatie. De frequenties die Earhart gebruikte, waren niet zo geschikt voor het bepalen van de juiste richting en de ontvangst van de berichten die ze verzond, was erg slecht. De laagfrequente zend- en ontvangstapparatuur waarmee de "Itasca" het vliegtuig had kunnen lokaliseren, had Earhart in Nieuw-Guinea achtergelaten. Na zes uur vruchteloze pogingen om een tweezijdige radioverbinding op te zetten, verloor de "Itasca" alle radiocontact. Een gezamenlijke zoektocht door marine en kustwacht leverde geen spoor van de vliegeniers of hun toestel op. Earharts en Noonans lot is sindsdien het onderwerp van veel geruchten en speculaties.
Uit recent onderzoek blijkt dat Earhart na het passeren van de Nukumanu-eilanden van haar koers is afgeweken en zonder het te beseffen naar een punt op 160 km ten noordnoordwesten van Howland vloog. Onderzoekers veronderstellen over het algemeen dat het toestel door brandstofgebrek in zee is gestort. Een onderzoeksgroep van "The International Group for Historic Aircraft Recovery" (TIGHAR) stelt echter dat het toestel een noodlanding heeft gemaakt op het eiland Nikumaroro (in het tegenwoordige Kiribati) en dat Earhart en Noonan daar ten slotte zijn omgekomen. Onderzoek op het onbewoonde eiland heeft aanwijzingen opgeleverd die deze theorie ondersteunen.
Een andere theorie stelt dat Earhart en Noonan werden gevangengenomen door de Japanners toen ze op het eiland Saipan, dat deel uitmaakt van de Marianen, een noodlanding maakten. Ze zouden vervolgens op verdenking van spionage zijn geëxecuteerd.
Verborgen tijdfout.
Een nieuwe, kwantitatieve theorie die gebruikmaakt van de theorie en de praktijk van de navigatiewetenschap in de jaren dertig, leidt tot de conclusie dat navigator Noonan op het traject van Gagan op Buka naar de Nukumanu-eilanden zijn positie bepaald heeft op de ondergaande zon en dat hij daarvoor de luchtbelsextant gebruikt heeft in combinatie met voorberekening uit "H.O. Pub. no. 208, Navigation Tables for Mariners and Aviators", die hij vanaf het verschijnen van de eerste editie uit 1928 op al zijn reizen meenam. Toen hij in de ochtend van 2 juli 1937 bij zonsopgang in westerlengte wederom positie bepaalde, alvorens Earhart aan de naderingsvlucht voor Howland begon, introduceerde hij met het gebruik van de zeemanssextant waarschijnlijk een verborgen tijdfout; niet van de chronometers en het horloge, maar van plaatselijke uurhoek van de zon. De oorzaak was het verschil in referentielijn. Voor een luchtbelsextant is dat de kunstmatige horizon op het middelpunt van de ware zon; voor een zeemanssextant is het de horizon op de bovenrand [bij zonsopgang] van de zichtbare zon. De afwijking van de geografische lengte die aan de hand van de waarneming werd berekend, bedroeg ten opzichte van de ware lengte 16 km.
De koersverlegging voor de nadering naar de luchthaven had daardoor drie minuten en vijftig seconden te vroeg plaats en toen de bemanning meende Howland recht vooruit in zicht te moeten krijgen, was de ware positie van het eiland 26 km aan bakboord. Daardoor kwam het vliegtuig niet binnen de zichtbaarheidscirkel, en vooral door gebrekkige radiocommunicatie en het mislukken van radiografisch richtingzoeken - doordat de apparatuur aan boord van het vliegtuig en bij en op het eiland niet op elkaar was afgestemd - werd het aan te vliegen doel gemist. Om circa 20.17 uur GMT meldde Earhart dat ze (op een hoogte van 1000 voet) over de positielijn van Howland – 26 km te westelijk – heen en weer vloog. Het aangekondigde vervolg van het radiobericht werd niet ontvangen, zodat moet worden aangenomen dat toen wegens brandstofgebrek op zee geland moest worden. Een overeenkomstig tijdstip volgt uit een onderzoek naar de brandstofvoorraad aan boord en de brandstofhuishouding. Het navigatiemodel dat voor de theorie gebruikt is, levert in combinatie met de opgetekende radioberichtgeving een berekende landingsplaats 203 km noordelijk van de evenaar en 300 km oostelijk van de antimeridiaan van Greenwich (), 137 km noordnoordwestelijk van de ware positie van Howland.
In een artikel in de "European Journal of Navigation" van december 2011 werd aangetoond dat het vliegbereik maximaal 4410 km was. Het is daardoor onmogelijk dat andere eilanden dan Howland en Baker konden worden bereikt. De laatst naberekende landingszone ligt bij , 100 km NW van Howland (kompasrichting 323°).
Zoektochten naar Amelia Earhart.
In 2018 beweerde de Amerikaanse antropoloog en emeritus hoogleraar in de VS, Richard Jantz, dat de eerder in 1940 reeds gevonden en onderzochte botten die op Nikumaroro waren aangetroffen, aan de hand van de door hem in de computer ingebrachte gegevens uit de aantekeningen van de arts die destijds de botten had opgemeten en de daaruit volgende uitslag, voor 99% zeker die van Amelia Earhart moesten zijn.
In juli 2019 werd bekend dat Robert Ballard een expeditie zou leiden om het vliegtuig terug te vinden. In augustus van datzelfde jaar begon de zoektocht daadwerkelijk. Er werd niets gevonden.
In september 2023 ging het Amerikaanse bedrijf Deep Sea Vision op zoek naar het toestel. Ze onderzochten een gebied van 5.000 vierkante kilometer in de buurt van het eiland Howland. In januari 2024 publiceerden ze een sonarbeeld genomen op 150 kilometer ten westen van Howland. Hierop zou het vliegtuig te zien moeten zijn. Uit vervolgonderzoek moet nog blijken wat er op de foto staat.

</doc>
<doc id="12485" url="https://nl.wikipedia.org/wiki?curid=12485" title="Naamloze vennootschap">
Naamloze vennootschap

De naamloze vennootschap (NV (België), N.V. of nv) is een rechtspersoon waarvan het maatschappelijk kapitaal verdeeld is in aandelen die in beginsel vrij overdraagbaar zijn.
De naamloze vennootschap is 'naamloos' omdat er geen verplichting bestaat tot het houden van een register van aandeelhouders. De vennoten blijven als het ware buiten beeld; zij zijn anoniem. Het is de meest geschikte vennootschap voor grootschalig aandeelhouderschap van vennoten die elkaar niet hoeven te kennen. Als de aandelen aan toonder zijn, dan is het mogelijk dat zelfs de vennootschap of het bestuur niet alle vennoten of aandeelhouders kent. Beperkte aansprakelijkheid en rechtspersoonlijkheid zijn logischerwijs verbonden met deze anonimiteit.
België.
De naamloze vennootschap in Belgisch recht wordt geregeld in het Wetboek van Vennootschappen (Boek VIII, artikels 437 t.e.m. 673). Het is een vennootschapsvorm die aan de onderneming beperkte aansprakelijkheid verleent en het is de enige vennootschapsvorm in België waarvan de aandelen verhandelbaar zijn op de beurs. 
Enkele kenmerken van de naamloze vennootschap in België:
Om te beletten dat de vennootschap haar eigen aandelen zou kopen met geld dat ze niet echt heeft, moet het bedrag dat gebruikt wordt, voor winstuitkering vatbaar zijn.
In het Franstalig België spreken we van een société anonyme (S.A.).
Nederland.
De Nederlandse naamloze vennootschap is een rechtspersoon waarvan het maatschappelijk kapitaal verdeeld is in aandelen die aan toonder of op naam luiden en die in beginsel vrij overdraagbaar zijn. De overdraagbaarheid van aandelen op naam kan statutair worden beperkt op grond van artikel 2:87 BW.
De wettelijke aspecten van de nv zijn geregeld in de artikelen 64 t/m 174a van Boek 2 van het Nederlandse Burgerlijk Wetboek (titel 4: Naamloze vennootschappen). Een nv kan als enige rechtspersoon een beursnotering aanvragen. Het kapitaal van een NV kan worden ingebracht door een zeer groot aantal personen, zeker wanneer de nv beursgenoteerd is.
Oprichting.
Om een nv op te richten moet aan de volgende eisen voldaan zijn:
Geen oprichtingsvereiste maar wel verplicht:
De minister van Justitie hoeft geen "Verklaring van Geen Bezwaar" meer af te geven. Dit is namelijk afgeschaft per 1 juli 2011;
Zeggenschap.
Het hoogste orgaan van de nv is de Algemene Vergadering van Aandeelhouders (AVA), die minstens eenmaal per jaar bijeenkomt. De dagelijkse leiding van de nv berust bij de raad van bestuur (RvB) (ook wel genoemd de directie). De RvB wordt door de AVA benoemd en ontslagen. In de statuten van de nv kan echter bepaald zijn dat er door de AVA een raad van commissarissen (RvC) wordt benoemd die eveneens namens de AVA toezicht houdt op de RvB. Voor grotere naamloze vennootschappen (structuurvennootschap) is een RvC verplicht.
Uit de aard der zaak weet de RvB (die zich met de dagelijkse gang van zaken van de nv bezighoudt) veel meer van de nv en haar onderneming dan de AVA. Met name in het verleden stond de RvC (die wettelijk bezien toezicht op de RvB moet houden) te weinig kritisch tegenover de RvB. De Commissie Tabaksblat heeft vele voorstellen gedaan om tot een beter ondernemingsbestuur te komen. Dit is de Code-Tabaksblat.
Aansprakelijkheid.
Tot op het moment dat aan alle oprichtingseisen is voldaan, zijn de oprichters van de nv hoofdelijk aansprakelijk. De bestuurders van de nv zijn onder normale omstandigheden niet aansprakelijk voor schulden van de nv. In geval van faillissement kunnen de bestuurders echter hoofdelijk aansprakelijk worden gesteld als er sprake is van onbehoorlijk bestuur, terwijl dat onbehoorlijke bestuur tevens een belangrijke oorzaak van het faillissement is. In een aantal gevallen kan een nv ook haar (ex-)bestuurder aansprakelijk stellen wegens wanbeleid. De grote risico's die bestuurders geacht worden te lopen, zijn redenen waarom zij in een aantal gevallen zeer goed betaald worden, een gegeven dat onderwerp is van discussie.
Wanneer aan de eisen is voldaan zijn de aandeelhouders alleen aansprakelijk tot het bedrag waarvoor zij deelnemen in de nv: bij een faillissement worden aandelen waardeloos, maar de aandeelhouders kunnen er geen restschuld aan overhouden. Dit kan uiteraard wel als aandelen worden gekocht met geleend geld, zoals bij aandelenlease.
Fiscale aspecten.
Over de winst van de nv dient door de nv in beginsel vennootschapsbelasting betaald te worden. De AVA beslist op welke wijze de winst na de vennootschapsbelasting wordt verdeeld. Het aan de aandeelhouders uit te keren deel van de winst wordt dividend genoemd. De nv is in beginsel verplicht over dividendbetalingen namens de aandeelhouders dividendbelasting in te houden en aan de fiscus af te dragen. De aldus geheven dividendbelasting kan door de aandeelhouder in beginsel verrekend worden met de eventueel door hen verschuldigde vennootschapsbelasting dan wel inkomstenbelasting. Het niet-uitgekeerde deel van de winst wordt opgenomen in de algemene- of winstreserve, bijvoorbeeld om toekomstige bedrijfsuitbreidingen te realiseren.
Suriname.
In Suriname is geen besloten vennootschap ingevoerd en is de naamloze vennootschap de aangewezen rechtsvorm voor ondernemingen. 

</doc>
<doc id="12487" url="https://nl.wikipedia.org/wiki?curid=12487" title="Hans Wijers">
Hans Wijers

Gerardus Johannes (Hans) Wijers (Oostburg, 11 januari 1951) is een Nederlands bestuurder en voormalig politicus. Van mei 2003 tot mei 2012 was hij de bestuursvoorzitter van het chemieconcern AkzoNobel. Hij was van 1994 tot 1998 minister van Economische Zaken voor D66 in het eerste kabinet-Kok. In 1996 was hij enkele weken minister van Financiën als invaller voor Gerrit Zalm, die wegens ziekte tijdelijk zijn functie niet kon bekleden.
Carrière.
Na de HBS studeerde Wijers economie aan de Rijksuniversiteit Groningen, waar hij in 1976 Cum Laude zijn doctoraalexamen haalde. Hij vertrok daarna naar de vakgroep Economie van de Erasmus Universiteit in Rotterdam, waar hij universitair docent werd en in 1982 promoveerde, op een onderwerp in de economie. Zijn proefschrift ging over een onderzoek naar industriepolitiek. Van 1982 tot 1984 was Wijers werkzaam als ambtenaar bij het ministerie van Sociale Zaken en Werkgelegenheid en het ministerie van Economische Zaken. Daarna begon hij een carrière als organisatieadviseur, onder meer bij bureau Horringa en De Koning, dat later onderdeel werd van The Boston Consulting Group.
Wijers, sinds 1976 lid van D66, werd in 1994 door D66-voorman Hans van Mierlo gepolst voor een ministerspost in het kabinet-Kok I. Als minister van Economische Zaken was hij onder meer verantwoordelijk voor een verruiming van de Winkeltijdenwet en voor het tot stand komen van de eerste Mededingingswet, waardoor de Nederlandse Mededingingsautoriteit in het leven werd geroepen. Een belangrijke gebeurtenis in zijn ministerschap was het faillissement van de vliegtuigfabriek Fokker in maart 1996. Toen Wijers vanwege het ontbreken van een duidelijk toekomstperspectief verdere staatssteun weigerde, trok het Duitse moederconcern DASA zijn handen van Fokker af.
Tegen het einde van de kabinetsperiode had Hans van Mierlo besloten zich niet herkiesbaar te stellen. De partijtop oefende tevergeefs sterke druk uit op de populaire Wijers om de lijst van D66 te gaan trekken. Toen na de verkiezingen in 1998 het tweede paarse kabinet, kabinet-Kok II, werd gevormd, gaf Wijers te kennen geen belangstelling te hebben voor een tweede termijn.
Wijers pakte in 1999 zijn oude beroep van consultant weer op: hij werd senior partner en Chairman van de Nederlandse vestiging van het adviesbureau The Boston Consulting Group.
In juli 2002 werd hij lid van de Raad van Bestuur van Akzo Nobel NV en op 1 mei 2003 werd hij voorzitter van de Raad van Bestuur. Hij volgde hiermee Kees van Lede op. Onder Wijers' leiding werd in 2007 de farmacietak van Organon afgestoten en vond er een overname plaats van het Britse ICI. AkzoNobel legde zich meer toe op verf en chemie. Eind april 2012 besloot hij af te treden als bestuursvoorzitter. Hij werd opgevolgd door Ton Büchner.
Wijers was van januari 2009 tot mei 2018 niet-uitvoerend bestuurder bij Royal Dutch Shell waar hij later tevens vicevoorzitter werd. Zijn opvolger werd Gerard Kleisterlee. Hij is verder president-commissaris (voorzitter van de raad van commissarissen) bij Heineken, hij werkt daar op het hoofdkantoor, en commissaris bij HAL Holding NV. Daarnaast was hij van 2011 tot 2019 voorzitter van de Vereniging Natuurmonumenten en is sinds 2015 voorzitter van de Raad van Commissarissen van het Koninklijk Concertgebouw N.V.
Hij was in 2010 voorzitter van de jury van de Libris Literatuur Prijs en in 2013 voorzitter van het Nationaal Comité Inhuldiging voor Koning Willem-Alexander der Nederlanden.
Wijers is als opvolger van Jeroen van der Veer president-commissaris bij ING, waar hij het beloningendebacle ten aanzien van Ralph Hamers en de witwas affaire met de daar opvolgende boete van 775 miljoen euro het hoofd moest zien te bieden. Op 23 april 2019 werd hem, samen met de andere commissarissen, tijdens de aandeelhoudersvergadering van ING geen decharge verleend. Hij was hierover zeer teleurgesteld.
Eerder was hij president-commissaris bij voetbalclub Ajax waar hij interne problemen moest zien op te lossen. Zijn visie op 'collectief falen' kwam hem op publiekelijke kritiek te staan van Johan Cruijff.
Privésituatie.
Wijers is samenwonend en heeft twee kinderen.

</doc>
<doc id="12488" url="https://nl.wikipedia.org/wiki?curid=12488" title="Tweede Kamercommissie">
Tweede Kamercommissie

Een Tweede Kamercommissie is een commissie die is ingesteld door de Nederlandse Tweede Kamer voor een bepaald inhoudelijk of procedureel onderwerp. De commissies overleggen in zogenaamde commissievergaderingen.
De Tweede Kamer der Staten-Generaal telt 150 Kamerleden. Omdat niet alle leden zich in alle te bespreken onderwerpen uitgebreid kunnen verdiepen zijn er Kamercommissies ingesteld. Een Kamercommissie houdt zich bezig met behandeling van een bepaalde groep onderwerpen op een beleidsterrein. Zo is er bijvoorbeeld een Kamercommissie van Economische Zaken, Defensie, Financiën en Buitenlandse Zaken, die alle aangelegenheden op dat beleidsterrein behandelt.
Dankzij dit systeem kunnen Kamerleden zich specialiseren in bepaalde zaken. Deze deskundigheid zou er toe moeten leiden dat er door de Tweede Kamer betere besluiten genomen worden.
Geschiedenis.
Tussen 1815 en 1966 werd het voorbereidend onderzoekswerk van wetgeving verricht in afdelingen. De Grondwet van 1815 bepaalde dat Kamerleden ingeloot werden in een specifieke afdeling. De afdelingsvoorzitters vormden een zogenaamde Centrale afdeling die verslagen maakten die vervolgens in de plenaire vergadering werd behandeld. Na de Grondwetswijziging van 1887 was het niet meer verplicht om wetgeving via de afdelingen te behandelen maar werd het overgelaten aan Commissies van voorbereiding. In 1919 werden bijzondere commissies opgezet waarin Kamerleden met een bepaalde expertise deelnamen. In 1925 werden uiteindelijk vaste commissies opgezet, die het beleid per departement beoordeelden. De bijzondere commissies werden in 1994 opgeheven.
Samenstelling.
De meeste commissies hebben 25 leden en evenveel plaatsvervangende leden. Kamerleden van eenzelfde politieke partij zijn in de Tweede Kamer in fracties gegroepeerd. De grote fracties zijn veelal met minstens 1 persoon in een Kamercommissie vertegenwoordigd. Deze persoon moet lid zijn van de Tweede Kamer. Deze perso(o)n(en) verdiepen zich namens hun fractie in deze onderwerpen en adviseren de andere Kamerleden in hun fractie hierover. De kleinste fracties zijn niet in alle commissies vertegenwoordigd. 
Iedere commissie wordt ondersteund door een ambtelijke staf. Deze bestaat uit een griffier, adjunct-griffier, kenniscoördinator, informatiespecialist, EU-specialist en een commissieassistent.
Soorten.
Er zijn zes soorten commissies: 
Daarnaast laten Kamerleden zich groeperen in delegaties naar verschillende internationale organen zoals de NAVO en Europa. De Europese vertegenwoordiging werd later vervuld door Europarlementariers. In 1980 had de Tweede Kamer 30 vaste en 60 bijzondere commissies.
Vaste commissies.
Een vaste commissie is een commissie die is ingesteld om een beleidsterrein van een ministerie te controleren. Vaste commissies zijn in 1953 ingesteld om de plenaire vergadering te ontlasten van te gedetailleerde discussies. De vaste commissies staan gedefinieerd in het Reglement van Orde van de Tweede Kamer.
Er zijn in de periode vanaf de Tweede Kamerverkiezingen in 2021 in totaal vijftien vaste commissies. Behalve voor het ministerie van Algemene Zaken is er voor elk ministerie een vaste commissie die onderwerpen op het gebied van dat ministerie behandelt. Daarnaast zijn er vaste commissies zonder ministerie, voor Europese Zaken en Digitale Zaken. Voor enkele ministeries is de portefeuille verdeeld over meerdere commissies.
Algemene commissies.
Een algemene commissie behandelt onderwerpen op het terrein van een minister zonder portefeuille. Een minister zonder portefeuille is verantwoordelijk voor een bepaald beleidsterrein, maar heeft niet de leiding over een ministerie.
Tijdelijke commissies.
Tijdelijke commissies onderscheiden zich van algemene commissies doordat ze een nauwkeurig omschreven opdracht hebben. Zodra die opdracht is uitgevoerd, dat wil zeggen zodra de commissie rapport heeft uitgebracht en dit behandeld is in de Tweede Kamer, houdt de commissie op te bestaan.
Themacommissies.
Themacommissies houden zich bezig met onderwerpen van maatschappelijk belang die niet specifiek één ministerie aangaan. Door een Themacommissie kan los van directe politieke besluitvorming en zonder dat er een regeringsinitiatief is, van gedachte worden gewisseld over belangrijke maatschappelijke vraagstukken.
Enquêtecommissies.
Een bijzonder soort tijdelijke commissies zijn enquêtecommissies. Ze worden door de Tweede Kamer ingesteld als onderzoek naar een bepaald onderwerp wenselijk is, en daarbij gebruik wordt gemaakt van bevoegdheden op grond van de Wet op de Parlementaire enquête. Zo hebben enquêtecommissies de bevoegdheid om getuigen onder ede te verhoren en zijn getuigen verplicht om te verschijnen.
Overige commissies.
Ten slotte zijn er enige commissies die wat moeilijker onder één noemer zijn te brengen.

</doc>
<doc id="12489" url="https://nl.wikipedia.org/wiki?curid=12489" title="Wijers">
Wijers

en ook:

</doc>
<doc id="12492" url="https://nl.wikipedia.org/wiki?curid=12492" title="De Milesische natuurfilosofen">
De Milesische natuurfilosofen



</doc>
<doc id="12494" url="https://nl.wikipedia.org/wiki?curid=12494" title="Kernbom">
Kernbom



</doc>
<doc id="12496" url="https://nl.wikipedia.org/wiki?curid=12496" title="Atoomwapen">
Atoomwapen



</doc>
<doc id="12497" url="https://nl.wikipedia.org/wiki?curid=12497" title="Waterstofbom">
Waterstofbom

Een waterstofbom, H-bom of thermonucleaire bom is een nucleaire bom die veel van zijn explosieve energie uit kernfusie van waterstofatomen tot helium verkrijgt. Meestal worden de waterstofisotopen deuterium en tritium en verder lithium gebruikt. Dit zijn lichte atoomkernen die relatief gemakkelijk tot fusie te brengen zijn. Het woorddeel "thermo" verwijst naar de zeer hoge temperatuur die nodig is om dit proces te starten.
In de praktijk is een op kernsplijting gebaseerde atoombom nodig om de temperatuur en druk te verkrijgen om het kernfusieproces op gang te brengen. Het is buitengewoon moeilijk om bij deze ontsteking het fusiemateriaal tot fusie te brengen voordat het door de druk van de ontstekingsexplosie uit elkaar wordt geblazen. Pas toen Edward Teller en Stanislaw Ulam in 1951 met hun ontwerp voor de ontsteking kwamen, werd de waterstofbom ook technisch haalbaar.
De eerste waterstofbom, met de codenaam Ivy Mike, werd op 1 november 1952 tot ontploffing gebracht op het atol Eniwetok (dat hoort bij de Marshalleilanden). Deze explosie (10 megaton TNT-equivalent) had een grotere kracht dan alle geallieerde bommen uit de Tweede Wereldoorlog bij elkaar.
Op 1 maart 1954 brachten de VS de waterstofbom "Castle Bravo" tot ontploffing op het atol Bikini in de Grote Oceaan. Het leverde een van de krachtigste explosies op die tot dan toe door mensen werden veroorzaakt (15 megaton TNT).
De krachtigste waterstofbom die ooit tot ontploffing gebracht is, was de Tsar Bomba (50 megaton TNT), door de Russen op 30 oktober 1961 tot ontploffing gebracht op Nova Zembla. De gerealiseerde ontploffing was bewust slechts een vierde van het ontwerp. De explosie was tot op 1000 km afstand te zien; vensterruiten sneuvelden tot op 900 km afstand. Alle gebouwen, zowel houten als stenen, in de plaats Severny op Severnyeiland op 55 km afstand, werden verwoest. De paddenstoelwolk bereikte een hoogte van 64 kilometer.
Kernreactie.
Een voorbeeld van een optredende reactie is deze waarbij deuterium en tritium fuseren tot helium-4:
Bij deze reactie komt per omzetting van een deuterium-atoom 17,6 miljoen eV aan energie vrij.. Dat komt overeen met ongeveer 472 TWh (472.000.000.000 kWh) bij fusie van 2 gram deuterium met 3 gram tritium.
Bij een waterstofbom wordt vaak lithium-6-deuteride gebruikt, met de formule 6Li2H of 6LiD. De neutronen die in de splijtingsfase vrijkomen zetten lithium om in tritium, die als boven met het deuterium reageert.
Bij sommige ontwerpen worden de bij de fusie vrijkomende neutronen benut om extra kernsplijting te veroorzaken. Hierdoor kan een groter deel van de splijtstof daadwerkelijk splijten, en er kan ook niet-verrijkt uranium gebruikt worden, doordat deze neutronen sneller zijn (52.000 km/s, tegen 20.000 km/s bij primaire splijting). Dit noemt men een splijting-fusie-splijting ontwerp. De extra splijting veroorzaakt veel extra radioactiviteit.

</doc>
<doc id="12498" url="https://nl.wikipedia.org/wiki?curid=12498" title="Blancheren">
Blancheren

Blancheren is een kooktechniek waarbij voedsel, meestal groente of fruit, een korte tijd wordt gekookt waarna het in koud water wordt gelegd of door koud water wordt afgespoeld zodat het kookproces wordt onderbroken. Blancheren gebeurt altijd zonder deksel.
Etymologie.
De term "blancheren" komt van het franse "blanchir", wat "wit maken" betekent. Vleeswaren krijgen bij het blancheren namelijk een witte kleur.
Praktijk.
In de Kantonese kookkunst wordt deze techniek veelvuldig gebruikt voor het bereiden van voedsel dat met gewoon koken niet de juiste smaak of kleur krijgt. Dat is bijvoorbeeld het geval met bepaalde groene groenten, levende garnalen, bepaalde soorten inktvis (bijvoorbeeld pijlinktvis) en sommige pastasoorten.
Blancheren is ook een veelgebruikte techniek voor het conserveren van levensmiddelen. Voordat de waren worden ingeblikt of ingevroren zorgt blancheren ervoor dat de werking van enzymen, waardoor de smaak en structuur van het voedsel zouden bederven, wordt gestopt.
Voor het reinigen van producten en het verstevigen van omringde huid wordt een koude vloeistof gebruikt. De warme vloeistof wordt gebruikt om producten snel te garen.
Blancheren in een koude vloeistof.
Het product wordt met koud vocht, meestal water, opgezet. De temperatuur van het water en het product mag niet hoger zijn dan 100 °C. De 'kooktijd' mag niet langer zijn dan enkele minuten. Het is een voorbereidingstechniek.
Blancheren in een warme vloeistof.
Het vocht, meestal water, wordt eerst tot het kookpunt gebracht. Daarna wordt het product in het vocht ondergedompeld en enkele minuten verwarmd. Meestal wordt het product na het blancheren ondergedompeld in (ijs)water om het product te laten afkoelen en verkleuring en eventuele doorgaring tegen te gaan.
Blancheren in hete stoom.
Het product wordt in een stoomkoker geplaatst, waarna het juiste programma wordt ingesteld. Het is mogelijk de stoomkoker eerst voor te verwarmen, of te beginnen met een koude stoomkoker.
Blancheren in hete olie.
Het product wordt in olie van 140 °C geblancheerd. De olie wordt eerst tot 150 °C verwarmd, voordat het product de olie ingaat. Daarna moet de temperatuur zo snel mogelijk naar 140 °C worden gebracht. Deze methode wordt gebruikt om patat frites voor te bereiden, waarna ze worden bevroren. De methode heet ook arrêteren.

</doc>
<doc id="12500" url="https://nl.wikipedia.org/wiki?curid=12500" title="Voedselbereiding">
Voedselbereiding

Voedselbereiding is het verwerken van grondstoffen in een voor menselijke consumptie geschikte toestand. Vaak wordt hierbij ook aandacht besteed aan de smaak, geur en textuur van het eindresultaat. Diverse soorten rauw voedsel zijn van nature geschikt voor consumptie, maar de meeste worden op de één of andere manier voor- en/of nabewerkt. 
Geschiedenis.
Technieken als koken maakten dat meer soorten voedsel genuttigd konden worden die anders te hard was, giftig, of op een andere manier oneetbaar waren. Voedsel werd makkelijker te verteren en smakelijker, de houdbaarheid nam toe en de kans op ziektes af. Het heeft waarschijnlijk de nodige veranderingen teweeggebracht bij de mens. Doordat het eten zachter werd, droeg voedselbereiding mogelijk bij tot het kleiner worden van de tanden, maar ook de tijd die werd besteed aan eten kon afnemen. In plaats van vrijwel de gehele dag te eten, kon het beperkt blijven tot enkele grotere maaltijden. Wrangham stelt zelfs dat het gekookt voedsel heeft bijgedragen aan een veranderd darmstelsel en grotere hersenen, maar daar is nog geen algemene consensus over. Daarnaast bracht het ook sociale veranderingen met zich mee, doordat het leven zich steeds meer af ging spelen rond het vuur.
Naarmate de vaardigheden verbeterden begon smaak een steeds grotere rol te spelen, wat tot uiting komt in de kookkunst waarin gebruik wordt gemaakt van vele verschillende kooktechnieken en door verschillende ingrediënten met elkaar te combineren. Dit heeft geleid tot vele diverse gerechten en keukens. Onderstaande lijst geeft de meest voorkomende technieken die bij dit proces een rol spelen.
Terminologie.
Verhitting.
Verhitten speelt een rol bij vele vormen van voedselbereiding. Het breekt de celstructuren van de grondstoffen, waardoor de ingewanden het voedsel beter kunnen verteren. Verhitten kan direct boven een open vuur, in een hete vloeistof, met hete lucht in een gesloten ruimte of een combinatie hiervan.
Ceviche.
Het garen van meestal witte vis, garnaalsoorten of zeevruchten door het toevoegen van een zuur zoals citroen- of limoensap.

</doc>
<doc id="12502" url="https://nl.wikipedia.org/wiki?curid=12502" title="Wapen (heraldiek)">
Wapen (heraldiek)

In de heraldiek is een wapen of blazoen een meestal symbolische voorstelling op een (wapen)schild, eventueel uitgebreid met een of meer attributen uit de zogeheten schilddekking, zoals een helm, een kroon, een of meer schildhouders, een motto en een wapentent, wapenmantel of dekkleed. Een wapen wordt gebruikt als herkenningsteken van personen, families en organisaties. De oorsprong ligt in de middeleeuwse feodaliteit.
Met 'wapen' werd in het Middelnederlands de volledige uitrusting van een ridder aangeduid. In de 16e eeuw gingen de betekenissen van wapen als schild en wapen als gevechtswapen uiteenlopen. Het heraldische wapen vindt zijn oorsprong in het wapenschild.
Traditioneel werd een wapen gedragen op het schild. Het lezen van een wapen noemt men "blazoeneren". Het wapenrecht regelt het "voeren" of gebruiken van een wapen.
Het wapen werd later uitgebreid met de helm met daarop een helmteken, en een wrong van het dekkleed. Het wapen voerde men publiek om de herkenbaarheid van de groep in een veldslag te waarborgen. Een kenner van wapens noemt men een heraldicus, niet te verwarren met heraut.
Geschiedenis.
Algemeen.
In de middeleeuwen werden de krijgers na de 11e eeuw in steeds zwaardere harnassen gehuld. De in 1066 met een open helm, zonder vizier, uitgeruste Noormannen en Angelsaksen die op het Tapijt van Bayeux zijn afgebeeld, hadden geen uniek schild nodig, omdat zij gemakkelijk herkenbaar waren. De op het tapijt afgebeelde schilden hadden wel versieringen, maar er zijn volgens de gangbare opvatting geen aanwijzingen dat deze persoonsgebonden waren.
Tijdens de kruistochten kwamen zware, gesloten helmen in zwang. Om in de strijd te zien wie vriend en wie vijand was, moest elke ridder zijn eigen teken op het wapenschild afbeelden. Deze tekens werden al snel een belangrijk symbool en vonden een plek op documenten, grafstenen, gevelstenen en banieren. In de eerste jaren van de 12e eeuw was zo een cultuur rond het wapen ontstaan, waarvan de regels en gebruiken in de heraldiek, de kunst van de herauten werden vastgelegd. Wapenschilden werden vaak ontworpen door herauten. Deze noteerden ook alle wapens in een apart wapenboek, zoals het "Wapenboek Gelre". Tijdens een oorlog moesten de herauten lijsten samenstellen van de ridders die naar het slagveld gingen, hetgeen identificatie van gesneuvelde of gevangengenomen ridders vereenvoudigde. Voor gevangenen kon men zo de hoogte van het losgeld bepalen.
Oorspronkelijk hadden heren en ridders een uniek wapenschild. Toen in de late 12e eeuw het wapen steeds meer prestige had verworven, gingen zonen hun vaders wapen gebruiken, soms ongewijzigd. Zo ontstond het familiewapen. Wapenschilden zijn echter maar kort het exclusieve domein van de ridderstand geweest; al in de 13e eeuw gingen ook anderen zoals steden, gilden en sommige belangrijke burgers een wapen gebruiken. Ook staten kregen een wapen; daarbij werd meestal gebruikgemaakt van het wapen van de vorst. De boeren hielden het eeuwenlang bij hun huismerken, maar ook in hun kringen werden familiewapens in de loop der eeuwen steeds algemener. Alleen in Engeland en Schotland is het gebruiken van een wapenschild aan strenge wettelijke regels en toestemming door de staat gebonden.
In de 12e en 13e eeuw werden wapens werkelijk gebruikt. In de late middeleeuwen waren zij belangrijk bij riddertoernooien. Toen deze niet meer werden gehouden, ontstond een "papieren heraldiek" waarin steeds ingewikkelder wapens werden gebruikt.
Wapens in deze tijd.
Nederland.
In Nederland wordt het adviseren over en registreren van, althans voor wat betreft adellijke en overheidswapens, gedaan door de Hoge Raad van Adel. Als een aangevraagd wapen na een positief advies van de Hoge Raad wordt toegekend door de Kroon, wordt hierover een koninklijk besluit gepubliceerd en een wapendiploma opgemaakt. Naast de Hoge Raad van Adel bestaan er ook andere organisaties waar wapens kunnen worden geregistreerd en gepubliceerd, zoals de Fryske Rie foar Heraldyk en genealogische verenigingen.
België.
In Vlaanderen is het de Vlaamse Heraldische Raad, die de toekenning van wapens en vlaggen aan de Vlaamse provincies en gemeenten begeleidt. Sinds 2000 erkent en verleent deze raad ook wapens aan personen en instellingen. Voor de wapens van adellijke families en personen aan wie door de koning de adelstand verleend wordt in België, is de Raad van Adel bevoegd. Deze ressorteert onder de Federale Overheidsdienst Buitenlandse Zaken.
Naast toepassing binnen families wordt het wapen, net als een vlag, tegenwoordig ook veel gebruikt als een symbool van een land, stad, gemeente, waterschap, vereniging of provincie. Een vlag met de afbeelding van een wapen heet een banier.
Wapenvoerders.
Publiekrechtelijke lichamen en instellingen in Nederland.
In Nederland geldt dat provincies, gemeenten en andere publiekrechtelijke lichamen of instellingen die een wapen wensen, daartoe een verzoek moeten indienen bij de Koning. Als deze ermee instemt, doet hij dat bij koninklijk besluit. Omdat het geen Algemeen verbindend voorschrift is, wordt het niet in het Staatsblad geplaatst. Een wettelijke verplichting voor zowel de aanvraag als het voeren van een wapen bestaat er niet. In de praktijk komt dit bijna niet voor. Een officieel door de Kroon verleend wapen wordt algemeen op prijs gesteld. Volgens artikel 2 van het "Besluit bepalingen wapens voor provinciën, gemeenten en andere publiekrechtelijke lichamen of instellingen", is het indien een nieuwgevormd lichaam de naam ontvangt van zijn voorgangers, toegestaan het wapen van die voorganger te gebruiken.
Gemeentewapen.
In Nederland werd de aanvraagprocedure vastgelegd met het Souverein Besluit van 24 december 1814 en de Koninklijke Besluiten van 23 april 1919 en 21 oktober 1977. In 1814 werd de Hoge Raad van Adel aangewezen als officieel adviesorgaan van de Kroon rondom de wapenverlening. Bij het vaststellen van een wapen kan het bepalend zijn welke naam de nieuwe gemeente zal gaan gebruiken. Artikel 2 van het besluit uit 1919 maakt het mogelijk het wapen over te nemen als de naam van een gemeente wordt overgenomen. Zonder het vereiste koninklijk besluit kan een gemeente schriftelijk een mededeling verzenden aan de Hoge Raad van Adel. Voor andere gevallen geldt een andere procedure.
Van besluit tot wapendiploma.
Wil een gemeente een per koninklijk besluit bevestigd nieuw of gewijzigd gemeentewapen gaan voeren, moet onderstaande procedure doorlopen worden.
De kosten van een wapenverlening bedragen tussen de 750 en 1000 euro. De gemiddelde doorlooptijd van de procedure varieert tussen de vier en zes maanden. Sinds 2014 kunnen voordrachten voor Koninklijke Besluiten houdende de verlening van nieuwe wapens of de bevestiging of wijziging van reeds vastgestelde wapens uitsluitend betrekking hebben op provincies, gemeenten en andere publiekrechtelijke lichamen of enkele andere instellingen.
Dorpswapen.
Anders ligt het voor dorpen en steden die onder een grotere gemeente vallen en die uit traditie een eigen wapen voeren, bestaand of speciaal hiervoor ontworpen. Deze wapens zijn door de gemeenteraad vastgesteld en zijn niet of, in het geval van opgeheven gemeenten, niet meer geregistreerd door de Hoge Raad van Adel. Vanaf de jaren negentig van de twintigste eeuw hebben veel Nederlandse gemeenten dorpswapens vastgesteld voor de afzonderlijke kernen.
Familiewapen.
Ook families, en niet alleen adellijke families, kunnen een wapen hebben. Veel families hebben vanouds een wapen zonder dat de huidige familieleden zich daarvan bewust zijn. Men kan ook zelf een wapen ontwerpen of laten ontwerpen door een heraldisch tekenaar. Het is hierbij wel aan te bevelen dat men zich in de heraldiek verdiept.
Het gebeurt wel dat een familie een wapen voert dat afkomstig is van een andere familie met (bijna) dezelfde naam. Men spreekt dan van een geassumeerd wapen. Dit wordt door heraldici niet gewaardeerd, maar het is niet verboden.
Kerkwapen.
Binnen de kerk is door oorlogsvoering in het begin van de 13e eeuw een kerkelijke heraldiek ontstaan. Voor zover bekend was de bisschop van Langres, Guy de Rochefort, in 1243 de eerste die een wapen in gebruik nam. Nadat het militaire karakter van de kerk afnam, gingen geestelijken ook wapens voeren. Het pauselijk wapen is het persoonlijk wapen van de paus. Daarnaast is een wapenverlening aan kathedralen en basilieken gebruikelijk.
Opbouw en onderdelen van een wapen.
Het beschrijven van wapens in een eigen taal met vastgelegde regels noemt men blazoeneren. Een wapen kan bestaan uit alleen een schild, maar veelal voegt men rondom het schild zaken toe, de zogenaamde schilddekking. Gaandeweg breidde deze schilddekking zich zodanig uit dat het wapen op het schild in de verdrukking kwam en minder leesbaar werd, bijvoorbeeld het wapen van Abraham Willet te Amsterdam uit 1641.
De schilddekking kan omvatten:
In de heraldiek geldt de regel dat het wapen er natuurlijk dient uit te zien. De afmetingen van de onderdelen moeten op elkaar afgestemd zijn en de schilddragers moeten er daarom natuurlijk uitzien en ook ergens op kunnen staan, ook al zal men nooit een gehelmde leeuw een schild zien vasthouden. De grootte van de kroon moet ook in verhouding staan tot de grootte van het schild. Tegen enige van deze regels is in het wapen van Anhalt gezondigd.
Koninklijke wapens worden volgens bijzondere regels getekend. Zie als voorbeeld het Wapen van de Koning van Pruisen.
Zo is de officiële beschrijving van het kleine rijkswapen van het Koninkrijk der Nederlanden (artikel 1 tot en met 3 van het "Besluit tot het voeren van het Koninklijk wapen"):
Kleuren.
In de heraldiek wordt van oudsher een beperkt aantal kleuren gebruikt: keel (rood), sinopel (groen), azuur (blauw) en sabel (zwart), alsmede metalen (goud en zilver). Daarnaast zijn er bepaalde patronen van een kleur in combinatie met een metaal, het zogenaamde "pelswerk". Andere kleuren worden vrijwel niet gebruikt. Elke kleur kan een symbolische betekenis hebben, hoewel opvattingen kunnen verschillen per tijdperk, land of persoon. Bij de omschrijving van een wapen is het gebruikelijk dat men de heraldische namen gebruikt voor deze kleuren en metalen. Als er personen, dieren of voorwerpen worden weergegeven in het schild en de kleur ervan is niet een van de heraldische kleuren, maar de waarheidsgetrouwe kleur, dan noemt men die "van zijn/haar natuurlijke kleur".
Conventies.
De oorspronkelijke heraldische regels dateren uit de middeleeuwse feodaliteit en zijn in de eenentwintigste eeuw nog steeds van toepassing. Een van op afstand goede leesbaarheid door de heraut was het uitgangspunt voor het ontwerp van een wapen. Daarvoor golden (en gelden) belangrijke spelregels:
Wapens die afwijken van die regels noemt men raadselwapens. Dit omdat men aanneemt dat de afwijking een reden heeft waarnaar men moet raden.
De algemene regel kent echter weinig uitzonderingen. De koning van Jeruzalem (vanaf de Eerste Kruistocht) draagt een kruis van "or" op een schild van "argent" en de paus verenigt de twee metalen in zijn wapen. Het wapen van Amsterdam kent een zwarte paal op een rood veld. Uitzondering is het wapen van de Kerkelijke Staat, nu Vaticaanstad, dat geheel uit goud en zilver bestaat.
Een wapen moet men steeds lezen vanuit het standpunt van de wapendrager; waar de beschrijving "links" noemt, ziet de toeschouwer het betreffende element rechts. Dat houdt in dat bij een gevierendeeld wapen het belangrijkste stuk rechtsboven staat.
Bij het concept van een wapen golden vroeger belangrijke afspraken. Ongehuwde vrouwen en weduwen hadden in de Nederlanden en in Duitsland een ruitvormig schild. Een leeg hartschild in een bisschoppelijk wapen stond voor een bisschop in functie, met andere woorden: hij laat zijn (wereldlijk) familiewapen niet zien.
De vorm van het schild.
Er bestaat geen vaste regel voor schildvormen. De meeste bestaande schildvormen komen voort uit de pen van de heraldische tekenaar. Een uitzondering geldt voor een zeer klein aantal schilden waarvan een bepaalde schildvorm een vereiste is om ze naar waarheid af te beelden.
Het wapenschild is altijd aan mode onderhevig geweest. De oudste schilden uit de 12e en de eerste helft van de 13e eeuw zijn driehoekig van vorm. Daarna worden de driehoeken bijna gelijkzijdig. Vanaf de 14e eeuw komen bovendien de halfronde schilden voor. In de bloeitijd van de heraldiek werden door ridders en strijders in de verschillende landen schilden gebruikt die, behalve aan de mode, ook aan specifieke eisen van de toenmalige oorlogsvoering aangepast waren. Het Duitse toernooischild is zo grillig gevormd omdat het daardoor de ridder in staat stelt om tijdens een toernooi de lans stevig vast te houden.
Vanaf de 15e eeuw verschijnen de overige schildvormen en daarmee ook de decoratieve heraldiek. Traditionele vormen verdwijnen door het aanbrengen van insnijdingen en uitschulpingen die, opgerold en omgebogen, een renaissance-uitstraling hebben. Dit leidt uiteindelijk tot de rococoschilden uit de baroktijd en de zogenaamde papieren heraldiek.
In de 20e eeuw keert de heraldiek terug naar haar oorsprong met goed herkenbare wapens op schilden van een vorm zoals die in het verleden door gewapende ridders werd gebruikt.
In verscheidene landen gebruikt men verschillende vormen van schilden. Het gebruik is traditioneel en men kan het wapen desgewenst altijd op een schild naar eigen keuze plaatsen. De heraldicus zal daarbij rekening houden met de vorm van de figuren in het wapen. Italiaanse wapens tonen vaak torens en andere langgerekte vormen. Het typisch Italiaanse wapenschild is daarvoor bij uitstek geschikt. Het decoratieve Duitse wapen geeft veel wapenfiguren vertekend weer.
Vlakverdelingen.
Een schild kan op verschillende manieren worden verdeeld. Een aantal veel voorkomende vlakverdelingen zijn in de figuur aangegeven.
Verder komen voor:
Kwartieren.
Figuur 5 is verdeeld in vier kwartieren, waarvan 1, het eerste kwartier, als rechtsboven wordt aangeduid. Bij het tellen van de velden worden deze rij voor rij horizontaal doorlopen.
Indien een gevierendeeld of gekwartierd schild uit meerdere wapens is samengesteld, bepaalt de nummering ook de rangorde of belang van de verschillende families, 1 is het belangrijkst en 4 het minst. Bij kwartieren die zelf ook zijn gekwartierd, worden de vlakken binnen het kwartier aangeduid met a, b, c en d
Een adellijke stamboom wordt een kwartierstaat genoemd, afgeleid van de vier kwartieren van een wapenschild.
Stukken.
Op een schild kunnen allerhande vormen of herkenbare figuren voorkomen. Alle vormen en figuren op een wapen noemt men "stukken". Deze zijn in twee groepen te verdelen: gewone stukken en herautstukken. Herautstukken bestaan uit geometrische figuren die het schild van rand tot rand in vakken verdelen. Gewone stukken kunnen afbeeldingen bevatten van:
Ook de ridderorde van de bezitter van het wapen kan om het wapenschild worden gehangen of in het schild worden opgenomen.
Vrouwenwapens.
Een ongehuwde vrouw voert hetzelfde wapen als haar vader. Gehuwde vrouwen kunnen kiezen uit drie mogelijkheden:
Er bestaan verscheidene opvattingen over wat op het schild kan worden gevoerd. 18e-eeuwse Nederlandse, Franse en Engelse wapenkundigen kennen een helmteken op een wrong op het schild. Dit zou volgens sommigen alleen bij wapens van mannen gebeuren, omdat een vrouw in desbetreffende landen nooit een helm en helmteken voerde. Dergelijke wapenschilden kunnen gedekt worden met rangkronen, versierd worden met liefdesknopen, of met verschillende soorten gebladerde en gebloemde takken. De veelvoorkomende praktijk in Nederland is echter dat vrouwen op een zegelring een schild voeren dat bedekt is met wrong en helmteken, maar zonder helm.
Vanaf begin 16e eeuw werd het de gewoonte om voor ongehuwde vrouwen een ruitvormig schild te gebruiken. Voordien werden ruitvormige schilden ook door mannen gevoerd. In de 18e eeuw werden voor ongehuwde vrouwen ruitvormige schilden gebruikt, voor gehuwde vrouwen en weduwen ovale schilden. Dat is in Nederland nog steeds het gebruik. In de praktijk blijven vrouwen, ook nadat ze getrouwd zijn, vaak het ruitschild gebruiken. In Friesland zijn álle schilden voor vrouwen ruitvormig.
Links of rechts.
Verder is van belang dat, indien er in een beschrijving gesproken wordt over de linker- of rechterzijde van het schild, of wanneer bijvoorbeeld een dier naar links of rechts kijkt, dit gezien moet worden alsof men zelf achter het schild staat. Voor alle duidelijkheid zegt men ook wel "heraldisch links" en "heraldisch rechts". De wapendieren op de meeste wapens, waaronder de leeuwen van het Nederlandse en Belgische wapen, kijken naar de (heraldische) rechterkant van het schild.
Er is een goede reden dat dieren naar rechts kijken. Een rechtshandige ridder draagt zijn speer in de rechterhand en het schild in de linkerhand. Vaak hangt het schild aan de linkerkant van zijn lichaam. Het dier op het schild kijkt dan in dezelfde richting als de ridder. In de middeleeuwse heraldiek was het gebruikelijk dat een leeuw steeds naar rechts keek, maar bij een bastaard kon het wapen in spiegelbeeld worden verleend.
Desondanks kan men concluderen dat een linkshandige ridder een schild nodig had waarop het dier naar links keek, en dat was inderdaad het geval. Tegenwoordig lijkt dit niet meer van toepassing te zijn, omdat er geen toernooien meer worden gehouden en wapenschilden alleen als ornamenten dienen. De regels voor de wapens van bastaarden zijn nooit stelselmatig toegepast en er zijn opvallende uitzonderingen bekend.
Toch zijn er situaties waarin hiermee rekening moet worden gehouden. Staat een heraldisch dier op de rechterzijde van een voertuig afgebeeld, dan behoort die afbeelding in de regel 'omgewend' te zijn, zodat het dier naar de voorkant van het voertuig kijkt. Worden twee verschillende wapenschilden naast elkaar afgebeeld, bijvoorbeeld de wapens van een echtpaar, dan zorgt men ervoor dat de wapens elkaar aankijken.

</doc>
<doc id="12504" url="https://nl.wikipedia.org/wiki?curid=12504" title="Paus Innocentius VIII">
Paus Innocentius VIII

Innocentius VIII, geboren als "Giovanni Battista Cibo" (Genua, 1432 - Rome, 25 juli 1492) werd op 29 augustus 1484 tot de 213e paus van de Rooms-Katholieke Kerk gekroond. Op zijn aanwijzingen voerde de kerk een systeem in van systematische opsporing, vervolging en berechting van mensen die niet voldeden aan bepaalde willekeurige eisen van de kerk, bekend als de heksenvervolging.
Giovanni Battista Cibo werd na een roerig studentenleven in 1467 bisschop van Savona en in 1473 kardinaal. In een turbulent Rome, waar Rodrigo Borgia (de latere Alexander VI) en Giuliano della Rovere (de latere paus Julius II) elkanders kandidatuur bestreden, wist hij zich op 29 augustus 1484 tot opvolger van paus Sixtus IV te laten kiezen, met steun van Della Rovera.
Door de slechte financiële situatie die Sixtus had nagelaten, moest hij nu eens zijn mijter, dan weer zijn tiara in pand geven bij de Romeinse bankiers. Net als zijn voorganger verkocht hij ambten aan de meestbiedenden en dat waren niet noodzakelijk de meest onbaatzuchtigen. Veel van dat geld ging naar de uitbouw van een imponerende zichtbaarheid van de kerk. Zo liet hij het Belvédère van het Vaticaan bouwen. Ook zijn streven naar machtsuitbreiding kostte geld. Hij nam deel aan de Napolitaanse Baronnenoorlog (1485-1486) en arrangeerde strategische huwelijken voor zijn kinderen en kleinkinderen. Zo kon hij zijn zoon uithuwelijken aan een dochter van Lorenzo il Magnifico, die in 1489 haar 14-jarige broertje Giovanni de' Medici door haar schoonvader tot kardinaal liet benoemen: de latere paus Leo X.
Innocentius werd gezien als onwaardig voor het ambt, met een lage ethische moraal en uiterst conservatief. Het boek van de vooraanstaand humanist Pico della Mirandola,´De dignitate hominis´, werd in 1486 veroordeeld, evenals diens project voor een wereldcongres van filosofen.
In het buitenland erkende hij Hendrik VII (de eerste Tudor) als koning van Engeland. De Ottomaanse Sultan Bajezid II wist hij tot onderhandelingen te dwingen door het laten gijzelen van diens broer Djem door een hoge miliaire functionaris van de kerk, Pierre d'Aubusson (1489).
Innocentius VIII verbond zijn naam aan een van de opvallende fenomenen van die tijd: de heksenvervolging. In 1484 had hij met zijn bul "Summis desiderantes affectibus" hiertoe het licht op groen gezet. De bul omschreef tot in de details hoe de schuldigen moesten worden gevonden, hoe de processen moesten worden gevoerd en welke straffen moesten worden voltrokken. Twee Dominicanen, Heinrich Institor (Kraemer) en Jakob Sprenger zagen in deze bul een vrijbrief voor hun "Malleus maleficarum", de "Heksenhamer" die in 1486 verscheen. Op grond van dit werk meenden velen dat er actief naar heksen gespeurd moest worden.
Na het verschijnen in 1691 van de "Betooverde wereld" door Balthasar Bekker kwam er langzaam een einde aan de heksenvervolging in Europa. De Verenigde Staten zouden later volgen. 
De paus werd voortdurend geconfronteerd met een lege schatkist. Daarom creëerde hij nieuwe ambten en kende ze toe aan de hoogste bieders. De val van Granada in januari 1492, werd gevierd in het Vaticaan en Innocentius kende Ferdinand II van Aragon de titel van Katholieke Koning toe.
Een (vervalste) oorkonde beweert dat Innocentius voor zijn wijding (1467) huwde met Eleonora, dochter van Nicola Capece-Galeota uit Napels. Hij had inderdaad kinderen, maar bij een andere - nog niet geïdentificeerde - Napolitaanse vrouw. Zijn twee (andere bronnen zeggen veertien) kinderen werden voor zijn diakenwijding verwekt, voordat hij tot de geestelijke stand toetrad en nog een jongeman was. Mogelijk verwekte hij als student en jonge edelman in korte tijd nog twaalf kinderen bij andere vrouwen.
Zijn oudste zoon Franceschetto Cybo (1450-1519) huwde met een telg uit de Medici-dynastie, Innocentius was als bisschop van Savona de kerkelijke bedienaar van het huwelijk.
Dood en legende.
Op zijn sterfbed poogde men wellicht de paus te redden met wat misschien de eerste bloedtransfusie was. Donoren zouden volgens de legende drie 10-jarige herdersjongetjes zijn, die alle drie overleden, waarschijnlijk door een te groot bloedverlies. De arts zou een aanhanger van de joodse religie zijn geweest, volgens Stefano Infessura, een telg uit de rivaliserende Colonna-familiedynastie. Of hun bloed ook echt in de aders van de paus werd gebracht blijft twijfelachtig, de bronnen zijn meervoudig interpretabel. Het verhaal wordt door veel geschiedkundigen afgewezen als mythe, als een rituele moord; de Colonna's zouden Innocentius VIII als bondgenoot van een "joodse arts en kindermoordenaar" hebben willen neerzetten.
Innocentius VIII ligt begraven in de Sint-Pieter. Hij werd opgevolgd door Alexander VI.

</doc>
<doc id="12507" url="https://nl.wikipedia.org/wiki?curid=12507" title="Radioastronomie">
Radioastronomie

Radioastronomie is het deelgebied van de astronomie dat met radiogolven het heelal bestudeert tussen frequenties (golflengten) 30 MHz (10 m) en 700 GHz (0,4 mm). De studie van objecten bij de kortste golflengtes wordt ook (sub)millimeterastronomie genoemd.
De Nederlandse astronoom Jan Hendrik Oort heeft belangrijke bijdragen geleverd aan de ontwikkeling van de radioastronomie.
Geschiedenis.
Voordat Jansky de Melkweg observeerde in de jaren 1930, speculeerde men dat radiogolven zouden kunnen waargenomen worden van astronomische bronnen. In de jaren na 1860 lieten de Wetten van Maxwell zien dat elektromagnetische straling geassocieerd is met elektriciteit en magnetisme, en zou kunnen bestaan bij elke golflengte. Verscheidene pogingen werden gedaan om radiostraling van de Zon te detecteren, door natuurkundigen zoals Nikola Tesla en Oliver Lodge, maar deze faalden door de technische beperkingen van hun instrumenten.
Karl Jansky maakte de ontdekking van de eerste astronomische radiobron serendipisch in het begin van de jaren 1930. Als ingenieur bij de Bell Telephone Laboratories, onderzocht hij ruis die trans-Atlantische radiozendingen bij korte golven stoorde (bij een frequentie van 20,5 MHz). Gebruikmakend van een richtingsgevoelige antenne, merkte Jansky dat zijn analoge penrecorder steeds weer een signaal aangaf van een onbekende bron. Omdat het signaal elke 24 uur een maximum vertoonde, dacht Jansky eerst dat de bron van de storing de Zon was die langs de gezichtslijn van zijn antenne bewoog.
Verdere analyse liet zien dat de bron niet precies een cyclus van 24 uur volgde, maar een van 23 uur en 56 minuten. Jansky besprak dit raadsel met zijn vriend, astrofysicus en leraar Albert Melvin Skellett, een bespreking die uitwees dat de tijd tussen pieken in het signaal precies een siderische dag was, wat men zou krijgen als de bron een astronomische oorsprong had vanuit een vaste plaats ten opzichte van de sterren en één keer langskwam bij een rotatie van de aarde. Na een vergelijking van zijn waarnemingen met optische sterrenkaarten, concludeerde Jansky ten slotte dat de straling piekte als zijn antenne wees naar het dichtste deel van de Melkweg in het sterrenbeeld Boogschutter. Hij kwam tot deze bevinding omdat de Zon (en dus de sterren) geen sterke bron van radiostraling waren, zodat de vreemde radiostraling misschien uitgezonden werd door interstellair gas en stof in de Melkweg. Jansky's radiobron, een van de sterkste in de Melkweg, werd Sagittarius A genoemd in de jaren 1950 en men ontdekte dat de straling uitgezonden werd door elektronen in een sterk magneetveld (synchrotronstraling) in de objecten die zich in dat gebied bevinden.
Jansky maakte zijn ontdekking in 1933 bekend. Hij wilde de radiogolven van de Melkweg in meer detail onderzoeken, maar Bell Labs liet hem aan een ander project werken, en hij deed geen verder werk op het gebied van de astronomie. Zijn pionierwerk op het gebied van de radioastronomie is wel erkend doordat men de fundamentele eenheid van fluxdichtheid, de jansky (Jy) naar hem genoemd heeft.
Grote Reber werd door Jansky's werk geïnspireerd en bouwde in 1937 een parabolische radiotelescoop met een diameter van 9 meter in zijn achtertuin. Hij begon met het herhalen van Jansky's waarnemingen en maakte verder de eerste survey op radiogolflengten. Op 27 februari 1942 detecteerde J.S. Hey, die werkte bij het Britse Leger, voor het eerst radiogolven die afkomstig waren van de zon. In het begin van de jaren 1950 hadden Martin Ryle en Antony Hewish van de Universiteit van Cambridge de Cambridge Interferometer gebruikt om de hemel in kaart te brengen en de 2C en 3C catalogi van radiobronnen te publiceren.
Radioastronomie in Nederland.
Het begin van de radioastronomie in Nederland was op 15 april 1944, toen Hendrik C. van de Hulst voorspelde dat de waterstof in het radiogebied waar te nemen was, de 21cm-lijn. Na de oorlog werden toen onder leiding van Jan Hendrik Oort Duitse Würzburg antennes in Radio Kootwijk gebruikt om de eerste waarnemingen te doen. Op 11 mei 1951 werden hier, kort na de Amerikaanse primeur, radiogolven omgezet in geluid en werden de eerste waarnemingen gedaan van neutraal waterstofgas in de Melkweg. Omdat de gevoelige radiotelescoop hinder ondervond van de radiozenders van Kootwijk, werden rond 1955 de antennes verplaatst naar Dwingeloo (voor 21 cm-waarnemingen) en Nederhorst den Berg 
(voor waarnemingen van de zon; NERA). In 1956 werd de bouw van de radiotelescoop van Dwingeloo voltooid en in 1970 werd de Westerbork Synthese Radio Telescoop in gebruik genomen. De nieuwste radiotelescoop in Nederland is LOFAR (sinds 2010).
Radioastronomie in België.
In Humain is sinds 1954 het Humain Radioastronomy Station van de Koninklijke Sterrenwacht van België gevestigd. Er worden radioastronomische metingen verricht van de zon.
Techniek.
Doordat radiogolven een relatief lange golflengte hebben (centimeters tot vele meters) moeten radiotelescopen een veel grotere diameter hebben dan lichttelescopen om eenzelfde resolutie te kunnen bereiken. In de radioastronomie werd daarom al snel gebruikgemaakt van interferometrie; een techniek waarbij een aantal telescopen op een rij of zelfs op verschillende locaties (VLBI) wordt gebruikt om samen een hoog-opgelost beeld te vormen. Voorbeeld zijn de Nederlandse Westerbork Synthese Radio Telescoop en in de Verenigde Staten de VLBA-telescoop (Very Long Baseline Array) die vanaf Hawaï tot de oostkust van het Amerikaanse continent een totale lengte van duizenden kilometers heeft. Men kan op deze wijze bij de hoogste frequenties een resolutie bereiken van enkele micro-boogseconden.
In de radioastronomie wordt onderscheid gemaakt tussen de studie van bronnen met een continu spectrum en de studie van spectraallijnen (bijvoorbeeld de 21cm-lijn en lijnen van interstellaire moleculen bij de studie van de astrochemie).
Bronmechanisme.
Radiostraling kan ontstaan op meer manieren:
Het ontstaansmechanisme van de straling kan onder meer bepaald worden uit de spectraalindex ervan.
Radiobronnen.
In 1954 kregen nieuw ontdekte radiobronnen de naam van het sterrenbeeld waarin ze lagen gevolgd door een letter met A meestal voor de sterkste bron (John D. Kraus et al.). Voorbeelden:
Later, toen er meer radiobronnen gevonden werden werd van dit systeem afgestapt, maar de namen worden nog steeds gebruikt.

</doc>
<doc id="12508" url="https://nl.wikipedia.org/wiki?curid=12508" title="Kernfusie">
Kernfusie

Kernfusie is het samensmelten van twee atoomkernen, waarbij een andere, zwaardere kern wordt gevormd. Wanneer de atoomkernen van lichte elementen zoals waterstof samensmelten, komt hierbij een deel van de interne bindingsenergie vrij in de vorm van warmte. Dit is te meten als verschil in massa (het product is lichter dan de som van de fuserende kernen), volgens Einstein's beroemde formule E = mc². Het fuseren van zwaardere kernen kost daarentegen juist energie. De overgang tussen 'licht' en 'zwaar' ligt in deze context bij het element ijzer.
Kernfusie is de energiebron van sterren en dus ook onze zon. De zon zet per seconde ongeveer 700 miljoen ton waterstof om in circa 695 miljoen ton helium. Het verschil in de massa, rond de 4,4 miljoen ton, komt overeen met de vrijgekomen energie (zo'n 400 miljard gigajoule).
Kernfusie kan alleen plaatsvinden onder extreem hoge temperatuur en druk, zoals die heersen in het centrum van sterren. Op aarde zijn zulke omstandigheden niet eenvoudig te bereiken en technologische toepassing is dan ook nog zeer beperkt. Kernfusie heeft echter wel een enorm potentieel als energiebron, omdat er grote hoeveelheden lichte atomen op aarde aanwezig zijn (met name waterstof en isotopen daarvan) waardoor de brandstof vrijwel eindeloos voorradig is. Daarnaast komen er bij het proces geen broeikasgassen vrij en minder radioactief afval dan bij kernsplijting. Daarom proberen wetenschappers kernfusie op aarde te ontwikkelen als schone en veilige energiebron. Hoewel hiermee grote vorderingen gemaakt zijn en de omstandigheden voor kernfusie inmiddels routinematig kunnen worden gecreëerd in gespecialiseerde laboratoria, is er anno 2024 nog geen prototype van een fusiereactor die daadwerkelijk energie produceert. Zie fusie-energie voor meer informatie over dit onderzoek. 
Daarnaast wordt bij vrijwel alle huidige kernwapens de meeste energie geleverd door kernfusie (zie: waterstofbom). Hierbij creëert een bom gebaseerd op kernsplijting de extreme omstandigheden die nodig zijn om de fusie-reactie in gang te zetten en fungeert dus in feite als de ontsteker. Dit proces is echter niet eenvoudig in te zetten voor vreedzame toepassingen of energieopwekking. 
Natuurkundige principes.
Om de energieproductie bij kernfusie te begrijpen is wat basiskennis van kernfysica nodig. Een atoomkern bestaat uit positief elektrisch geladen protonen en deeltjes zonder elektrische lading, de neutronen. De elektromagnetische kracht (of coulombkracht) zorgt ervoor dat de protonen elkaar sterk afstoten. Dat de kern desondanks niet uit elkaar spat is omdat er een tweede kracht in het spel is, de sterke kernkracht. Deze aantrekkende kracht werkt zowel op protonen als op neutronen, maar alleen op extreem korte afstanden (ca. 10-15 m). Op elke afstand buiten de atoomkern overheerst dus de elektromagnetische kracht. Dit betekent dat twee kernen elkaar altijd afstoten, omdat er alleen positieve elektrische lading aanwezig is, en gelijke ladingen stoten elkaar af. 
In verschillende atomen en isotopen zijn verschillende hoeveelheden protonen en neutronen aanwezig. Dit betekent ook dat de balans tussen de twee eerder genoemde krachten (coulombkracht en sterke kernkracht) verschillend kan zijn; de ene kern is sterker gebonden dan de andere. Dit is uit te drukken in de gemiddelde bindingsenergie per kerndeeltje (of nucleon), zie de grafiek hiernaast. 
Helemaal links is hierin een waterstofkern 1H te zien, waarvan de bindingsenergie nul is omdat ze uit een enkel proton bestaat. Verder naar rechts neemt de bindingsenergie toe met het aantal kerndeeltjes, tot de top bereikt wordt bij nikkel-62. Dit is dus de sterkst gebonden kern (per kerndeeltje), gevolgd door ijzer-58 en ijzer-56.. Nog verder naar rechts wordt de atoomkern dusdanig groot dat de sterke kernkracht niet meer de volle omvang van de kern overspant en de afstotende elektromagnetische kracht weer de overhand krijgt. Kernen groter en zwaarder dan nikkel zijn daardoor minder stabiel.
De vorm van deze grafiek laat ook zien waarom zowel kernfusie als kernsplijting energie kan opleveren. Er komt energie vrij als de kernen van een lage bindingsenergie per nucleon naar een hogere bindingsenergie gaan. Dit kan zowel door lichte deeltjes te fuseren tot zwaardere (aan de linkerkant van de grafiek naar rechts bewegen) als door zwaardere deeltjes te splijten in lichtere (aan de rechterkant van de grafiek naar links bewegen). 
De bindingsenergie levert bij atoomkernen een meetbare bijdrage aan hun massa (volgens Albert Einstein zijn massa en energie immers equivalent: "E" = "mc"²). Als er energie vrijkomt zullen de eindproducten dus lichter zijn dan de som van de massa's van de reagerende kernen.
Zoals eerder gezegd stoten kernen elkaar af met de coulombkracht. Die kracht wordt sterker naarmate ze dichter bij elkaar komen, en er is dus een enorme hoeveelheid energie nodig om de kernen dicht genoeg bij elkaar te brengen voordat de (aantrekkende) sterke kernkracht het wint van de (afstotende) coulombkracht en kernfusie kan plaatsvinden. Dit is waarom het proces alleen bij zeer hoge temperatuur en druk verloopt - in het centrum van de zon is het zo'n 15 miljoen graden Celsius, in zwaardere sterren en kernfusie-reactoren nog veel heter.
In lichte sterren (zoals de zon) verloopt de kernfusie van waterstof volgens de proton-protoncyclus, in zwaardere volgens de koolstof-stikstofcyclus. In oudere sterren volgt na het opbranden dan vaak het triple-alfaproces waarbij koolstof wordt gevormd, eventueel gevolgd door andere processen (zoals koolstofverbranding) tot de vorming van ijzer. Kernen zwaarder dan ijzer worden niet gevormd bij kernfusie in sterren (het fuseren van die kernen levert geen energie meer op, maar kost energie). Deze zwaardere elementen worden alleen gevormd in supernovae (zie nucleosynthese).
Geschiedenis.
De energiebron van de zon (en andere sterren) was gedurende de negentiende eeuw een onopgelost probleem. Helmholtz had berekend dat als de zon langzaam instort onder zijn eigen zwaartekracht dit zo'n 30 miljoen jaar lang de gewenste energie kon leveren. Uit de evolutietheorie was echter inmiddels bekend dat de aarde (en dus ook de zon) vele honderden miljoenen jaren oud moest zijn, en dit werd begin twintigste eeuw bevestigd door onderzoek aan radioactiviteit. Het idee dat atoomkernen kunnen samensmelten werd voor het eerst rond 1915 geopperd door de Amerikaanse scheikundige William Draper Harkins. In 1921 suggereerde Arthur Eddington dat de fusie van waterstof tot helium het probleem van de energieproductie in de zon kon oplossen. Robert Atkinson en Fritz Houtermans gebruikten de gemeten massa's van lichte elementen om te laten zien dat het fuseren hiervan grote hoeveelheden energie kon opleveren. Zo ontstond het idee van kernfusie als de primaire energiebron van de zon en de sterren. De eerste kernfusie van waterstof-isotopen in een laboratorium werd bereikt in experimenten van Mark Oliphant in 1932, voortbouwend op eerdere experimenten met kunstmatige transmutatie van kernen door Patrick Blackett. De Duitse fysicus Hans Bethe werkte uiteindelijk in detail de belangrijkste processen in sterren uit (de hierboven genoemde cycli), en publiceerde zijn werk in 1938. Hij ontving hiervoor de Nobelprijs voor natuurkunde in 1967.
Al tijdens het Mahhattanproject in de Tweede Wereldoorlog werd onderzoek naar gebruik van kernfusie in kernwapens gedaan. Na de Tweede Wereldoorlog werd onder leiding van Edward Teller verder gewerkt aan deze "Super", en op 1 november 1952 werd tijdens de Ivy Mike waterstofbom-test de eerste door mensen gemaakte grootschalige kernfusiereactie op gang gebracht. Hoewel het gebruik van kernfusie in kernwapens steeds verder is ontwikkeld, is voor meer vredelievende toepassingen een betere beheersing van het proces nodig. Sinds de jaren vijftig wordt hier ook actief onderzoek naar gedaan, en hoewel de benodigde dichtheden en temperaturen van miljoenen graden Celsius inmiddels routinematig onder gecontroleerde omstandigheden kunnen worden bereikt in fusie-reactoren (zoals JET en NIF) levert het proces nog te weinig energie op om commercieel toegepast te worden in energiecentrales. Zie de pagina over fusie-energie voor meer informatie over dit onderzoek.

</doc>
<doc id="12511" url="https://nl.wikipedia.org/wiki?curid=12511" title="Zaag">
Zaag

Een zaag is een stuk gereedschap, een werktuig om materialen van bijvoorbeeld hout, natuursteen of metaal te bewerken, ook wel zagen genoemd. In veel beroepen, van timmerman tot chirurg wordt een zaag gebruikt.
Een zaag heeft een getand, veelal metalen blad, het zogenaamde zaagblad, waarmee in het te bewerken materiaal een zaagsnede of gleuf kan worden gemaakt. De iets uitstaande tanden van de zaag snijden in het materiaal en door de beweging van de zaag worden kleine spanen afgevoerd. De materiaaleigenschappen van het zaagblad en de vorm van de tanden zijn afgestemd op het te zagen materiaal.
Bij machinaal zagen kan een blad worden gebruikt dat in de vorm van een gesloten lus is uitgevoerd, een lintzaag. Bij een rond blad spreekt men van een cirkelzaag. Een bus-vormige zaag is de gatenzaag. Een kettingzaag is onder meer van een ketting voorzien. In tegenstelling tot machinale zagen, die gewoonlijk in een richting beweging, wordt de handzaag heen en weer bewogen in het materiaal en zaagt, afhankelijk van de tanding bij de trek- of de duwbeweging, eventueel ook bij beide. De meeste westerse zagen zijn getand om in de duwrichting te zagen, terwijl Japanse zagen getand zijn om te zagen bij het trekken.
Zagen voor steen kunnen tanden hebben, bij zachtere steensoorten, of bezet zijn met hard materiaal zoals diamantpoeder.
Zagen onderscheidt zich van snijden en knippen: bij snijden wordt geen materiaal afgevoerd en bij knippen wordt het materiaal door druk vervormd.
Slijtage.
De tanden van de zaag kunnen soms geslepen worden, met de hand of met speciale machines en worden, vooral bij houtzagen, nadien ook weer gezet, dat wil zeggen in de juiste positie gebogen. Gesinterde diamantzagen kunnen gescherpt worden door te zagen in een materiaal zoals zandsteen, dat het dragermateriaal wegslijt zodat nieuwe diamantpuntjes bloot komen te liggen.
Symboliek.
In de christelijke iconografie is de zaag het attribuut van Jozef (vandaar de schrijnwerkersterm 'een Jefzaag') en als martelwerktuig ook het attribuut van Jesaja en Simon de Zeloot. Ook is het een symbool voor de gepersonifieerde melancholie.

</doc>
<doc id="12516" url="https://nl.wikipedia.org/wiki?curid=12516" title="Stamppot">
Stamppot

Een stamppot is in Nederland en in Vlaanderen, waar het veelal stoemp wordt genoemd, een traditioneel gerecht dat wordt bereid uit diverse onderdelen, meestal uit aardappelen en groenten. Ook in Duitsland, met name in het Rijnland, maakt men stamppotten.
Algemene bereidingswijze.
De onderdelen van de stamppot worden in één pan in ruim water met zout goed gaar gekookt. Daarna wordt het water afgegoten en worden alle onderdelen door elkaar gestampt met een stamper, en af en toe geroerd. Naar smaak wordt zout, peper en eventueel boter of ander vet toegevoegd. Direct daarna wordt het gerecht, vaak met apart bereid vlees, geserveerd. Dikwijls wordt er (vlees)jus in een 'kuiltje' bij gegeven.

</doc>
<doc id="12517" url="https://nl.wikipedia.org/wiki?curid=12517" title="Magnetron (oven)">
Magnetron (oven)

Een magnetron(oven) – of in het Belgisch-Nederlands: microgolf(oven) – is een soort oven waarin voedsel met microgolfstraling verwarmd of gekookt kan worden. Sinds de jaren 1960 zijn magnetrons beschikbaar voor gebruik in de keuken. Ook bestaan er "combimagnetrons", magnetrons die ook als oven en/of grill gebruikt kunnen worden.
Diepvriesgerechten zijn vaak voorbereid om in de magnetron te ontdooien en de laatste garing te krijgen.
Naam.
In Nederland wordt het apparaat "magnetron" genoemd en in Vlaanderen meestal "microgolfoven" of kortweg "microgolf" of "micro". Magnetron verwijst naar de interne component die de microgolfstraling opwekt, "het" "magnetron". Microgolf daarentegen is gebaseerd op de werking van de oven met "microgolven".
Geschiedenis.
De mogelijkheid om met behulp van microgolven voedsel te verwarmen werd gedurende de jaren 1940 ontdekt door Percy Spencer, die bij Raytheon werkte en magnetrons bouwde voor radars. Spencer bedacht een nieuwe techniek om microgolfradars te ontwikkelen voor betere radarsystemen om het bombarderen van Londen te beperken. Op een dag merkte hij, terwijl hij voor een microgolfsysteem stond, dat een chocoladereep die hij in zijn zak had zitten was gesmolten. Spencer had al vele uitvindingen gedaan en had 120 octrooien op zijn naam staan.
Het eerste voedsel dat vervolgens met behulp van microgolven bereid werd, was popcorn. Het tweede was een ei, dat echter in het gezicht van een van de proefnemers explodeerde.
In 1945 vroeg Raytheon een patent aan op het koken met microgolven en in 1947 bouwde het bedrijf de eerste commerciële magnetronoven, de "Radarange". Het apparaat was bijna 1,8 meter hoog en woog 340 kilogram. Met waterkoeling kon het 3000 watt leveren, ongeveer drie keer zoveel als de latere magnetrons.
Werking.
Een magnetronoven is een oven met daarin een onderdeel dat microgolven produceert; dit is het eigenlijke magnetron. Dat onderdeel heeft de vorm van een vacuümbuis. Daarin worden elektronen in een magnetisch veld bewogen zodat elektromagnetische straling van een vaste frequentie ontstaat. Deze wordt geleid naar de ruimte met het voedsel. De frequentie is meestal 2,45 GHz en de golflengte ongeveer 13 cm (in de UHF-band).
Er is sprake van resonantie in de elektronenbuis, in de antenne en bij de afsluiting langs de randen van de deur, maar (anders dan er vaak gedacht wordt) niet in het voedsel. De gekozen frequentie is dan ook niet kritisch.
Voedsel bestaat net als veel andere materie grotendeels uit moleculen. De moleculen bewegen chaotisch. De gemiddelde bewegingsenergie van die moleculen wordt waargemomen als de temperatuur van het voedsel. Heet voedsel bestaat uit sneller bewegende moleculen dan koud voedsel.
De meeste moleculen zijn elektrisch neutraal. Een groot deel heeft echter wel een elektrisch dipoolmoment, dat wil zeggen dat het ene uiteinde een positieve lading bezit en het andere uiteinde een even grote, maar negatieve lading. De lading is dus niet gelijkmatig verdeeld over het molecuul. Zo'n molecuul wordt dan polair genoemd (moleculen waarbij de lading gelijkmatig verdeeld is zijn apolair). De moleculen van water, suiker en eiwit zijn bijvoorbeeld polair. Bijvoorbeeld vetten zijn daarentegen betrekkelijk apolair, omdat ze voor het grootste deel uit lange apolaire ketens bestaan.
De golven kunnen de magnetron niet uit, ze weerkaatsen tegen de metalen wanden en het gaas in de deur. Alle energie blijft beschikbaar in de oven. De golven dringen wel een paar cm door in het voedsel. Daar kunnen ze hun energie kwijt. Alleen de polaire moleculen in het voedsel, bijvoorbeeld de watermoleculen, reageren op het elektromagnetisch veld. Die moleculen gaan verdraaien om in lijn te komen met het veld op dat moment, maar dat kost tijd en steeds opnieuw verandert het veld 180 graden van richting. Zo blijven ze zich verdraaien. De gemiddelde draaisnelheid van die moleculen neemt daardoor toe. Dat is hetzelfde als verhoging van de temperatuur van dat gedeelte van het voedsel. Gedeelten zonder polaire moleculen warmen niet op, althans niet hierdoor. Door warmteoverdracht via contactgeleiding en warmtestraling (andere frequentie) verdeelt de warmte zich langzaam alsnog over alle voedsel.
De watermoleculen in ijs zijn polair en willen wel draaien, maar ze zitten te vast om te draaien. Daarom warmt ijs slecht op in een magnetron (behalve na toevoegen van water, dat neemt alle beweging op en geeft dat meteen door aan het ijs).
Omdat de golven binnen de ruimte van de oven blijven, ontstaan daar door interferentie staande golven; hierdoor is de opwarming op sommige plekken heviger dan op andere. Om deze reden is de magnetron meestal voorzien van een draaiplateau, zodat de energie gelijkmatiger over alle delen van het op te warmen voedsel verdeeld wordt. Om staande golven te voorkomen gebruiken sommige constructeurs een draaiende antenne of een ovenruimte die geen rechthoekige doosvorm heeft.
De ovenruimte waarin het voedsel bereid wordt, moet een kooi van Faraday zijn om ervoor te zorgen dat de straling niet naar de omgeving ontsnapt. Daarom is de glazen deur van de magnetron voorzien van een geleidend metaalrooster om de afscherming door de deur te realiseren en een schakelaar om de magnetron uit te schakelen zodra de deur geopend wordt. De microgolfstraling heeft een golflengte van ongeveer 13 cm, dat is veel groter dan de mazen van dat rooster en kan niet passeren, maar licht, ook een vorm van elektromagnetische straling maar met veel kortere golflengtes, kan dat wel.
Gebruik.
De magnetron kan worden gebruikt bij het ontdooien van diepgevroren voedsel, voordat het bereid wordt in de oven of op het fornuis. Ook is het apparaat zeer geschikt om reeds bereid voedsel uit de koelkast snel op te warmen.
Voor het bereiden van voedsel is de magnetron volgens sommigen niet in alle opzichten geschikt. Er wordt onder meer gewaarschuwd tegen de straling en tegen het verwarmingsproces dat de voedingsstoffen uit het eten zou verwijderen. Wetenschappelijk onderzoek heeft echter geen enkel negatief effect op het bereide voedsel kunnen aantonen. Volgens een publicatie van de "Harvard Medical School" is het bereiden van groenten met de magnetron voor de voedingswaarde zelfs beter dan gewoon koken, omdat de voedingsstoffen beter behouden blijven.
Niet alle voedsel wordt even smakelijk als bij de gebruikelijke bereidingswijze. Doordat de warmte gelijkmatig in de buitenste 2 cm van het gerecht ontstaat, is er geen 'korstvorming' of krokant laagje. Daartegenover staan enkele voordelen:
In combinatie met een conventioneel verwarmingselement zoals in een oven kunnen in een magnetron voedingsmiddelen gebraden worden, wat een smakelijker resultaat oplevert.
Er zijn veel kant-en-klaarmaaltijden te koop die speciaal zijn ontwikkeld voor de magnetron.
Veiligheid.
Grote risico's bij gebruik van een magnetron zijn niet aangetoond, maar door het te kort of ongelijkmatig verhitten van eerder bereide kliekjes bestaat de kans dat niet alle bacteriën gedood worden, met een kans op voedselvergiftiging.
Metaal en metaalbevattende folie horen niet in de magnetron thuis. Omdat deze de straling weerkaatsen, bereikt minder straling het voedsel. Bovendien kan het stralingselement oververhit raken als het te veel gereflecteerde straling terug ontvangt. Ook kunnen rond het metalen voorwerp vonken optreden en metaaldampen ontstaan die op het eten neerslaan. Er zijn speciale metalen verpakkingen die wel geschikt zijn voor in de magnetron. Deze hebben geen scherpe uiteinden.
Tevens zijn niet alle kunststoffen veilig in de magnetron. Plastic bakken die veilig voor de magnetron zijn, hebben een tekst erop staan die dit aangeeft. Ook polystyreen wegwerpartikelen en plastic tassen zijn niet veilig in de magnetron: delen ervan kunnen in het voedsel terechtkomen.
Ook op serviesgoed wordt aangegeven of dit magnetronbestendig is, aangezien niet alle soorten servies geschikt zijn voor de magnetron.
Glas en keramiek zijn wel veilig. Wel moet uitgekeken worden voor drinkbekers die zijn voorzien van metalen versieringen, deze kunnen wel vonken geven.
De microgolven die zouden ontsnappen als de kooi van Faraday onverhoopt lek zou raken zouden zeer gevaarlijk kunnen zijn, en in de magnetron (vooral oudere) zit een hoogspanningstransformator die 2 kV levert met een piekstroom van 2 A, wat gemakkelijk een mens kan doden. De antenne van de magnetronbuis bevat ook longschadelijk materiaal dat kan vrijkomen bij beschadiging (dan verandert het in stof lichter dan lucht), namelijk beryllium.
Ook bevat de magnetron een hoogspanningscondensator met een hoogspanningsdiode om de spanning gelijk te richten zodat de magnetronbuis langer meegaat en genoeg spanning krijgt.
Er bestaat een kans op superverhit water. Dat is water van 100 °C of meer dat nog steeds vloeibaar is. Normaal gesproken gaat water borrelen als het kookt, zodat de waterdamp kan ontsnappen. De aanzet daarvoor wordt vaak gedaan door kalk en mineralen in het water, of door oneffenheden van het voorwerp waar het water in zit, bijvoorbeeld een beker of glas. Bij gedestilleerd water, of water met weinig mineralen komt dat proces soms niet op gang. Pas als er een voorwerp zoals een theelepeltje, of wat suiker in aanraking komt met het water, zal het opeens gaan borrelen en zelfs uit de beker spatten.
In 1989 waren er pogingen om de opvatting dat door magnetrons de voedingswaarde van voedsel wordt verminderd, te onderzoeken. Men slaagde er echter niet in om dit aan te tonen. Algemene uitspraken daarover zijn lastig, omdat de waarden voor voedingsmiddelen sterk van elkaar verschillen en steeds rekening moet worden gehouden met andere manieren van verhitting. In hoeverre door magnetronverhitting de moleculaire structuur van het voedsel verandert en wat de gevolgen daarvan zijn voor de mens, is onvoldoende aantoonbaar.
Radiocommunicatie.
Aangezien consumentenmagnetrons de frequentie van 2,45 GHz gebruiken, is deze vanwege de hoge dichtheid van magnetrons in huishoudens praktisch onbruikbaar voor radiocommunicatie. Als gevolg daarvan is internationaal afgesproken dat deze frequentie vrij gebruikt kan worden zonder licentie. Zo werken bijvoorbeeld sommige vormen van wifi (draadloos computernetwerk), draadloze huistelefoons, babyfoons en bluetooth vanaf 2,4 GHz.

</doc>
<doc id="12518" url="https://nl.wikipedia.org/wiki?curid=12518" title="Microwave">
Microwave



</doc>
<doc id="12519" url="https://nl.wikipedia.org/wiki?curid=12519" title="Goniometrie">
Goniometrie

Goniometrie, trigonometrie (Oudgrieks: τρεῖς "(treis)", drie, γωνία "(gōnia)", hoek en μετρεῖν "(metrein)", meten) of driehoeksmeetkunde is een tak van de wiskunde die zich bezighoudt met driehoeken en in het bijzonder de oorspronkelijk op driehoeken gebaseerde goniometrische functies zoals sinus (sin), cosinus (cos) en tangens (tan). Dit is een basisvak van de vlakke meetkunde, omdat alle andere vormen die door rechte lijnen worden ingesloten, opgebouwd kunnen worden uit driehoeken.
De goniometrie kent vele toepassingen, onder andere bij de driehoeksmeting.
De goniometrische cirkel.
Een goniometrische cirkel of eenheidscirkel is een cirkel met als middelpunt de oorsprong van het assenstelsel en een straal met lengte 1. De voerstraal naar een punt P op de cirkel maakt een hoek formula_1 met de formula_2-as. De sinus van deze hoek, formula_3, is gelijk aan de formula_4-coördinaat van het punt P. De cosinus van de hoek, formula_5, is gelijk aan de formula_2-coördinaat van het punt P. Hieruit volgt dat de cosinus van formula_1 gelijk is aan de sinus van het complement van formula_1, wat de naam cosinus ("complementaire sinus" of "complementsinus") verklaart.
Als punt P de cirkel doorloopt zullen de waarden van formula_5 en formula_3 de waarden doorlopen uit het interval [−1,1].
Ook andere goniometrische getallen krijgen een meetkundige betekenis op de eenheidscirkel. De tangens, gewoonlijk rekenkundig gedefinieerd als het quotiënt van sinus en cosinus, is onder meer ook gelijk aan de formula_4-coördinaat van het snijpunt van de voerstraal met de rechter verticale raaklijn aan de cirkel (formula_12). De cotangens is gelijk aan het omgekeerde van de tangens, maar is ook de formula_2-coördinaat van het snijpunt van de voerstraal met de bovenste horizontale raaklijn aan de cirkel (formula_14). Gelijkaardige constructies leveren de secans (de reciproke van de cosinus) en de cosecans (de reciproke van de sinus).
Met behulp van de goniometrische cirkel kan de hoekeenheid radiaal afgeleid worden: 1 (één) radiaal is de hoek waarbij de booglengte gelijk is aan de straal (formula_15, is gelijk aan ruim 57°). De booglengte tussen twee punten op de goniometrische cirkel is de absolute waarde van de hoek, uitgedrukt in radialen, tussen de voerstralen naar deze punten.
Tegenwijzerzin is de positieve oriëntatiezin op een goniometrische cirkel. Een hoek gemeten in tegenwijzerzin vanaf het beginbeen tot eindbeen heeft dan een positieve waarde. Meet men in wijzerzin dan heeft de hoek een negatieve waarde.
Geschiedenis.
Griekse wetenschappers raakten voor het eerst geïnteresseerd in goniometrische getallen vanuit de praktische noodzaak van sterrenkundige berekeningen. Het belangrijkste Griekse leerboek over astronomie waar we vandaag nog over beschikken, is dat van Ptolemaeus, het best bekend onder de titel van de Arabische vertaling Almagest. Bij Ptolemaeus is de schijnbare beweging van een hemellichaam het resultaat van de samenstelling van de dagelijkse rotatie van de hemelkoepel en de jaarlijkse omwenteling van de zon rond de aarde. Om die samenstelling uit te rekenen heeft hij de lengte van de koorde van een hoek nodig; in moderne terminologie is dat het dubbel van de sinus van de halve hoek, vermenigvuldigd met de straal van de cirkel die bij Ptolemaeus gestandaardiseerd wordt op 60 naar Babylonisch voorbeeld.
Ook in de Chinese traditie, vastgelegd in het boek Zhoubi Suanjing, ligt de sterrenkunde aan de basis van de goniometrie.
Relaties tussen hoeken.
Met behulp van de cirkel worden de volgende relaties zichtbaar:
De tangens van een hoek is gedefinieerd als de verhouding tussen formula_19 en formula_20, dus:
zodat:
Uit de stelling van Pythagoras volgt de grondformule van de goniometrie:
Cotangens (cot), secans (sec) en cosecans (csc) zijn de reciproque functies van respectievelijk: de tangens, cosinus en de sinus.
Met de basisrelaties kan steeds een van de functies in een andere worden uitgedrukt, zij het slechts voor een rechthoekige driehoek. De 'kunst' bij goniometrie is dan ook vaak om een willekeurige driehoek of veelhoek op te delen in rechthoekige driehoeken, zodat de basisrelaties toegepast kunnen worden. De volgende 6 formules gelden voor formula_1 tussen 0 en formula_28 radialen.
Verdere omrekenregels.
De som- en verschilregels:
Met "α" = "β" levert dat de verdubbelingsformules:
Voor het drievoud van een hoek volgt uit de somregels in combinatie met de regels voor de dubbele hoek het volgende:
De regels van Simpson zetten sommen om in producten (ontbinden in factoren):
Verder geldt:
Nuttig bij het integreren:
Ezelsbruggetje.
SOHCAHTOA in het Engels:
Goniotafel.
Om de waarde te bepalen van een goniometrische functie bij een bepaalde hoek wordt gebruikgemaakt van een computer of rekenmachine. Vóór de introductie van deze hulpmiddelen werd gebruikgemaakt van een zogenaamde goniometrische tafel of kortweg een goniotafel. In een goniotafel, welke vaak was gecombineerd met een logaritmische tafel of logaritmetafel, werd voor de hoeken tussen 0 en 90 graden, met een verdere onderverdeling in minuten, de logaritmische waarden (log-waarden) gegeven voor de sin-, cos-, cotan- en tan-functie. Met de logaritmetafel kon deze waarde vervolgens worden omgezet in een reëel getal. Tussenliggende hoekwaarden kon men berekenen door te interpoleren. Grotere of negatieven hoeken kon men berekenen door gebruik te maken van de standaard goniometrische relaties.
Goniometrische functies.
"Zie Goniometrische functie voor het hoofdartikel over dit onderwerp."
De goniometrische getallen kunnen bestudeerd worden als reële functies van hun argument. Meestal wordt daarbij het argument als hoek uitgedrukt in radialen, zodat de goniometrische functies periodiek zijn met periode formula_62 (of de helft daarvan in het geval van tangens en cotangens).
De sinus- en cosinusfunctie zijn begrensd omdat hun beeld het gesloten interval formula_63 is. De tangens-, cotangens-, secans- en cosecansfunctie zijn onbegrensd en hebben periodiek terugkerende verticale asymptoten, die overeenkomen met gaten in hun domein (deling door 0 in de definitie).
Alle goniometrische functies zijn onbeperkt differentieerbaar op hun domein, en zelfs analytisch in de zin dat ze in de omgeving van elk punt gelijk zijn aan de reekssom van hun Taylorreeks. Als voorbeeld geven we hier de reeksontwikkeling van de sinusfunctie omheen het punt formula_64 die absoluut convergeert voor willekeurige waarden van formula_65
De afgeleide functie van de sinus is de cosinus; de afgeleide van de cosinus is het tegengestelde van de sinus. Verder geldt:
Wegens hun analyticiteit kunnen al deze functies worden voortgezet in de complexe getallen, en de hierboven aangehaalde verbanden en rekenregels blijven daarbij geldig. De periodiciteit geldt alleen in de reële richting, ze zijn dus niet dubbelperiodiek.
Formule van Euler.
"Zie Formule van Euler voor het hoofdartikel over dit onderwerp."
De uitbreiding van de goniometrische functies naar de complexe getallen brengt de goniometrie in verband met de natuurlijke exponentiële functie. Dit verband komt heel precies tot uiting in de "formule van Euler:"
Deze formule kan omgedraaid worden tot een 'analytische' definitie van de sinus en de cosinus:
Naar analogie hiermee worden, door weglating van alle optredens van de imaginaire eenheid formula_74 uit het rechterlid, de hyperbolische functies sinh en cosh gedefinieerd.
Inverse functies.
"Zie Cyclometrische functie voor het hoofdartikel over dit onderwerp."
De goniometrische functies zijn niet als dusdanig omkeerbaar omdat ze niet injectief zijn: verschillende hoeken hebben dezelfde waarde voor, pakweg, de sinus. Om toch een eenwaardige inverse te bekomen, beperkt men het domein van een reële goniometrische functie zodanig dat de beperkte functie één hoek op één waarde afbeeldt.
De sinus wordt beperkt tot formula_75 en de inverse heet arcsinus (ook aangeduid als "boogsinus", "asin", "arcsin", "bgsin" of "sin−1") en heeft als domein formula_76
De cosinus wordt beperkt tot formula_77 en heeft als inverse de arccosinus ("boogcosinus", "acos", "arccos", "bgcos" of "cos−1"), eveneens met domein formula_76
De tangens beperkt tot het open inverval formula_79 heeft als inverse de arctangens ("atan", "arctan", "bgtan" of "tan−1") met domein heel formula_80
De cotangens beperkt tot formula_81 heeft als inverse de arccotangens ("arcot," "bgcot" of "cot−1"), eveneens met domein formula_80
De secans beperkt tot formula_83 heeft als inverse de arcsecans ("arcsec," "bgsec" of "sec−1") met domein formula_84
De cosecans beperkt tot formula_85 heeft als inverse de arccosecans ("arccsc," "bgcsc" of "csc−1"), eveneens met domein met domein formula_84
Zoals altijd kan de grafiek van een inverse functie worden bekomen uit die van de oorspronkelijke functie door formula_87- en formula_88-assen te verwisselen (spiegeling ten opzichte van de bissectrice met vergelijking formula_89).
Wegens de inverse functiestelling zijn de cyclometrische functies op het inwendige van hun domein differentieerbaar. Hun afgeleiden zijn niet langer goniometrische of cyclometrische, maar algebraïsche functies.

</doc>
<doc id="12520" url="https://nl.wikipedia.org/wiki?curid=12520" title="Driehoeksmeetkunde">
Driehoeksmeetkunde



</doc>
<doc id="12521" url="https://nl.wikipedia.org/wiki?curid=12521" title="Fondue">
Fondue

Fondue is een gerecht waarbij voedingsmiddelen in kleine stukjes worden ondergedompeld in een warme of hete vloeistof.
Soorten fondue.
Kaasfondue.
Kaasfondue zou in de 18e eeuw uit noodzaak zijn ontstaan. Het woord fondue is afkomstig van het Franse woord “fondre”, wat smelten betekent. In de zomermaanden gemaakte kazen waren destijds in de winter verouderd en onverteerbaar geworden. Door deze te verwarmen en te verdunnen met melk ontstond een soort kaassoep. Deze zou dan worden gegeten met wat men toen voorhanden had, zoals aardappelen. Met het stijgen van de welvaart en betere bewaartechnieken raakte deze kaassoep in de vergetelheid. De juistheid van bovengenoemde wordt wel in twijfel getrokken omdat in die tijd kaas vooral een luxeproduct was.De kaasfondue werd omstreeks 1930 door de "Schweizerische Käseunion" als Zwitsers nationaal gerecht gepromoot. In de jaren zestig werd het gerecht ook in Noord-Amerika populair. Vanwege de enorme diversiteit en kwaliteit van de kazen werd het een luxemaaltijd. Vanaf die tijd wordt kaasfonduen gedaan door stukjes stokbrood in de gesmolten kaas te dopen. De fondue wordt dan bereid met witte wijn.
Het moderne recept wordt geacht afkomstig te zijn uit Zwitserland. De ingrediënten die daarvoor worden gebruikt verschillen per streek. Het zijn Gruyère/Vacherin - kaas in het Franstalige deel van Zwitserland, maar in het Duitstalige deel van Zwitserland wordt eerder Emmentaler gemengd met witte wijn. Verder is er zetmeel nodig om de fondue te binden. Naar smaak wordt knoflook, nootmuskaat, boleten, peper en kirsch toegevoegd. 
In Zwitserland wordt kaasfondue vaak aangeboden in hotels.
Volgens sommigen is het laatste restje, de enigszins gekaramelliseerde laag op de bodem van de pan het lekkerste. In Zwitserland wordt het "la réligieuse" (de non) of "Grossmueter" (de oma) genoemd.
In Nederland wordt kaasfondue ook gemaakt van Goudse kaas. In België met Gruyère, Emmentaler of Comté en wordt er gevarieerd met bier in plaats van witte wijn.
Enkele van de voornaamste Zwitserse kaasfondues:
Vleesfondue.
Ook wel fondue Bourguignonne genoemd. Hierbij wordt vlees gedoopt in hete neutraal smakende plantaardige olie die goed verhit kan worden zoals bijvoorbeeld zonnebloem-, druivenpit- of arachideolie. Daarbij worden allerlei sausjes geserveerd zoals:
Oosterse fondue.
In China kent men een op fondue lijkend gerecht, dat men huo guo noemt (火鍋, letterlijk: "vuurpan" maar in het Engels vertaald als "hot pot" of som "steamboat"). Bij deze fondue worden vlees, vis, aardappelen of groenten met hulp van kleine of grotere metalen mandjes of eetstokjes gedoopt in hete bouillon. Het gare voedsel wordt vervolgens nog in een dipsaus gedoopt.
Zowel de voedingsmiddelen, de dipsaus als de samenstelling van de bouillon kan wisselen naargelang de streek in China waar de variant vandaan komt. De bouillon kan variëren van mild tot zeer pittig. In tegenstelling tot westerse fondue is het de bedoeling dat het voedsel in de bouillon wordt achtergelaten, er blijven dus geen mandjes in de fondue hangen. Wanneer het voedsel gaar is kan het uit de bouillon worden geschept met de mandjes of, wanneer men geen mandjes gebruikt, met de eetstokjes. 
Bij het eten van huo guo dient men erop bedacht te zijn dat sommige voedingsmiddelen meer bereidingstijd nodig hebben dan andere. Ook is het belangrijk lepels en stokjes waarmee men de rauwe ingrediënten toevoegt gescheiden te houden van de stokjes waarmee men eet, ter voorkoming van voedselvergiftiging. Men kan ook eetgerei ontsmetten door het even in de hete bouillon te dopen.
Het gerecht is zeer populair in China. Er bestaan restaurants die zich in Chinese fondue hebben gespecialiseerd. Met de emigratie van Chinezen naar het buitenland en de globalisering, wint het gerecht ook meer en meer aan populariteit buiten China.
Visfondue.
Stukjes vis worden gedoopt in hete visbouillon.
Chocoladefondue.
Stukjes cake en fruit worden in een kom van meestal aardewerk of porselein met gesmolten chocolade gedoopt. De chocoladefondue kan deel uitmaken van een ontbijt, als traktatie op de middag of als nagerecht.
Een feestelijke variatie op de kom met chocolade is de chocoladefontein.
Satéfondue.
Een van oorsprong Tilburgse traditie is de satéfondue. Bij deze fondue is pindasaus het hoofdbestandsdeel en dit wordt veelal gecombineerd met kip en sperziebonen. Zowel de samenstelling van de pindasaus als de verdere ingrediënten kennen vele variaties.
Hulpmiddelen.
Om fondue te eten is een aantal hulpmiddelen nodig. De hete vloeistof bevindt zich in een fonduepan, of voor kaasfondue een caquelon.
De vloeistof wordt warm gehouden op een brander die brandt op spiritus. Bij voorkeur is de vlam hiervan regelbaar zodat de vloeistof op de juiste temperatuur gehouden kan worden. Bij de bouillon fondue (waarbij de bouillon zachtjes kookt) is dit minder kritisch, omdat een kokende vloeistof dezelfde temperatuur behoudt. Voor zowel olie als gesmolten kaas geldt dat de vloeistof goed op de juiste temperatuur gehouden moet worden. Er bestaan ook elektrische fonduepannen, waarbij de vloeistof door een verwarmingselement onder de pan wordt verhit. De sterkte hiervan kan dan met een draaiknop aan de voorzijde worden geregeld.
Fonduevorken zijn lange vorken met meestal 2 punten waaraan het in te dopen voedsel wordt vastgeprikt. Ze hebben ook een houten handvat om te voorkomen dat mensen hun vingers branden als de vork in de fondue wordt gedoopt.
Gezelligheid.
Fonduen wordt door veel mensen ervaren als een gezellige manier om de maaltijd te gebruiken. Alle personen zitten om de tafel en dopen hun fonduevork in dezelfde pan. De maaltijd duurt lang en men heeft rustig de tijd om met elkaar te praten, vergelijkbaar met gourmetten. Fonduen wordt daarom ook gezien als een maaltijd die vaak op speciale feestdagen wordt geserveerd, zoals tijdens Kerstmis.

</doc>
<doc id="12522" url="https://nl.wikipedia.org/wiki?curid=12522" title="Sinus en cosinus">
Sinus en cosinus

De sinus en de cosinus zijn onderling sterk samenhangende goniometrische functies. Het waren oorspronkelijk functies van de hoeken in een rechthoekige driehoek. De sinus is daarin de verhouding van de tegenover de hoek liggende zijde en de schuine zijde, en de cosinus is de sinus van de complementaire hoek en dankt daaraan zijn naam. De cosinus is dus de verhouding van de aanliggende zijde en de schuine zijde. Beide functies spelen een belangrijke rol bij de bestudering van driehoeken, veelhoeken en cirkels, en vanwege het periodieke karakter ook bij de bestudering van periodieke verschijnselen. Sinus en cosinus zijn functies met als grafiek de bekende golflijn, de sinusoïde.
Definities.
In een rechthoekige driehoek.
Oorspronkelijk was in een rechthoekige driehoek formula_1 met rechte hoek in het hoekpunt formula_2 en zijden formula_3, de "sinus" van de hoek formula_4 in het hoekpunt formula_5 gedefinieerd als:
De cosinus was gedefinieerd als:
De cosinus is de sinus van het complement formula_8 van formula_4:
Omdat rechthoekige driehoeken met een van de scherpe hoeken gelijk aan formula_4 alle gelijkvormig zijn, hangen de sinus en de cosinus niet af van de keuze van de driehoek.
Verder volgt uit de stelling van Pythagoras:
Voor hoeken tot 360°.
In bovenstaande definitie zijn sinus en cosinus alleen gedefinieerd voor scherpe hoeken, hoeken tussen 0 en 90°. Daarom is de definitie aanvankelijk uitgebreid tot hoeken tussen 0 en 360° met behulp van de goniometrische cirkel, de cirkel met straal 1 om de oorsprong. De voerstraal naar een punt formula_13 op deze cirkel maakt een hoek formula_14 met de positieve formula_15-as, en de cosinus en de sinus worden gedefinieerd als de coördinaten van formula_16:
Voor willekeurige hoeken.
De definitie kan nog verder uitgebreid worden tot willekeurige hoeken door deze te reduceren tot een hoek van 0 tot 360°. Een willekeurige hoek formula_14 is als hoek eigenlijk niet te onderscheiden van de hoek
De definitie wordt daarom verder uitgebreid door voor alle hoeken formula_21 die een geheel veelvoud formula_22 van elkaar verschillen, te stellen:
Radialen.
De sinus en cosinus zijn op deze manier voor elk reële getal formula_15 in radialen gedefinieerd. Het zijn beide periodieke functies met periode formula_26. Voor alle gehele getallen formula_27 geldt:
Als machtreeks.
Met uitsluitend meetkundige argumenten en eigenschappen van de limiet kan aangetoond worden dat de sinus en de cosinus differentieerbaar zijn en dat:
Uit de figuur blijkt bijvoorbeeld:
Dus
Uit de relaties voor de afgeleiden volgt voor formula_37 en formula_38
Met dit resultaat kunnen voor de sinus en de cosinus taylorreeksen worden opgesteld. De volgende reeksontwikkelingen gelden voor de sinus en de cosinus:
Deze machtreeksen worden ook in de analyse gebruikt als definitie van de beide functies.
Differentiaalvergelijking.
Het is ook mogelijk de sinus en de cosinus te definiëren met behulp van een stel differentiaalvergelijkingen. Zij zijn de enige oplossingen van het stelsel:
met de randvoorwaarden
Uitbreiding naar complexe getallen.
De definitie als machtreeks maakt het mogelijk de sinus en de cosinus ook te definiëren voor complexe getallen formula_46.
Geschiedenis.
De sinus en cosinus werden bestudeerd door Hipparchus uit Nicaea (180–125 v.Chr.), Claudius Ptolemaeus uit Egypte (90–165), Aryabhata (476–550), Varahamihira, Brahmagupta, Al-Chwarizmi, Omar Khayyám, Bhāskara II, Nasir al-Din al-Toesi, Rheticus en Regiomontanus (1464).
De Arabieren waren ook actief en introduceerden de sinus als "gib", wat letterlijk koorde betekent. In de 12e eeuw werden de Arabische werken vertaald naar het Latijn. Hierbij werd "gib" verward met "gaib", dat bocht of boezem betekent. Het Latijnse woord hiervoor is "sinus". Ondanks de foute vertaling raakte het ingeburgerd.
De sinus en cosinus zijn verhoudingen van bepaalde zijden in een rechthoekige driehoek. De grootte van de driehoek speelt daarbij geen rol, voor een bepaalde hoek zijn de verhoudingen onafhankelijk van de grootte van de driehoek. Dit volgt onmiddellijk uit de definitie van gelijkvormigheid. Deze definitie van de sinus en cosinus wordt nog steeds onderwezen. Hoewel de regels niet moeilijk zijn, worden ze nog wel eens door elkaar gehaald. Het ezelsbruggetje 'solcaltoa' kan helpen de regels te onthouden.
Relatie met complexe exponent.
en
Deze formules definiëren de functies ook voor complexe formula_15.
Deze twee relaties kunnen worden afgeleid uit de formule van Euler:
Somformules.
Zo zijn er meer goniometrische gelijkheden.
Toepassingen.
De sinus en de verwante goniometrische functies zoals de cosinus, worden in de wiskunde vaak toegepast. De sinusregel en de cosinusregel leggen het verband tussen de lengte van de zijden en de hoeken in een driehoek, maar de goniometrische functies liggen ook aan de basis van de studie van golven. Een van de eigenschappen van de sinus is dat de tweede afgeleide ook een sinus is, maar tegengesteld van teken en voor de cosinus geldt hetzelfde. Dit maakt de sinus en de cosinus een oplossing van de golfvergelijking, die een differentiaalvergelijking van de tweede graad is.
Een andere toepassing van de sinusfunctie en andere goniometrische functies is het converteren van een coördinaat in poolcoördinaten naar het cartesische coördinatenstelsel. De formula_15- en formula_67-coördinaat in een assenstelsel worden berekend via:
en
Daarin is formula_14 de poolhoek en formula_71 de poolstraal.
Enkele voorbeelden.
Het is praktisch enkele waarden van de sinus, de cosinus en de tangens te weten:
Of, gemakkelijker te onthouden:

</doc>
<doc id="12523" url="https://nl.wikipedia.org/wiki?curid=12523" title="Elektrostatische ontlading">
Elektrostatische ontlading

Een elektrostatische ontlading (met name in de elektronica vaak met het Engelse ESD, "electrostatic discharge", aangeduid) is een kortdurende elektrische stroom tussen twee verschillend elektrisch geladen (geïsoleerde) lichamen, waardoor ladingsvereffening, althans in zekere mate, plaatsvindt. Een elektrostatische ontlading vindt plaats doordat er een elektrisch contact ontstaat tussen beide voorwerpen of doordat er bij voldoende potentiaalverschil tussen beide een doorslag gebeurt door het niet-geleidende medium tussen de lichamen, het diëlektricum. Er springt lading in de vorm van elektronen over van het lichaam met de lagere potentiaal naar dat met de hogere, in sommige gevallen in de vorm van een vonk. Als de ladingen onderling zijn vereffend, is het potentiaalverschil verdwenen, maar kan op beide lichamen nog wel lading achterblijven. Als de ontlading plaatsvond als een doorslag door het tussenliggende medium, blijft meestal een potentiaalverschil bestaan. Volledige ontlading van een positief of negatief geladen lichaam kan worden bewerkstelligd door verbinding met een geleider die op aardpotentiaal ligt. Ontlading kan minder uitgesproken (zonder vonk) plaatsvinden bij toepassing van hoogohmige weerstanden, waardoor de stroomsterkte wordt beperkt.
Vonk.
Als het potentiaalverschil tussen twee punten hoger is dan de doorslagspanning van het diëlektricum tussen deze twee punten, kan elektrostatische ontlading plaatsvinden in de vorm van een "vonk". Dat kan worden veroorzaakt doordat de spanning toeneemt of doordat de afstand tussen de lichamen kleiner wordt. Ook de vorm van de lichamen kan de doorslag beïnvloeden, elektrostatische lading verzamelt zich het gemakkelijkst op delen met een kleinere radius, zoals uitsteeksels. Doorslagspanningen van allerlei mediums zijn doorgaans hoger dan enkele kilovolts. Als er eenmaal doorslag van het medium optreedt, loopt er een relatief vrij grote, maar kortdurende elektrische stroom. Deze stroom ioniseert de in het medium aanwezige atomen of moleculen. Ook kan dissociatie optreden van moleculen. In een vonk door lucht ontstaat hierdoor het scherp ruikende en giftige ozon, O3. In de lucht aanwezige zuurstof dissocieert in twee losse zuurstofatomen. Deze binden zich weer aan een ander zuurstofatoom. Een vonk gaat meestal gepaard met de uitstraling van licht met helder witte kleur. Doordat het stroomkanaal heet wordt en daarna weer snel afkoelt en implodeert ontstaat ook geluid.
Gevaar.
De meeste elektrostatische ontladingen waarmee de mens dagelijks kan worden geconfronteerd, zijn - ondanks de relatief hoge spanningen - ongevaarlijk, omdat de ladingen en daardoor de stromen klein zijn en in tegenstelling tot wat vaak gedacht wordt, niet de spanning maar de daardoor ontstane stroom maatgevend is voor een mogelijk gevaar. Ontladingen kunnen bijvoorbeeld ontstaan door wrijving tussen verschillende soorten kunststoffen. Vaak kan op- en ontlading niet worden opgemerkt. Onder optimale omstandigheden, zoals in een droge lucht, kunnen met name de ontladingen waargenomen worden. Veel mensen kennen de verschijnselen bij het uittrekken van een trui in het donker, waarbij de statische lading die wordt opgewekt door de wrijving tussen de trui en het hoofdhaar of andere kleding, weer wordt vereffend tussen delen van de trui onderling. Hierbij ontstaan kleine knetterende vonkjes, die in het donker goed zichtbaar zijn. Het kammen van droog haar met een kunststoffen kam kan ook met dit soort verschijnselen gepaard gaan. Wie bij helder en droog weer elektrostatisch geladen is geraakt door wrijving van kleding, hoofdhaar of schoeisel met een stoelzitting of vloerbedekking, kan onmiddellijk voor het aanraken van een geleider zoals een deurkruk of een autoportier, een flinke tik voelen. De ladingsvereffening tussen persoon en geleider gaat gepaard met een elektrische stroom door het lichaam en een doorslag van de lucht (vonk) tussen bijvoorbeeld een vingertop en een metalen vlak. Of het metalen voorwerp al dan niet geaard is maakt hierbij geen wezenlijk verschil. De pijnlijke sensatie bij dit verschijnsel wordt veroorzaakt door het hier besproken type ontlading relatief hoge stroomsterkte die door een miniem deel van de huid, waar de vonk overspringt, loopt. Wie in een dergelijke situatie een metalen voorwerp (bijvoorbeeld een sleutel) in de hand houdt en daarmee het metalen voorwerp (bijvoorbeeld een deurklink) aanraakt zal weinig tot niets voelen als er tussen sleutel en deurknop een vonk overspringt. De elektrische stroom wordt verdeeld over het gehele contactoppervlak tussen sleutel en vingers. Wie tijdens het uitstappen een metalen deel van de auto blijft aanraken, zal niet of nauwelijks elektrostatisch worden opgeladen. En wie schoeisel draagt dat elektrisch zwak geleidt (en daardoor een relatief slechte isolator is), zal evenmin worden opgeladen.
Proef.
Een eenvoudige proef om elektrostatische oplading aan te tonen die u zelf kunt nemen, is bij droog weer uw haren te kammen en de kam naast een heel lichte waterstroom (net niet druppelsgewijs) uit de kraan te houden. Door de elektrostatische oplading van de kam zal de straal zichtbaar naar u toe worden afgebogen! Dit is te verklaren doordat gelijke lading van water en kam in de straal door afstoting zich verplaatsen naar de andere kant van de straal, waardoor de straal het dichtst bij de kam een tegengestelde lading krijgt en hierdoor wordt aangetrokken naar de kam.
ESD.
ESD is de aanduiding voor het type elektrostatische ontlading dat tijdens of na de fabricage van elektronica een risico vormt op beschadiging van de halfgeleidercomponenten. Deze bedreiging kan komen van het menselijk lichaam dat elektrostatisch is opgeladen door wrijving van kleding of schoeisel met stoelzitting, vloerbedekking of andere kleding. Ook lading op geïsoleerde delen van een machine of op andere componenten kan gevaar opleveren. Tot slot kan de component zelf opgeladen zijn en ontladen worden tegen een voorwerp met een andere potentiaal, zoals het metaal van een geaard stuk gereedschap. De kleine kristalstructuren in een geïntegreerde schakeling zijn erg kwetsbaar voor de relatief grote ontlaadstromen en het beveiligen van de circuits is heeft een hoge prioriteit van de halfgeleiderfabrikanten. Alle paden in het circuit waar de aansluitpinnen mee zijn verbonden worden indien mogelijk met robuuste diodes en weerstandsnetwerken beschermd. Vooral de IC's die in bijvoorbeeld geheugenkaarten, simkaarten, bankpassen en OV-chipkaarten dienen goed beschermd te zijn aangezien deze aanraakbare contacten hebben of extreem dicht onder de oppervlakte liggen. Alle producten worden tijdens de ontwikkelfase en vaak nog daarna getest op ESD-gevoeligheid. Hiervoor zijn internationaal drie soorten tests gebruikelijk: HBM ("human body model"), MM ("machine model") en het modernere CDM ("charged device model"). Hiermee worden respectievelijk gesimuleerd: ontlading vanuit het menselijk lichaam, ontlading vanuit een machine en de ontlading vanuit de component zelf. Hoe hoger de spanning is die herhaaldelijk kan worden ontladen zonder schade, hoe beter de testresultaten zijn. Op het vlak van fabricage en assemblage van elektrische apparaten wordt veel aandacht besteed aan het voorkomen van het elektrostatisch opladen van machines en personeel. Met geaarde gereedschappen, polsbanden en schoenzolen die (hoogohmig) met aarde zijn verbonden en elektrisch licht geleidende vloerbedekking, verpakkingsmaterialen en stoelzittingen wordt de strijd tegen ESD aangebonden.
Grotere ontladingen bij hoge potentiaalverschillen kunnen erg gevaarlijk zijn, bijvoorbeeld bliksem die bij onweer optreedt. De enorme stromen kunnen via uiteenlopende wegen veel schade aanrichten, zowel in de natuur als in zaken zoals huizen en elektrische apparaten. Extra kwetsbaar is elektronica die met leidingen buitenshuis is verbonden, zoals een televisie, een modem of een vaste telefoon. Een minder gevaarlijke ontlading die in de natuur voorkomt is het sint-elmsvuur, omdat dit verschijnsel alleen boven hoog uitstekende obstakels optreedt.
Praktische toepassing van elektrostatische ontlading (vonken).
Elektrostatische ontlading wordt toegepast in:
De ontsteking in een benzinemotor, waarbij een bobine de vonk in een bougie verzorgt is een voorbeeld van de tegenpool van de elektrostatische ontlading. Alle elektrische stroom in dit circuit loopt door geleiders. Gezien de eigenschappen zou dit elektrodynamische ontlading kunnen worden genoemd, hoewel deze term praktisch niet wordt gebezigd.
In de teslabol worden dergelijke ontladingen aangewend om een esthetisch effect te bekomen.

</doc>
<doc id="12524" url="https://nl.wikipedia.org/wiki?curid=12524" title="Howland (eiland)">
Howland (eiland)

Howland is een eiland in de Grote Oceaan, en ligt ongeveer halverwege Hawaï en Australië. Het maakt deel uit van de Verenigde Staten. Het eiland is onbewoond, en heeft een laag-liggend, vrijwel plat zanderig terrein, omgeven door een rif. Het is vrijwel geheel begroeid met grassen en lage struiken. Het hoogste punt is 3 meter. De oppervlakte bedraagt 1,84 vierkante kilometer. De lokale tijdzone is UTC−12.
In 1937 is op het eiland een landingsbaan aangelegd voor een korte stop en brandstofinname voor de vlucht rond de wereld van Amelia Earhart en Fred Noonan. Zij zijn echter voordat ze het eiland bereikten verdwenen. Het "Earhart Light" is nu een navigatiebaken op het eiland. De landingsbaan kan niet meer gebruikt worden en er schijnt ironisch genoeg nooit een vliegtuig geland te zijn.

</doc>
<doc id="12527" url="https://nl.wikipedia.org/wiki?curid=12527" title="Student">
Student

Een student of studente is iemand die een studie volgt in het hoger onderwijs, dat wil zeggen aan een universiteit en het hbo, een hogeschool (België) of een vergelijkbare instelling in andere landen.
Een student verkrijgt bij het succesvol einde van de studie een bachelor- of een mastertitel. In de meeste Europese landen werd dit diplomasysteem ingevoerd na de Bolognaverklaring (1999). Daarvoor verschilden de diplomatitels per land.
Het woord 'student' is afgeleid van Latijnse "studens": strevend (naar), zich interesserend (voor), moeite opbrengende (voor). Scholieren van andere instellingen, zoals het mbo (Nederland), worden ook wel studenten genoemd.
Nederland.
In Nederland kunnen studenten van het wo en studenten in het hoger beroepsonderwijs aanspraak maken op een studielening, wat geregeld wordt vanuit de Dienst Uitvoering Onderwijs in Groningen. 
Mensen die onderwijs volgen aan het middelbaar beroepsonderwijs ontvangen studiefinanciering als ze achttien jaar of ouder zijn. Zij worden vanouds 'deelnemers' (in de wet), 'leerlingen' of 'scholieren' genoemd. In de jaren 2010 kwam er echter een discussie op gang over de vraag of zij ook niet studenten moeten worden genoemd, omdat zij in de praktijk al gelijk worden behandeld; zij volgen ook een vervolgopleiding, maken gebruik van de ov-studentenkaart en krijgen studiefinanciering. De term student zou het makkelijker moeten maken voor hen om lid te worden van een studenten(sport)vereniging, studentenkorting te krijgen of de kroeg in te komen. Het Ministerie van Onderwijs heeft in 2018 aangegeven te onderzoeken hoe in de wet voor MBO'ers de term deelnemer kan worden gewijzigd naar student.
Studenten kunnen invloed uitoefenen op hun onderwijsinstelling op het niveau van de opleiding (opleidingscommissies), faculteit (faculteitsraad) en universiteit (universiteitsraad). De instelling mag er ook voor kiezen voor het systeem van gedeelde medezeggenschap. Dit betekent dat in plaats van een faculteits- of universiteitsraad, die voor de helft uit studenten en voor de helft uit medewerkers bestaat, de wet medezeggenschap verloopt via aparte medezeggenschapsorganen voor studenten en medewerkers. Dit zijn de facultaire studentenraad, facultaire ondernemingsraad, centrale studentenraad, centrale ondernemingsraad. Indien hiervoor wordt gekozen zijn de laatste twee verplicht minimaal een keer per jaar gezamenlijk te vergaderen. Voor de raden vinden regelmatig verkiezingen plaats.
Verder zijn er studentenvakbonden die opkomen voor de student in het algemeen. Landelijk zijn al deze vakbonden verenigd in de Landelijke Studenten Vakbond (LSVb) en het Interstedelijk Studenten Overleg (ISO). Deze twee landelijke vakbonden houden elkaar scherp. De Jongeren Organisatie Beroepsonderwijs (JOB) komt op voor de belangen van mbo-studenten.
Voor Nederlandse studenten die in het buitenland studeren, willen studeren of gestudeerd hebben is er NWS, het verband van Nederlandse studenten in het buitenland.
België.
In België worden personen die hoger onderwijs volgen studenten genoemd.
Personen die secundair onderwijs volgen noemt men scholieren of leerlingen.
Studenten kunnen invloed uitoefenen op hun onderwijsinstelling via hun verkozen studentenraden of deelnemersraden.
De bevoegdheden, prerogatieven en verplichtingen van deze raden zijn vastgesteld in het decreet betreffende de rechtspositieregeling van de student (wet medezeggenschap), de participatie in het hoger onderwijs, de integratie van bepaalde afdelingen van het hoger onderwijs voor sociale promotie in de hogescholen en de begeleiding van de herstructurering van het hoger onderwijs in Vlaanderen soms ook kortweg het participatiedecreet van de Vlaamse overheid genoemd.
Zo is het hen toegestaan facultaire, departementale, opleidingsgebonden en/of campusgebonden studentenparticipatiecommissies op te richten die op een lokaler niveau werkzaam zijn.
Indien de studentenraad met voldoende opkomst verkozen is heeft zij het recht minstens één studentenvertegenwoordiger met stemrecht of met adviserende stem (afhankelijk van welk participatiemodel de hogeschool heeft verkozen), naar de raad van bestuur af te vaardigen.
Aangezien het hoger onderwijs in Vlaanderen georganiseerd is in associaties, hebben deze ook studentenraden. Voorbeelden hiervan zijn de StAL (Studentenraad Associatie Leuven) voor de vzw - Associatie KU Leuven en ASRA (Algemene Studentenraad Associatie Antwerpen) voor de Associatie Antwerpen.
De VVS (Vlaamse Vereniging van Studenten vzw) is de overkoepeling van de studentenraden in Vlaanderen.
Naast de studentenraden zijn er in Vlaanderen ook nog een veelheid aan studentenclubs en -kringen, die zich veeleer richten op het sociale aspect van het studentenleven.
Student: Onderwerpen.
Studentenfestijnen.
Typische studentenfestijnen meestal binnen een studentenvereniging zijn:

</doc>
<doc id="12528" url="https://nl.wikipedia.org/wiki?curid=12528" title="Hoger beroepsonderwijs">
Hoger beroepsonderwijs

Het hoger beroepsonderwijs, dat wordt afgekort als hbo, is een onderwijsvorm binnen het hoger onderwijs in Nederland en Suriname.
Nederland.
Hbo-opleidingen worden verzorgd door hogescholen. Zij leiden op tot hoger kaderfuncties binnen het bedrijfsleven en de overheid. In tegenstelling tot universiteiten zijn hbo-opleidingen primair gericht op de ontwikkeling van vaardigheden in nauwe aansluiting op de beroepspraktijk, naast de overdracht van vaktheoretische kennis.
Opleidingen.
Hogescholen kunnen zijn onderverdeeld in verschillende organisatorische eenheden, vaak faculteiten genoemd. Binnen een eenheid zijn verschillende opleidingen te volgen. De meeste opleidingen hebben vanaf het derde jaar een specialisatiemogelijkheid, waarbij studenten van dezelfde opleiding kunnen kiezen uit verschillende lesprogramma's. In tegenstelling tot universiteiten, stelt het hbo een stage of een leerarbeidsplaats verplicht. In het vierde jaar schrijft de student een scriptie of afstudeeropdracht en loopt die, afhankelijk van de opleiding, een stage of heeft die een leerarbeidsplaats. Bij een leerarbeidsplaats komt de student echt in dienst van het bedrijf.
Hbo-opleidingen voor het bachelor-diploma duren meestal 4 jaar van ieder 60 ECTS-studiepunten. Daarvan omvat de voorbereidende fase 1 jaar en de hoofdfase 3 jaar. Er zijn varianten die korter zijn, maar dit is bijna alleen het geval bij opleidingen waar de student al een opleiding heeft afgerond in een soortgelijke beroepspraktijk of hij of zij een vwo-diploma heeft behaald.
Titels en graden.
Na het behalen van 240 studiepunten (4 jaar x 60 ECTS) krijgt men het diploma voor de graad van Bachelor (B.), zijnde niveau 6 volgens het NLQF/EQF. Het hoger beroepsonderwijs kent ook associate degree (AD). Hiervoor duurt de studie meestal twee jaar. Dit is een diploma op niveau 5 van het NLQF/EQF.
Sinds de invoering van het Bachelor-Masterstelsel is het mogelijk aan een hbo-instelling een Mastergraad te behalen. Deze levert bij een studie met een technische of natuurwetenschappelijke achtergrond echter geen titel "ingenieur (Ir.)" op. 
De vroegere hbo-titels "baccalaureus" (bc.) of "ingenieur" (ing.) mogen in Nederland nog worden gebruikt. De titel "Baccalaureus" werd toegekend bij een afgeronde studie aan een hogeschool met een niet-technische of natuurwetenschappelijke achtergrond. In de praktijk gebruikten afgestudeerden zelden deze titel. De titel "ingenieur" (ing.) wordt, ook na invoering van het Bachelor-Masterstelsel, toegekend bij een afgeronde bachelor-studie aan een hogeschool met een technische of natuurwetenschappelijke achtergrond. Deze titel wordt in de praktijk nog gebruikt.
Startvereisten.
Om te studeren aan een hogeschool dient men in principe minimaal over een vooropleiding havo, vwo of mbo-niveau 4 te beschikken. In sommige gevallen gelden er aanvullende eisen.
Ook is op sommige hogescholen de zogeheten 21+-regeling van kracht. De regeling is bedoeld voor aspirant-studenten die de minimale leeftijd van 21 jaar hebben bereikt en niet voldoen aan de vooropleidingseisen. Zij kunnen na het met goed gevolg afleggen van het toelatingsonderzoek alsnog worden toegelaten tot een hogeschool.
Van hbo naar universiteit.
Iemand die een hbo-(bachelor)diploma heeft behaald kan in principe, na goedkeuring van een universitaire commissie of studieadviseur, een master-studie volgen aan een hogeschool of universiteit. Een aantal Nederlandse universiteiten vereist hierbij wel (bij bepaalde studies, zoals rechten) dat deze persoon eerst een universitaire bachelor (B.A./B.Sc.) behaalt om toegelaten te worden tot de desbetreffende masterfase. Dit omdat studenten met alleen een hbo-bachelor vaak bepaalde academische basiskennis en achtergrond missen die nodig is voor de universitaire masteropleiding. Hbo-bachelors kunnen, na toelating tot de universiteit, deze universitaire bachelorgraad alsnog behalen via een verkort programma (van meestal één jaar). Ook biedt een havo-diploma plus een hbo-propedeuse toegang tot het eerste jaar van een universiteit. Vaak stellen universiteiten dan wel aanvullende eisen zoals vwo-certificaten.
Bekostigd versus particulier hoger beroepsonderwijs in Nederland.
Voor deze instellingen gelden dezelfde kwaliteitseisen als voor de bekostigde onderwijsinstellingen. Ook hebben de studenten aan deze scholen recht op studiefinanciering.
De collegegelden kunnen daarentegen vele malen hoger zijn dan die van het bekostigd onderwijs.
Sinds 2005 neemt ook het particuliere hoger onderwijs deel in het accreditatiestelsel van de NVAO. (Bekostigde hogescholen en universiteiten hadden daarvoor onderling al een stelsel met visitaties.)
Vlaanderen.
In Vlaanderen circuleerde de term hoger beroepsonderwijs (hbo) in een beleidsnota (2007) van de Vlaamse minister van Onderwijs. Om verwarring met het Nederlandse hbo te vermijden, noemt men het sedert begin 2009 HBO5. Het komt immers overeen met het Europese onderwijsniveau 5, waar het Nederlandse hbo overeenkomt met onderwijsniveau 6: bachelor. Sommige Nederlandse hbo's bieden een tweejarige opleiding aan vergelijkbaar met HBO5 en de titel associate degree. In het Vlaamse HBO5 komen opleidingen die voorheen tertiair onderwijs genoemd werden:
Het HBO5 wordt gesitueerd als een kwalificatieniveau tussen het secundair en de Bachelor. Vanaf 2019 spreekt men niet meer van een HBO5-opleiding, maar wel van een graduaatsopleiding (het vroegere Vlaamse B1-diploma). Enkel de HBO5-opleiding verpleegkunde blijft onder de naam HBO5 verder bestaan.
De opleidingen zijn toepassings- en arbeidsmarktgericht en behoren tot het hoger onderwijs. Een volledige opleiding duurt maximaal 3 jaar, zoals bacheloropleidingen (vroeger: graduaat A1) onderwijsniveau 6 aan een hogeschool. De opleiding is meestal modulair opgebouwd. Men is dus niet verplicht zich in te schrijven in een volledig jaar. 
Na het volgen van een graduaatsopleiding kan men nog een aanvullingstraject volgen voor een professionele bacheloropleiding en vervolgens een bijkomende bachelor-na-bachelor onderwijsniveau 6 behalen. Voor een master onderwijsniveau 7 aan een Vlaamse universiteit bestaat er echter geen aanvullingstraject om een graduaat aan te vullen tot een academische bachelor onderwijsniveau 6 dat wordt aangeboden in Universitair onderwijs, men moet eerst een professionele bachelor onderwijsniveau 6 aan een hogeschool behaald hebben waarna men een schakeljaar kan volgen om hetzelfde niveau te bekomen als een academische bachelor. Na het afronden van een master kan men nog verder studeren voor een master-na-master onderwijsniveau 7 of voor een doctoraatsopleiding onderwijsniveau 8, beiden worden aangeboden door een universiteit.
HBO5 kan vanaf 2019 enkel nog georganiseerd worden door een hogeschool. Enkel de HBO5-opleiding verpleegkunde wordt nog georganiseerd door een secundaire school of/en een centrum voor volwassenenonderwijs (CVO).
De organisatie van het HBO5 werd verder decretaal uitgewerkt op 30 april 2009. Vanaf september 2007 startten alleen reeds sommige opleidingen van het volwassenenonderwijs onder die benaming. Vanaf 2008-2009 startten enkele proefprojecten, zodat het HBO5 in Vlaanderen volop van start ging in 2009-2010.
Onderwijsbeurs.
In Nederland bestaan er diverse beurzen waar scholieren zich jaarlijks kunnen informeren over vervolgstudies aan het hoger beroepsonderwijs.
In Vlaanderen worden deze initiatieven gecoördineerd door het Vlaams Ministerie van Onderwijs en Vorming onder de naam SID-In.
Zie ook.
University of Applied Sciences

</doc>
<doc id="12529" url="https://nl.wikipedia.org/wiki?curid=12529" title="Sint Odiliënberg">
Sint Odiliënberg

Sint Odiliënberg (Limburgs: "Berg") is een dorp in Midden-Limburg (Nederland), ten oosten van de Maas in het Roerdal gelegen. Het is een van de zes kernen van de gemeente Roerdalen; het gemeentehuis is hier gevestigd. Het dorp is cultuurhistorisch van belang vanwege de aanwezigheid van de 11e-eeuwse Basiliek van de H.H. Wiro, Plechelmus en Otgerus, de daarnaast gelegen Onze-Lieve-Vrouwekapel en het huis Hoosden.
Ligging, natuur en landschap.
Sint Odiliënberg ligt aan de Roer, op een hoogte van ongeveer 27 meter. Langs de Roer liggen landgoederen en moerasgebieden, met name bij Huize Hoosden en Kasteel Frymersum. Verder naar het noordwesten ligt de Linnerheide. Ook de meanderende Roer kent een afwisselend natuurschoon. Het dorp ligt aan het Pieterpad.
Nabijgelegen kernen zijn: Roermond, Merum, Linne, Melick, Vlodrop, Montfort en Posterholt.
Geschiedenis.
Etymologie.
In de vroegste bronnen wordt niet van Sint Odiliënberg gesproken, maar van Petrusberg. In de "vita" (levensbeschrijving) van de heilige Wiro, bijvoorbeeld, spreekt men van 'mons petri'. In andere bronnen spreekt men van Berg, bijvoorbeeld de schenkingsakte uit 858, waar men spreekt van het Sint-Petrus munster, ‘dat Bergh’ genoemd wordt. Ook in 870, in het Verdrag van Meerssen, spreekt men van ‘Berch’. In 943 komt de naam ‘Hereberc’ voor en in 1057 en 1131 de naam ‘Berche’.
In 1297 spreekt men voor het eerst – naar aanleiding van de stichting van een Magdalena-altaar – met zekerheid van ‘Mons Odylie’ (Odiliënberg). Naast deze Latijnse schrijfwijze komen ook Middelnederlands varianten voor, zoals Ullemberghe (1525), Udelenberge en Odelenberg. De naam Berg(he) wordt ook nog steeds gebruikt, zoals in 1422 en met betrekking tot de inlijving van de parochie bij het kapittel in 1430. Volgens zuster Maria Matthea, priorin van Priorij Thabor, was vroeger, net als nu, Odiliënberg de officiële naam en Berg de informele.
Het is niet duidelijk of Odiliënberg vernoemd is naar Odilia van de Elzas of Odilia van Keulen. Hoewel in de basiliek een beeldje staat van Odilia van Keulen, zijn er aanwijzingen dat de naam zelf naar Odilia van de Elzas verwijst. In de Elzas bevindt zich ook een Odiliënberg, de Mont Sainte-Odile. Balderik, bisschop van Utrecht, die in het midden van de 10e eeuw de kerk van Sint Odiliënberg herstelde, bezocht in 966 het klooster Hohenburg (tegenwoordig Mont Sainte-Odile). Een tweede aanwijzing is dat Paus Leo IX, die beschermheer van Hohenburg was en afstamde van dezelfde familie als Odilia van de Elzas, veel heeft betekend voor Lotharingen, waar hij verschillende kloosters stichtte en ondersteunde, waaronder mogelijk ook dat van Sint Odiliënberg.
Middeleeuwen.
Volgens de overlevering werd begin 8e eeuw in Sint Odiliënberg door de missionarissen Wiro, Plechelmus en Otgerus een klooster gesticht. Volgens diezelfde overlevering werden zij ook in Sint Odiliënberg begraven. In 857 week de bisschop van Utrecht, Hungerus Frisus, tijdelijk uit naar Sint Odiliënberg vanwege de plunderingen door Vikingen in de streek rondom Utrecht. In 954 zou bisschop Balderik van Utrecht bijna het hele lichaam van Plechelmus naar de kerk van Oldenzaal hebben verplaatst, die vanaf dat moment ook aan die heilige gewijd was. In 1361 werden de resterende relikwieën naar Roermond overgebracht. Op 12 mei 1686 werd een gedeelte hiervan weer teruggebracht naar Sint Odiliënberg.
Op 2 januari 858 schonk Lotharius II, koning van Lotharingen, dit klooster en verdere eigendommen aan Hunger, bisschop van Utrecht. Aanleiding hiervoor was de verdrijving van de bisschop uit de stad Utrecht door de Vikingen. Bisschop Hunger stichtte vervolgens in Sint Odiliënberg een kapittel.
Deze schenking moet aanzienlijk geweest zijn, want in 943 gaf bisschop Balderik aan de dochter van een zekere graaf Reiner of Rayner en haar twee zonen 65 boerderijen in Roer, Lerop, Linne, Swalmen, Vlodrop, Asselt, Melick en Maasniel in vruchtgebruik.
Hierna nam de macht van het bisdom Utrecht steeds verder af. Uit een oorkonde uit 1057 blijkt dat de bisschop alleen nog bezittingen had in Sint Odiliënberg en Linne. In 1222 was bisschop Otto II genoodzaakt zijn allodium in leen te geven aan Gerard III, graaf van Gelre. Kerkelijk gezien kwam Sint Odiliënberg aan het bisdom Luik. Het klooster werd omgevormd tot wereldlijk kapittel, waarvan een van de kanunniken van de kathedrale kerk in Utrecht als proost diende.
Sint Odiliënberg maakte vanaf het midden van de 13e eeuw deel uit van het Ambt Montfort, een onderdeel van het hertogdom Gelre. In 1361 werd op advies van de bisschop van Luik het kapittel van Sint Odiliënberg verplaatst naar Roermond, in verband met de twisten tussen de Heeckerens en Bronckhorsten. In 1437 werd het klooster van Sint Odiliënberg geschonken aan de Orde van het Heilig Graf. Zo'n 70 jaar daarvoor, in 1365, namen de kanunniken van Sint Odiliënberg de goederen van de Johanniterorde (de Heilige Geestkerk en toebehoren) in gebruik. Mogelijk is de schenking van Sint Odiliënberg aan het Heilig Graf een ruiling geweest voor de Heilige Geestkerk.
Ancien regime.
De orde nam het klooster, waarschijnlijk vanwege gebrek aan kloosterlingen, echter pas in 1467 in gebruik. Onder de eerste prior, Jan van Abroek groeide Sint Odiliënberg uit tot het centrum van de orde in de Nederlanden en Duitsland. Vanaf 1482 hielden de kanunniken van het Heilig Graf zich ook bezig met de bediening van de parochie in Sint Odiliënberg. Vanaf 1485 was de prior van Sint Odiliënberg ook provinciaal-vicaris van Neder-Duitsland.
Vanuit Sint Odiliënberg werden meer dan dertig kloosters gesticht, bijvoorbeeld het Klooster Hoogcruts (gesticht omstreeks 1498), het cellebroedersklooster Trans-Cedron in Venlo (overgenomen in 1500) en het Bonnefantenklooster in Maastricht.
Door de Tachtigjarige Oorlog raakte het klooster in Sint Odiliënberg in verval. De laatste prior, Jan van Mombeeck, overleed begin 17e eeuw. De laatste kanunnik, Bertrandus de Monte, verkocht de berg met de vervallen kerk op 7 juli 1679 aan het kapittel van Roermond.
Sint Odiliënberg hoorde bij Spaans Opper-Gelre. Vanaf 1713 kwam het samen met enkele andere gemeenten als Staats-Opper-Gelre aan de Verenigde Provinciën.
De Franse Tijd (1794-1814) bracht voor Sint Odiliënberg grote veranderingen met zich mee. De antiklerikale politiek van de Fransen betekende dat ook het Roermondse kapittel werd opgeheven. De kerk in Sint Odiliënberg werd door de Franse overheid geconfisqueerd en alle kerkelijke bezittingen werden openbaar verkocht. Veel kostbare voorwerpen uit de kerkschat gingen daardoor (en door onwetendheid in de periode daarna) verloren.
19e-21e eeuw.
In 1888 vestigden twee kanunnikessen van het Heilig Graf zich in Sint Odiliënberg.
Van 1915 tot 1932 had het dorp een halte aan de tramlijn Roermond - Vlodrop. In 1915 was het dorp het eindpunt van de lijn en een jaar kwam ook het deel naar Posterholt en Vlodrop gereed. De lijn liep ten westen van de weg van Melick en ging de Roerbrug over. Tussen hoofdstraat 30 en 40 (huidige nummering) lag de tramhalte met drie sporen. Daarna volgde de lijn de weg naar Posterholt. Er reden dagelijks vier trams in beide richtingen, en een rit naar Station Roermond duurde zo’n 25 minuten.
Vanwege de ontwikkeling van nieuwbouwwijken is het dorp sinds 1995 flink gegroeid in inwonertal. Voor wat betreft voorzieningen, zoals winkels, is het grotendeels op Roermond georiënteerd.
Sint-Odiliënberg was een zelfstandige gemeente, tot deze begin 1991 bij een gemeentelijke herindeling opging in Ambt Montfort. In deze gemeente was Sint-Odiliënberg een van de drie grotere kernen. In 2007 ging Ambt Montfort op in de gemeente Roerdalen. Het gemeentehuis bevindt zich in Sint Odiliënberg.
Verkeer en vervoer.
Openbaar vervoer.
Sint Odiliënberg is aangesloten op het streekbussennet van Arriva en wordt aangedaan door de lijnen 61, 62 en 63.
Verenigingsleven.
De voetbalclub in Sint Odiliënberg heet R.K.V.V Sint Odiliënberg. Het eerste team speelt in de vierde klasse. Op ongeveer 100 meter van de voetbalvelden liggen de tennisbanen van L.T.C. Berg. In de plaatselijke sporthal kunnen allerlei sporten worden gedaan zoals badminton, volleybal, korfbal, basketbal, zaalvoetbal en hockey.
In Sint Odiliënberg is tevens een schutterij actief, Schutterij Prins Hendrik.

</doc>
<doc id="12530" url="https://nl.wikipedia.org/wiki?curid=12530" title="Batavia (Nederlands-Indië)">
Batavia (Nederlands-Indië)

Batavia was van 1619 tot 1799 het hoofdkwartier van de VOC in Azië en vervolgens, tot de onafhankelijkheid van Indonesië, de hoofdstad van de Nederlandse kolonie Nederlands-Indië. Sinds 1942 is ze bekend onder de naam Jakarta, en sinds 1949 de hoofdstad van de Republiek Indonesië. De stad ligt aan de noordkust van Java, aan een goed beschutte baai, in een vlakke en op sommige plaatsen moerassige omgeving, die doorsneden wordt door kanalen en rivieren.
Batavia bestond uit een oude stad in het laagste en ongezondste gedeelte, en een nieuwe stad, iets hoger gelegen, in moderne stijl. Het was gouverneur-generaal Herman Willem Daendels die aan het begin van de negentiende eeuw het initiatief nam tot de uitbreiding.
Ten tijde van de VOC telde Batavia tot 50.000 inwoners. In de tweede helft van de 19e eeuw groeide Batavia uit tot een stad van ruim 800.000 inwoners. Aan het eind van de Nederlandse koloniale periode werd het aantal van 1 miljoen inwoners bereikt. In 1905 telde de stad 9.000 Europeanen, inclusief de met hen juridisch gelijkgestelde "Indo-Europeanen". De Europeanen en de mestiezen vormden toen een procent van de totale bevolking. Als "gewest" telde Batavia dat jaar 2,1 miljoen inwoners, waaronder 14.000 Europeanen, 93.000 Chinezen en 2.800 Arabieren.
Batavia had in het verleden twee bijnamen: "Het kerkhof der Europeanen", vanwege de hoge sterftekans voor met name nieuwkomers in het VOC-tijdperk en in de 19e eeuw "Koningin van het Oosten" door de stedenbouwkundige schoonheid.
Geschiedenis.
De stad ontstond als havenplaats ten tijde van het hindoeïstische koninkrijk Soenda (Pajajaran) in de 14e eeuw en heette oorspronkelijk Sunda Kelapa. De stad werd op 22 juni 1527 door Fatahillah van het sultanaat Demak veroverd, wat beschouwd wordt als de officiële stichtingsdatum van de stad. Hij hernoemde de stad "Jayakarta", ook geschreven als "Djajakarta" of "Jacatra", dat 'glorieuze overwinning' betekent.
In november 1610 sloot VOC-opperkoopman Jacques l'Hermite een verdrag met de van het sultanaat Bantam afhankelijke regent prins Jayawikarta, die vanwege zijn jonge leeftijd vervangen werd door de listige pangeran Aria Ranamanggala. De eerste gouverneur-generaal in Indië, Pieter Both, kreeg in 1611 geen toestemming voor het bouwen van een fort, maar wel voor een factorij die in de Chinese wijk gebouwd werd op de oever van de rivier de Tjiliwoeng (Ciliwung). In 1614 werd Jan Pieterszoon Coen benoemd tot directeur over alle factorijen. Coen besloot in augustus 1618 tot versterking van de handelspost, nadat hij tot gouverneur-generaal was benoemd. Een tweede reden was de concurrentie en de oudere rechten van de Chinezen uit Fujian in Bantam. In november begon hij zonder toestemming met de uitbreiding van Fort Jacatra. Om de zaak in evenwicht te houden, kregen ook de Engelsen toestemming een handelspost te versterken. Daarop werd op 24 december de Engelse handelspost verwoest. Op 2 januari 1619 kwam het tot een treffen voor de Javaanse kust met de Engelsen onder sir Thomas Dale, die onbeslist bleef. Coen zeilde vervolgens in het geheim naar de Molukken om hulp te halen bij Herman van Speult en Adriaen Maertensz. Block.
Ondertussen werd in Batavia dag en nacht gewerkt aan het fort onder leiding van Pieter van den Broecke. Deze werd door de Javanen in gijzeling genomen en capituleerde op 1 februari 1619. Vervolgens sloot hij een verdrag met de Engelsen en de sultan. Er ontstond een impasse die op 30 mei 1619 doorbroken werd door Coen, die met zeventien schepen arriveerde. Dezelfde dag nog werden de Bantammers met harde hand verjaagd en alle vijftien Engelse schepen vertrokken. Jacatra werd afgebrand en de bevolking verdreven. Er was nauwelijks enige tegenstand. De prins trok zich terug in het binnenland en Coen haalde na een blokkade van de haven de banden aan met Bantam. Zo werd de VOC heerser over het hele gewest.
Het fort was al op 12 maart door de bevelhebber Pieter van Raay tot Batavia gedoopt, vernoemd naar de Bataven. Niettemin wilde Coen de nederzetting "Nieu-Hoorn" noemen (naar zijn geboorteplaats Hoorn), maar hij kreeg geen toestemming van de Heren XVII, de bewindhebbers van de VOC. Reden was de voortdurende wrijving tussen de Hollandse en Zeeuwse VOC-Kamers en Hoorn was natuurlijk een duidelijk Hollandse naam.
Aan de oostzijde van de rivier de Ciliwung werd het Kasteel van Batavia gebouwd, een vierkant kasteel met op de vier hoeken grote uitspringende bastions. Al vanaf de stichting in 1619 waren Javanen onwelkom, want ze zouden opnieuw in opstand kunnen komen. Coen liet Willem IJsbrantsz. Bontekoe duizend Chinezen uit Macau ontvoeren en overbrengen naar Batavia. Slechts enkele tientallen overleefden de tocht. In 1621 werden achthonderd Bandanezen, de enige overlevenden van de 15.000 inwoners, gedeporteerd naar Batavia; ongeveer zeshonderd kwamen levend aan.
Na een Javaanse belegering in augustus 1628 ontstond een vesting volgens de toentertijd geldende denkbeelden die vooral verspreid werden door Simon Stevin. Jacques Specx bouwde Batavia verder uit; de zogenaamde Oosterstad omgeven door een stadsgracht. Rond 1646 werd een typisch Nederlands grachtenstelsel aangelegd met vier kanalen; de rivier de Ciliwung werd gekanaliseerd. Uit angst voor een opstand werden de stadsmuren dusdanig gebouwd dat vanaf deze bolwerken ook de straten binnen de stad bestreken konden worden.
In 1656 moesten alle Javanen, als gevolg van vijandelijkheden met Bantam, zich buiten de muren vestigen. In 1659 werd tijdelijk vrede gesloten met Bantam en kon de stad groeien. Er verschenen steeds meer buitenhuizen en priëlen. Vanaf 1667 werden bamboehuizen binnen de stad verboden, alsmede het houden van vee. Omdat de stad veel mensen aantrok, ontstonden er diverse voorsteden buiten de stadsmuren.
Het buitengebied bleef nog lang onveilig voor niet-inheemsen. Pas toen in 1684 opnieuw vrede werd gesloten met Bantam kwam de ontginning van de Preanger (Ommelanden) goed op gang. Langzamerhand werd de grond rond Batavia in cultuur gebracht. Naast de vestiging van vele buitenhuizen kwam ook de landbouw op gang. Met name de Chinezen maakten een aanvang met de verbouw van suikerriet, waarvan suiker en arak werden gemaakt.
Nederlands-Indië.
Toen Herman Willem Daendels benoemd was tot nieuwe gouverneur-generaal en in 1808 in Nederlands-Indië arriveerde, was een van zijn opdrachten het verbeteren van de gezondheidssituatie van Batavia.
Door grootscheepse houtkap, onder andere voor de raffinage van suiker, ontstond veel erosie in het gebied buiten Batavia. Daardoor slibden de grachten in de binnenstad snel dicht. Ondanks baggerwerkzaamheden werden de stadsgrachten stinkende modderpoelen en de visvijvers voor de kust een broedplaats voor de malariamug. In de achttiende eeuw werd Batavia steeds vaker getroffen door epidemieën en diegenen die het zich konden permitteren, verhuisden naar hoger gelegen delen. Er had zich inmiddels, op enige afstand ten zuiden van de oude stad, een nieuw centrum gevormd; een villawijk genaamd Weltevreden.
Daendels begon een prestigieus project met het stichten van een satellietstad van Batavia in Weltevreden. Alle overheidsgebouwen, militaire en recreatieve faciliteiten en huizen voor Europeanen moesten verplaatst worden van het oude centrum, de benedenstad, naar het nieuwe centrum, de bovenstad. Bebouwing werd ontwikkeld rond twee grote pleinen, het Waterlooplein (Lapangan Banteng) en het Koningsplein (Medan Merdeka). Ten oosten van wat later het Waterlooplein zou worden verrees het kolossale Gouvernements Hôtel. Nabij hetzelfde plein kwam de schouwburg, nu de Gedung Kesenian. De sociëteit Harmonie, gesloopt in 1985, kwam ten noorden van het Koningsplein. Ook ten noorden van het plein werd het Paleis Rijswijk aangekocht dat sinds 1820 dienstdeed als residentie van de gouverneur-generaal. Vanaf 1875 werd die plaats overgenomen door het daarachter gebouwde "Paleis te Koningsplein", nu Merdeka-paleis. Nu is dit het paleis van de president van de Republiek Indonesië. Ten westen van het plein kwam het gebouw van de Bataviaasch Genootschap van Kunsten en Wetenschappen, wat nu het Museum Nasional is. In het oosten stond de Willemskerk, dat wel het fraaiste gebouw van heel Nederlands-Indië werd genoemd, en vooral ten zuiden van het plein verrezen woonhuizen.
Bevolking.
Batavia was gesticht om te fungeren als stapelmarkt en bestuurlijk centrum. Een vestigingskolonie was niet het doel van de VOC. 
Coen wilde een handelskolonie in de vorm van een stad met trouwe en nijvere inwoners die zorgden voor de productie en aanvoer van levensmiddelen en die bij de verdediging konden worden ingezet. De migratie van Nederlandse gezinnen wilde echter niet lukken. Er ontstond een gemengde samenleving. Nederlandse mannen kregen kinderen van Aziatische vrouwen. Hun kinderen werden mestiezen genoemd, wat later bekend werd als Indo-Europeanen (Indische Nederlanders)
Omdat de VOC alle handel in handen wilde hebben werd Batavia onaantrekkelijk gemaakt als vestigingsplaats voor met name personen die buiten de VOC om grootschalig zaken wilden doen. Het merendeel van de bewoners was van Aziatische afkomst. Uit India en Arakan (Birma) werden vele duizenden slaven aangevoerd. Later kwamen slaven ook van Bali en Celebes. Om opstanden te voorkomen mochten geen Javanen als slaaf aangekocht worden. Door Chinezen naar Batavia te lokken, soms onder dwang, ontstond er een grote Chinese bevolkingsgroep die bestond uit kooplieden en arbeiders. Deze groep was zeer bepalend voor de ontwikkeling van de stad. De lokale Chinese gemeenschap had een vorm van zelfbestuur onder de leiding van een kapitan Cina. De eerste daarvan werd in 1620 door Coen benoemd. Het instituut zou ruim driehonderd jaar bestaan.
Een andere belangrijke groep waren de Mardijkers. Portugees sprekende Aziaten, die na door de Portugezen als slaven gebruikt te zijn, tot het christendom waren bekeerd en vrijgelaten. Zij waren door de VOC krijgsgevangen genomen in de strijd om de macht met de Portugezen. Lange tijd, tot in de late achttiende eeuw, zou het Portugees van de Mardijkers de dominerende taal in de stad zijn, meer gebruikt dan Maleis of Nederlands. Daarnaast woonden in Batavia mensen uit alle delen van de archipel, alsmede handelsgemeenschappen van Indiase moslims, Hindoes en Maleiers.
Aanvankelijk leefden alle etniciteiten door elkaar heen. Al snel ontstonden er echter buurten met bevolkingsgroepen van dezelfde afkomst. In 1688 werd de volledige segregatie van de inheemse bevolking een feit. Iedere groep moest zich apart in de Ommelanden in kampongs vestigen onder eigen hoofdmannen. Alle inwoners kregen een loodje of tjap, een loden identiteitsplaatje dat gemerkt was met het teken van de betreffende bevolkingsgroep. Er mocht niet zonder toestemming buiten de eigen bevolkingsgroep worden getrouwd.
Chinezen hadden iets meer rechten en woonden deels wel in de stad, maar toen door de suikercrisis bijna alle Chinese landarbeiders ontslagen werden en het plan werd opgevat om hen met de beruchte slavenschepen naar Ceylon te deporteren, verzetten ze zich hevig. Chinese knokploegen maakten de ommelanden onveilig en in 1740 deden zij een aanval op de stad. Toen de Nederlanders bij enkele Chinezen in de stad wapens vonden, werden grootschalige huiszoekingen gehouden die via plunderen en brandstichting resulteerden in de dood van ongeveer tienduizend weerloze Chinezen. Deze episode in de geschiedenis van de stad is bekend gebleven als de Chinezenmoord. De overgebleven Chinezen betrokken een eigen kampong ten zuiden van de stad, later mochten zij ook weer in de stad komen wonen.
Stadshuizen en landhuizen.
Batavia leek in vele opzichten op een Nederlandse stad. Wel waren de huizen aan de Indische omstandigheden aangepast. Zo waren er overhangende dakranden als bescherming tegen de zon en bijgebouwen om de slaven te huisvesten. De rijken lieten grote buitenverblijven bouwen. Eerst in Nederlandse stijl, maar later meer in een Indische of Javaanse stijl.
Vrouwen van Batavia.
Er waren weinig Nederlandse vrouwen in Batavia. Mannen hadden daarom vaak omgang met Aziatische vrouwen zonder met hen te trouwen, omdat ze dan niet meer terug konden naar de Republiek. Hierdoor ontstond een mengcultuur in Batavia (mestizocultuur).
Zonen mochten vaak in Europa studeren. Dochters moesten blijven; zij trouwden vaak al op zeer jonge leeftijd met VOC-dienaren. Omdat de vrouwen altijd in Batavia bleven, waren zij de spil in het sociale netwerk. Zij waren gewend om te gaan met slaven en slavinnen en spraken ook hun taal, veelal Portugees of Maleis. Als de mannen hun wettige echtgenote over lieten komen uit Nederland, werden deze bijvrouwen verstoten. Vaak moesten zij afstand doen van hun kinderen. Deze vrouwen werden 'njai' of 'snaar' genoemd.
Pracht en praal.
Er was sprake van een hoge mate van pronkzucht van de Bataafse bovenklasse. Op aandringen van de Heeren XVII kwamen, in navolging van de Nederlandse republiek, ook in Batavia weeldewetten tot stand die het weeldevertoon binnen de perken moesten houden. De leiding in Batavia trok zich niet veel aan van deze wetten. In 1754 ten slotte werd deze zaak door gouverneur-generaal Jacob Mossel streng aangepakt. Voor elke rang werd voorgeschreven wat het uiterlijk vertoon mocht zijn. De grootte van het rijtuig, aantal paarden ervoor, de juwelen, borduursels van de kleding en dergelijke; alles werd officieel vastgelegd. Onder invloed van de gelijkheidsidealen van de Bataafse Republiek werden deze voorschriften in 1795 afgeschaft.
Slaven.
Nederlandse en mestizovrouwen hadden de gewoonte zich op straat te laten volgen door een groot aantal mooi uitgedoste slaven. Ook hierin werden door gouverneur Mossel drastische beperkingen aangebracht.
In de achttiende eeuw bestond meer dan 60% van de bevolking uit slaven. Ze hadden meestal huishoudelijke taken. Slaven waren juridisch gezien geen subject maar object. Er waren wel wetten die hen beschermden tegen een al te wreed optreden van hun meesters, maar deze werden niet altijd nageleefd. Christelijke slaven kregen na de dood van hun meester soms hun vrijheid terug. Sommige slaven kregen van hun eigenaar de gelegenheid zichzelf vrij te kopen door arbeid of handel. De meeste slaven bleven echter hun levenlang afhankelijk van hun meester of meesteres.
Er vluchtten regelmatig slaven naar de ommelanden van de stad waar ze zich vaak aansloten bij rondtrekkende bendes.
De Moderne Tijd (1880-1942).
Batavia heeft net zoveel ontwikkelingen doorgemaakt als de Nederlandse steden. Toen aan het eind van de negentiende eeuw de technische vooruitgang met stoomboten en een verkorte route door het Suezkanaal Indië dichterbij bracht, de wereldbehoefte aan grondstoffen sterk steeg én het monopolie van de Nederlandsche Handel-Maatschappij als opvolger van de Vereenigde Oostindische Compagnie werd opgeheven, veranderde de stad sterk. Dankzij de aanleg van een grote haven in Tandjong Priok, werd Batavia de economische motor van de kolonie. De stad kreeg haar eerste spoorlijn in 1873 (naar Buitenzorg) en in 1899 een elektrische tram. Met vier maanden voorsprong op de Nederlandse tramlijn Haarlem-Zandvoort, was deze de eerste door een bovenleiding gevoede tram in het hele koninkrijk der Nederlanden.In 1934 had de Tram van Batavia zijn grootste omvang en bestond uit de lijnen 1-5. Nog datzelfde jaar werd een eerste lijngedeelte weer opgeheven en de laatste tram reed uiteindelijk in 1962.
Scholen, ziekenhuizen, fabrieken, kantoren van handelsfirma's en postkantoren werden rond 1900 overal in de stad gesticht. Gelijke tred hield de binnenkomst van Nederlanders, de zogenaamde totoks, waardoor de samenleving steeds meer op die van een Nederlandse stad ging lijken. Vooral in de jaren 1920-1940 ging het hard, de bevolking nam fors toe, ook door de toestroom vanaf het platteland. Nieuwe wijken voor de armere Indonesiërs werden aangelegd, alsmede villawijken als Menteng en Gondangdia. Vlak voor de Tweede Wereldoorlog woonden er inmiddels ongeveer 50.000 Europeanen. Het oude Batavia met zijn grachten en vestingmuren, dat eerder verlaten was voor het gezondere Weltevreden, beleefde een nieuwe opbloei toen de handelsfirma's er terugkeerden.&lt;br&gt;
De snelle opkomst van de auto, veel sneller dan in Nederland, zorgde ervoor dat de wegen geasfalteerd werden, waardoor de straten niet meer stoffig en modderig waren. In een zeer korte periode veranderde de stad van uiterlijk, waarbij de VOC-werf, de VOC-pakhuizen, de herenhuizen en het oude stadhuis in stand bleven.
Burgemeesters.
Sinds instelling van het ambt in 1916:
Republiek Indonesië.
Hoewel Batavia niet meer wordt gebruikt als de naam voor de hoofdstad van Indonesië, leeft Batavia in Indonesië voort als "Betawi", een verbastering die de lokale uitspraak van Batavia weergeeft en gebezigd wordt om de oorspronkelijke bevolking en zijn taal aan te duiden. Daarnaast wordt de naam Batavia nog steeds gebruikt in bijvoorbeeld de benaming van Batavia Air, Café Batavia en Hotel Batavia.

</doc>
<doc id="12532" url="https://nl.wikipedia.org/wiki?curid=12532" title="HBO">
HBO



</doc>
<doc id="12533" url="https://nl.wikipedia.org/wiki?curid=12533" title="Wales">
Wales

Wales (verouderd Nederlands: "Wallis" of "Kymrië", Welsh: "Cymru", Latijn: "Cambria") maakt als "constituerend land" met Engeland, Noord-Ierland en Schotland deel uit van het Verenigd Koninkrijk. Wales ligt in het westen van het eiland Groot-Brittannië en grenst in het oosten aan Engeland. Wales kent een eigen taal, een eigen vlag en beperkt binnenlands bestuur, maar in de internationale betrekkingen geldt alleen het Verenigd Koninkrijk als soevereine staat. Wales is dus geen land in de strikte betekenis van 'onafhankelijke staat', maar wel in een wat ruimere betekenis van 'begrensd gebied met een politieke identiteit'. Historisch gezien is Wales als geheel nooit een zelfstandige staat geweest.
Wales telt iets meer dan drie miljoen inwoners waarvan nog een zesde Welsh spreekt. De naam Wales komt van het Germaanse woord "Walha" (vreemdeling) dat mogelijk is afgeleid van de naam van de Keltische stam de "Volcae". Ook Wallonië, Walachije en Wallis zijn van dit woord afgeleid.
Geschiedenis.
Rond het begin van de jaartelling werd het gebied van het huidige Wales bewoond door een aantal Keltische stammen, met name de Deceangli, Ordovices, Cornovii, Demetae en Silures.
De Romeinen veroverden Groot-Brittannië vanaf het jaar 48. Ze bouwden een groot aantal forten in het zuiden van het land tot Carmarthen in het westen. Zij bouwden ook het amfitheater in Caerleon, het best bewaarde in Groot-Brittannië. De romanisering bleef kennelijk beperkt en het Brits was in de Romeinse periode de normale omgangstaal.
In 410 werden de Romeinse legioenen teruggetrokken. Kort daarop kreeg Groot-Brittannië te maken met invasies van Germaanse stammen, zoals Angelen, Saksen en Juten. In die tijd ontwikkelde zich een gemeenschappelijke Keltische identiteit waarvoor men het begrip "combrogi" begon te gebruiken, "landgenoten". De woorden "Cymry", "Welshmen", en "Cymru", "Wales", zijn hiervan afgeleid. Dit werd gelatiniseerd tot "Cambria". Ze duidden toen een veel groter gebied aan dan tegenwoordig, ongeveer de westelijke helft van Groot-Brittannië met uitzondering van Cornwall waar andere dialecten werden gesproken. Door het wegvallen van het Romeinse gezag kwamen in het gebied van het huidige Wales zelfstandige koninkrijkjes op, met name Gwynedd, Powys, Dyfed, Seisyllwg, Morgannwg en Gwent. Op het eind van de zesde eeuw werden die van hun "landgenoten" in het "Oude Noorden" ("Hen Ogledd") gescheiden door de opkomst van de Angelsaksische koninkrijken Mercia en Northumbria. Daarna stokte de Germaanse opmars. Traditioneel wordt het geweten aan het bergachtige terrein met grote hoeveelheden regen dat Wales nooit door de Angelsaksen werd ingenomen. Moderne verklaringen leggen de klemtoon op het feit dat de Germaanse immigratie rond 550 ophield en dat de Welsh een krachtige eigen christelijke identiteit hadden ontwikkeld waarin ze zich afzetten tegen de Germaanse heidenen. Dat laatste had ook tot gevolg dat ze weinig activiteiten ontplooiden om die te kerstenen, zodat door een missie uit Rome zelf een Engelse kerkorganisatie tot stand kwam naast een "Britse". Een van de Saksische koningen, Offa van Mercia, wordt traditioneel gezien als degene die een grote aarden wal (of dijk) liet bouwen langs de grens met zijn koninkrijk om de Welsh buiten te houden. Delen van Offa's Dyke zijn tot op de dag van vandaag zichtbaar. Het verdedigingssysteem markeert de culturele grens tussen Wales en Engeland.
De culturele scheiding hield allerminst in dat er ook een politieke scheiding was. De Welshe vorstendommen waren volop betrokken bij de politieke ontwikkelingen in Groot-Brittannië en sloten vaak bondgenootschappen met de verschillende Angelsaksische koningen waarvan ze soms ook de opperheerschappij erkenden. Zelf vormden ze geen politieke eenheid. In de achtste eeuw werd de situatie nog ingewikkelder door invallen van de Vikingen en de vorming van Deense koninkrijken op Engels grondgebied. Tussen 1055 en 1063 werd Wales voor het eerst, en het laatst, politiek verenigd onder koning Gruffudd ap Llywelyn. Het ging hier om een personele unie van de verschillende prinsdommen; er heeft dus nooit een Welshe staat bestaan. In 1066 veroverde Willem de Veroveraar vanuit Normandië Engeland. Daarbij werd een proces van feodalisering ingezet. Het bleek echter zeer lastig om dat systeem ook naar Wales uit te breiden waar men een eigen kerk en hofcultuur had. De Normandische koningen zagen het grensgebied met Wales als een oorlogszone, de "Welsh Marches", waarin de "Marcher Lords" de vrije hand kregen hun gebied naar het westen uit te breiden. In twee eeuwen tijd veroverden die het zuiden van Wales. In 1267 werd Llywelyn ap Gruffydd, de prins van Gwynedd, door Hendrik III van Engeland erkend als "Prince of Wales" op voorwaarde dat de Engelse koning als leenheer werd erkend. Eduard I van Engeland lukte het in 1277 het midden van Wales onder zijn gezag te brengen en het onafhankelijke gebied te beperken tot een klein deel van Gwynedd. Dat leidde tot een nationale Welshe opstand toen hij poogde het Engelse rechtssysteem op te leggen. Die opstand mislukte in 1282, toen prins Llywelyn ap Gruffydd overleed en zo "Llywelyn Ein Llyw Ola" ("Llywelyn de Laatste") werd. Eduard I maakte van het noorden een apart prinsdom, de "Principality of North Wales", dat direct onder het gezag van de Engelse koning viel. Hij bouwde een groot aantal reusachtige stenen kastelen, dwangburchten om de Welsh in bedwang te kunnen houden. De bekendste staan (nog steeds) in Caernarfon, Conwy en Harlech.
Tot 1535 viel Wales formeel buiten het Engelse koninkrijk. De "Marcher Lords" en de Engelse koning heersten er op persoonlijke titel. Soms waren er Welshe opstanden, de meest bekende en succesvolle die van Owain Glyndŵr, die zich liet uitroepen tot "Prince of Wales", tussen 1400 en 1412. In de zestiende eeuw werd deze situatie van wetteloosheid en rechteloosheid in toenemende mate als onwenselijk beschouwd, een bedreiging voor de openbare orde en de veiligheid van de Kroon. Hendrik VIII van Engeland stelde daarom in 1535 en 1542 wetten vast, tegenwoordig officieel de "Laws in Wales Acts 1535–1542" genaamd, waarin het hele gebied volledig bij Engeland getrokken werd. De wetten bepaalden dat "Welshmen" gelijkwaardig waren aan andere Engelsen maar ook dat het Engels, met uitsluiting van het Welsh, de taal van rechtspraak en bestuur zou zijn. Onder Hendrik VIII werd ook de bestuursorganisatie van de Kerk van Engeland aan het gebied opgelegd. Dit alles leidde tot de vorming van een Engelstalige bovenlaag. Tot 1689 was er nog een "Council of Wales and the Marches"; daarna viel iedere bestuurlijke eenheid van het gebied weg.
Tijdens de negentiende eeuw begon Wales in versneld tempo te verengelsen, vooral in het dichter bevolkte zuiden waar zich een belangrijke mijnbouw en industrie ontwikkelde. In reactie hierop en in aansluiting met het toen gangbare nationalisme kwam er een nationale Welshe beweging op gang. Een gevolg was, dat zowel in Wales zelf als in de rest van Engeland het gebied als een apart land begon beschouwd te worden. Hiervoor ontwierp men ook nationale symbolen, zoals een vlag, wapenschild en volkslied, de "Hen Wlad Fy Nhadau". Daarvoor bestond oorspronkelijk niet de geringste juridische basis. Wales is geen apart prinsdom, ondanks de verwarrende titel van "Prince of Wales" die de Engelse kroonprins draagt. Anders dan Schotland heeft Wales ook geen eigen valuta, rechtssysteem of onderwijssysteem. Het valt nog steeds onder het oude recht van het koninkrijk Engeland. Het maakte sinds 1707 deel uit van het Verenigd Koninkrijk als deel van Engeland. In de "Interpretation Act 1978" werd het gebied voor het eerst gedefinieerd als een apart land ("country") maar dat bleef vooralsnog een holle frase daar er geen enkel rechtsgevolg aan verbonden was.
Na de Tweede Wereldoorlog kwam het tot een zeer geleidelijke bestuurlijke verzelfstandiging. Die begon in 1947 met de "Council for Wales and Monmouthshire", een adviesraad met zevenentwintig benoemde leden. In 1964 werd die afgeschaft ter gelegenheid van de oprichting van de "Welsh Office", een regeringsdepartement met een eigen "Secretary of State for Wales". In 1979 werd in een referendum, beperkt tot het traditionele Wales, het voorstel verworpen tot een aparte Welshe assemblee. In 1997 echter werd in het kader van een ruimere "devolution" van het Verenigd Koninkrijk, die ook Schotland omvatte, in een referendum een zodanig voorstel met 50,3% aangenomen. In 1999 werden voor het eerst verkiezingen gehouden voor de "Cynulliad Cenedlaethol Cymru", de Nationale Vergadering van Wales met zestig leden. De "Welsh Office" als zodanig werd toen afgeschaft en vervangen door de "Wales Office". Eerst had deze assemblee slechts zeer geringe bevoegdheden. Men mocht weinig meer dan twintig budgetposten, toegewezen door het Britse Parlement, verder onderverdelen. In 2006 kreeg de "Government of Wales Act 2006" rechtskracht die voorzag in een eigen Welshe regering en (ten dele door Britse goedkeuring beperkte) wetgevende bevoegdheden en in verband daarmee een eigen "Welsh Seal", een zegel om deze wetten letterlijk te bezegelen. In 2011 stemde de bevolking in een referendum voor een volledig autonome wetgevende bevoegdheid, zij het slechts op de twintig vooraf bepaalde bestuursterreinen. Daaronder vallen niet defensie, belastingen of de sociale voorzieningen. In verkiezingen voor het Europees Parlement fungeerde Wales als een apart kiesgebied waarin vier afgevaardigden volgens een systeem van evenredige vertegenwoordiging gekozen werden. Dit proces van verzelfstandiging heeft ertoe geleid dat Wales sinds 1999 officieel aangeduid wordt als "constituent country" van het Verenigd Koninkrijk, naast Engeland, Schotland en Noord-Ierland.
Geografie.
Wales ligt in het centrale westen van het eiland Groot-Brittannië. De oppervlakte van Wales is zo'n 20.736 km², ongeveer even groot als Slovenië. Het is ruwweg 274 km van noord naar zuid en 97 km van oost naar west. Wales wordt begrensd door Engeland in het oosten en door de zee in de overige windrichtingen; het Kanaal van Bristol in het zuiden, het Sint-Georgekanaal in het zuidwesten en de Ierse Zee in het noordwesten en noorden. Alles bij elkaar heeft Wales een kustlijn van 1200 km. Verder liggen er enkele eilanden voor de kust van Wales, waarvan Anglesey (Welsh: "Ynys Môn") in het noordwesten het grootste is.
Het landschap van Wales is voor een groot deel bergachtig, vooral in het noorden en het midden van het land. De bergen zijn gevormd tijdens het Paleozoïcum, vooral het Cambrium, en hebben verder hun vorm gekregen gedurende het Weichselien, de laatste ijstijd. De Brecon Beacons (Welsh: "Bannau Brycheiniog") liggen in het zuiden, met de Pen-y-Fan (886 meter) als hoogste punt, en vormen een verbinding met de Cambrian Mountains, in het midden van Wales, die zich verder uitstrekken naar het noorden. De hoogste bergen van Wales zijn te vinden in Snowdonia National Park (Welsh: "Parc Cenedlaethol Eryri") in het noorden van Wales; met de Snowdon (1085 meter) als de hoogste berg.
Steden en plaatsen.
Wales heeft slechts enkele grote steden. Deze liggen alle in het zuiden van het land: Cardiff (Caerdydd), de hoofdstad (2005: 302.000 inwoners); Swansea (Abertawe) (2005: 171.000 inwoners); Newport (Casnewydd) (2005: 117.000 inwoners). Het binnenland is dunbevolkt en heeft een ruig karakter; de landstreek Powys beslaat ongeveer dertig procent van de totale oppervlakte van Wales, maar herbergt slechts vier procent van de bevolking.
In Wales ligt het dorp met de langste naam van Europa: Llanfairpwllgwyngyllgogerychwyrndrobwllllantysiliogogogoch.
Flora en fauna.
Wales kent naast een rijke flora en fauna, die getypeerd wordt door haar heuvelachtige landschap aan de zee, een inheems ponyras, de Welsh pony, en een aantal hondenrassen zoals Welsh corgi Cardigan, Welsh corgi Pembroke, Welsh Springer Spaniel en de Welsh terriër.
Bestuurlijke indeling.
Bestuurlijk is Wales onderverdeeld in 22 hoofdgebieden (Engels: "principal areas"), die allemaal de bestuurlijke structuur hebben van een "unitary authority". Er zijn negen graafschappen, drie steden en tien county boroughs, elk met een vergelijkbare macht.
Tussen 1889 en 1974 vormden de historische graafschappen de bestuurlijke indeling. Tussen 1974 en 1996 werden de graafschappen gebruikt die vanaf 1996 bekendstaan als de behouden graafschappen (Engels: "preserved counties"). Deze laatsten worden sindsdien alleen nog maar voor ceremoniële doeleinden gebruikt.
Bezienswaardigheden.
Kastelen.
De bekendste staan in Caernarfon, Conwy en Harlech.
Mijnstreek en armoede.
Op het einde van 19e eeuw en in het begin van de 20e eeuw was het zuiden van Wales een heel bedrijvige mijnstreek (vooral steenkool). Er kwamen zelfs Belgische gastarbeiders. De sluiting van de mijnen betekende ook het einde van het economisch belang van Wales. Nu kunnen nog steeds enkele mijnen bezocht worden (onder andere de 'Big Pit' in Blaenavon).
Wales is een van de minst welvarende delen van het Verenigd Koninkrijk. Armoede komt er meer voor dan in Engeland of Schotland.
Bevolking.
Religie.
"Yr Eglwys yng Nghymru" (de Kerk in Wales) is de anglicaanse kerk in Wales en heeft 77.881 leden (ongeveer 2,5 procent van de bevolking). "Undeb yr Annibynwyr Cymraeg" (Unie van Welshe Onafhankelijken) is een congregationalistische kerk en heeft ongeveer 36.000 leden (1 procent van de bevolking). Het aantal leden van de "Eglwys Bresbyteraidd Cymru" (Presbyteriaanse Kerk van Wales) is 34.819 (1 procent van de bevolking). "Undeb Bedyddwyr Cymru" (Baptistenunie van Wales) heeft 25.384 leden (1995, 1 procent van de bevolking). De "Eglwys Gatholig Rufeinig" (Rooms-Katholieke Kerk) is ook belangrijk.
.wales en .cymru's topleveldomeinen.
.wales en .cymru werden in 2012 door Nominet UK naar voren gebracht. De definitieve goedkeuring voor beide topleveldomeinen voor Wales werd in juni 2014 door ICANN verleend.
Op 30 september 2014 heeft de Llywydd van de Senedd Senedd-websites en andere sites officieel verplaatst naar nieuwe ".cymru" en ".wales" -domeinen die geografische topleveldomeinen zijn die specifiek zijn voor Wales. Wales Online, Daily Post, de Welsh Rugby Union, het Millennium Stadium, Bloc, Gwalia, Atlantic PLC, Orchard en Portmeirion waren onder andere die ook overstapten naar de domeinen. Deze werden beschikbaar voor iedereen op St David's Day 2015.
Een gefaseerde lancering van de nieuwe domeinen was gepland, waarbij merkhouders in eerste instantie in aanmerking kwamen om een aanvraag in te dienen. De algemene beschikbaarheid werd in het voorjaar van 2015 verwacht. Early adopters van de domeinen zijn onder meer de Welshe regering en het mannenkoor Only Men Aloud!.
Officiële registrar voor .wales
Officiële registrar voor .cymru

</doc>
<doc id="12536" url="https://nl.wikipedia.org/wiki?curid=12536" title="Asterix">
Asterix

Asterix, oorspronkelijk Astérix, is een Franse stripreeks met in de hoofdrol de gelijknamige Galliër. De stripserie is gemaakt door de Franse tekenaar Albert Uderzo en scenarioschrijver René Goscinny, die elkaar in Brussel leerden kennen. De serie is uitgebracht in meer dan 70 landen en vertaald in meer dan 100 verschillende talen. Van de albums zijn in totaal ruim 350 miljoen exemplaren verkocht, waarmee Asterix de bestverkochte stripreeks uit Europa is.
Inhoud.
De strips spelen zich af rond het jaar 50 v.Chr. en verhalen van een dorpje in de streek Armorica (Bretagne) in Gallië. Dit dorpje is er als enige in geslaagd de invasie door de Romeinen onder aanvoering van Julius Caesar te weerstaan met behulp van een toverdrank die de Galliërs oersterk en daardoor onoverwinnelijk maakt. De inwoners van het dorp vormen een ware nachtmerrie voor de Romeinen uit de omliggende legerplaatsen, en zijn een doorn in het oog van Julius Caesar.
Centraal in de reeks staat Asterix, een inwoner van dit dorp. Hij is klein van stuk, maar wel een van de slimste Galliërs. Samen met zijn vriend Obelix maakt hij vaak reizen door het Romeinse rijk voor uiteenlopende doeleinden.
Publicatie.
Het eerste verhaal, "Astérix le Gaulois" ("Asterix de Galliër"), verscheen oorspronkelijk in afleveringen in het Franse stripblad "Pilote". De eerste aflevering stond in het eerste nummer van "Pilote", dat op 29 oktober 1959 verscheen. Het gelijknamige album kwam uit in 1961, in een oplage van 6.000 exemplaren. Het tweede album verscheen al in een oplage van 15.000 exemplaren en sindsdien ging het in stijgende lijn. "Asterix en Cleopatra" verscheen in een oplage van 100.000 exemplaren, "De strijd van de stamhoofden" 600.000 en "Asterix en de Noormannen" 1.200.000.
In Nederland werden de verhalen gepubliceerd in het stripweekblad "Pep" en later in "Eppo" en "Eppo Wordt Vervolgd". Een kort verhaal, getiteld "De Mascotte", verscheen in een gerelateerde stripbundel PEP parade deel 1. Het verhaal "De mistletoe" verscheen in Pep parade deel 3. Deze verhalen werden later opgenomen in het album "Het pretpakket".
De tekst van de originele albums is in het Frans. De albums werden vertaald in veel andere talen en dialecten, waaronder Nederlands, Fries, Limburgs, Twents, Esperanto en Latijn. De eerste zestien albums werden vertaald door Myriam Gianotten, zij is dan ook verantwoordelijk voor de gevleugelde uitspraak "rare jongens, die Romeinen". Vanaf 2002 verschijnen de Nederlandse albums in een nieuwe vertaling, waarin een aantal eerder onvertaald gelaten Franse namen alsnog een Nederlandse versie kreeg. Zo heet de bard Assurancetourix nu Kakofonix.
Na het overlijden van Goscinny in 1977 ging Uderzo alleen door met het uitbrengen van nieuwe verhalen. Uit respect wordt de naam van Goscinny nog steeds op de albums vermeld. Het laatste album waar Goscinny nog aan meewerkte, "Asterix en de Belgen", verscheen in 1979, twee jaar na Goscinny's dood.
Begin 2009 gaven Albert Uderzo en Anne, de dochter van Goscinny, te kennen dat zij de groep Hachette Livre de toestemming gaven de strip ook na Uderzo's dood voort te zetten. De uitgeversgroep verwierf eind 2008 zestig procent van de aandelen van uitgeverij Albert-René.
Nieuwe auteurs.
In 2012 werden de opvolgers voor de stripreeks bekendgemaakt: scenarist Jean-Yves Ferri en tekenaar Didier Conrad. Ferri schreef voorheen onder andere een gagstrip rond Charles de Gaulle, die bij Uderzo in de smaak viel. Conrad is dan weer bekend van onder meer "De onnoembaren" en "Marsu Kids". In 2011 werd echter een andere tekenaar voorgesteld: Frédéric Mebarki, die Uderzo al een tijd assisteerde bij het inkten. Dat hij dan toch niet de opvolger werd, heeft onder meer te maken met de keuze van Mebarki om de hoge druk niet te trotseren.
In oktober 2013 verscheen het eerste Asterixalbum van Ferri en Conrad: "Asterix bij de Picten".
In oktober 2023 verscheen het veertigste album in de reeks: "De witte iris", met Fabcaro (Fabrice Caro) als scenarist en Didier Conrad als tekenaar.
Achtergrond.
Kenmerken.
Het succes van de verhalen is terug te voeren op een aantal zaken: de hilarische gevechten met de Romeinen; terugkerende elementen (running gags) zoals de piraten; anachronismen waarbij hedendaagse personen en situaties in de Oudheid worden geplaatst, dubbele bodems, knipoogjes naar de Romeinse en Gallische cultuur en geschiedenis, grappen rond Europese stereotypen en de vele woordspelingen. In de originele Franstalige versie zijn veel grappen erg op de francofone cultuur gericht en daardoor soms moeilijk vertaalbaar. Hetzelfde geldt voor bepaalde woordspelingen.
Er zijn veel historische onjuistheden terug te vinden in de strips, zoals de kleding van de soldaten die niet overeenstemt met de tijd waarin Caesar leefde, maar met de keizertijd (Caesar was geen keizer). De helm met vleugels zoals Asterix die draagt, een "Gallische helm", is een 19e-eeuwse fantasie. Ook is de volgorde van gebeurtenissen in diverse albums historisch onjuist: De gehele serie wordt geacht plaats te vinden na de nederlaag van Vercingetorix in Alesia (52 v.Chr.). Diverse gebeurtenissen waarin de hoofdpersonen een belangrijke rol spelen, zoals de opstand van de Belgae en de invasie van Britannia hebben echter in werkelijkheid plaatsgevonden vóór de nederlaag van Vercingetorix. Een ander punt is het Colosseum, dat in de strip Asterix als gladiator reeds te zien is, maar in werkelijkheid meer dan een eeuw later werd gebouwd en pas in het jaar 80 n.Chr. werd voltooid. Ook veel andere gebouwen in de afbeeldingen van Rome dateren van na de eerste jaren van onze jaartelling.
De strip is echter in de eerste plaats humoristisch bedoeld en niet als een realistische historische weergave van de periode.
Verwijzingen naar bestaande en fictieve personen.
In "Asterix" hebben karikaturen van beroemdheden soms een kleine cameo of wordt er naar hen verwezen. Ook worden bekende kunstwerken verwerkt in de albums.
Voorkomende personen en kunstwerken zijn:
Gezegdes in het Latijn.
In de regelmatige confrontaties van de Galliërs met de Romeinen worden vaak Latijnse uitdrukkingen gebruikt van vooraanstaande Romeinse personen. De piraat die op een kruk steunt spreekt uitsluitend in Latijnse spreekwoorden. Enkele citaten zijn uit het Nieuwe Testament afkomstig.
Historische verwijzingen en verwijzingen naar de hedendaagse maatschappij.
In de boeken van Asterix wordt geregeld een verwijzing gemaakt naar historische gebeurtenissen en de hedendaagse maatschappij. Sommige zijn heel subtiel verstopt, andere zijn weer duidelijk te lezen. Hier volgt een aantal van deze verwijzingen.
Films.
Over Asterix werden in de periode van 1967 tot 2006 acht tekenfilms uitgebracht. De meeste hiervan zijn direct gebaseerd op één stripalbum, maar lenen soms ook wat elementen uit andere albums. In het tijdvak 1999 – 2023 zijn er vijf live-actionspeelfilms uitgebracht. Verder zijn er twee 3D-computeranimatiefilms gemaakt. Onvoltooid bleef een in 1967 geplande tekenfilm over het album "Het gouden snoeimes". Dit omdat de film, net als "Asterix de Galliër", geen akkoord had van de auteurs.
Idefix.
In 2018 werd begonnen aan een prequel-animatieserie rond Idefix, die zich afspeelt in Lutetia, dat later Parijs werd. De Franstalige reeks wordt uitgezonden sinds 2020. Een jaar later werd een deal bereikt om de serie ook in het Nederlands uit te zenden in België. Dit zou gebeuren in 2022.
Parodieën.
Een parodie op Asterix is het illegaal uitgegeven album "Asterix en de kernsentrale ... of het recht van de sterkste" uit 1979 (in herdruk ook uitgegeven als "Asterix en de kerncentrale"). In dit 48 bladzijden tellende album, dat ook in het Duits en het Spaans is verschenen, zetten Asterix en Obelix zich in tegen de op hun grondgebied geplande snelle kweekreactor "Brutus Rapidus". Het is samengesteld uit bestaande plaatjes uit alle albums die tot dan waren verschenen, waarbij de tekst in de tekstballonnen werd gewijzigd. De winst op de verkoopprijs zou "besteed worden aan omkoping van Haars en andere milieuvriendelijke activiteiten".
Net als van Kuifje, Suske en Wiske, Lucky Luke en De Smurfen is er ook een seksparodie van Asterix die dan "Asterix de Geilaard" heet en in eenzelfde patroon de parodie Isterix, waarbij Asterix en de dorpelingen allemaal nozems zijn op grote motoren.
Parc Astérix.
In het Franse Plailly, ongeveer 35 km ten noorden van Parijs, is sinds 1989 een Asterix en Obelix-pretpark gevestigd: Parc Astérix. In dit park zijn figuren uit de Asterix-stripreeks in levenden lijve te bewonderen en ook alle attracties zijn gethematiseerd naar de stripreeks.

</doc>
<doc id="12537" url="https://nl.wikipedia.org/wiki?curid=12537" title="De Typhoon">
De Typhoon

De Typhoon was een dagblad, verschijnend in de Zaanstreek, voortgekomen uit het Zaanse verzet. De krant, die op 12 oktober 1944 verscheen op initiatief van Gerrit Groot, was vernoemd naar het Britse oorlogsvliegtuig Hawker Typhoon.
De hoogste oplage die werd gehaald was 28.000 in de jaren zestig.
De uitgever, drukkerij Stuurman in Zaandam fuseerde begin jaren 70 met Damiate, die het "Haarlems Dagblad" uitgaf.
Door een fusie van Damiate met de Verenigde Noordhollandse Dagbladen in 1992 hield "De Typhoon" op te bestaan en ging samen met "De Zaanlander" op in "Dagblad Zaanstreek".
De Orkaan.
Het logo van De Orkaan, een Zaanse nieuwswebsite is 'losjes' gebaseerd op het logo van De Typhoon. Anders dan vaak gedacht is De Orkaan geen voortzetting van De Typhoon.

</doc>
<doc id="12541" url="https://nl.wikipedia.org/wiki?curid=12541" title="HAN University of Applied Sciences">
HAN University of Applied Sciences

De HAN University of Applied Sciences (kortweg HAN) is een opleidingsorganisatie voor hoger beroepsonderwijs (HBO) in de Nederlandse provincie Gelderland, met vestigingen in Arnhem en Nijmegen. De HAN bestaat uit veertien academies en is met 36.000 studenten een van de grotere hogescholen van Nederland.
Geschiedenis.
Omdat er in de jaren 1980 volgens de regering te veel hogescholen waren, die te klein waren om financieel efficiënt te werken en hun onderwijs goed te organiseren, werden deze academies vanaf 1983 met de Beleidsnota Schaalvergroting, Taakverdeling en Concentratie (STC) onder druk gezet om te fuseren. De Vereniging Hogescholen was het hier mee eens en geleidelijk gingen er steeds meer hbo-scholen samen, ook in de regio Arnhem-Nijmegen.
Het HAN-conglomeraat is uiteindelijk op 1 februari 1996 ontstaan uit de mega-fusie van Hogeschool Gelderland (zelf ontstaan uit de fusie van de Hogeschool Arnhem en de Hogeschool Interstudie, die op hun beurt voortkwamen uit twaalf kleinere hogescholen), Hogeschool Nijmegen (zelf ontstaan uit een fusie van zeven kleinere hogescholen) en HEAO-Arnhem (zelfstandig sinds 1968). De HAN werd zo een grote, brede onderwijsinstelling, en sindsdien is het aantal studenten gegroeid, terwijl er kosten werden bespaard, geheel in overeenstemming met de doelen van de regering en de Vereniging Hogescholen.
In 2004 ging het grootste gedeelte van de Hogeschool Diedenoort uit Wageningen onder de HAN verder als "Academie Diedenoort Facility Management".
In juni 2019 is de HAN van naam veranderd. Tot dan toe was het de "Hogeschool van Arnhem en Nijmegen", daarna opteerde de onderwijsinstelling voor 'HAN University of Applied Sciences'. Logo en huisstijl werden aangepast.
Organisatie.
Onderdelen.
De HAN bestond in 2022 uit veertien verschillende academies:
De opleidingen, het onderzoek en advies worden vanuit deze academies georganiseerd. Beleidsvorming is belegd in de Centrale Staf', uitvoering van de ondersteunende diensten is ondergebracht in de afdeling 'Services.'
Bestuurslagen.
De organisatie kent twee bestuurslagen:
Medezeggenschap.
De hogeschool heeft een medezeggenschapsstructuur. Deze bestaat uit:
In 2010-2011 is besloten om niet naar een gedeelde raad te gaan, dat wil zeggen naar een gesplitste Studentenraad en een Ondernemingsraad en dus niet de WOR, maar de WHW "(Wet op Hoger en Wetenschappelijk Onderwijs") te volgen. Wel is tegelijkertijd besloten dat elk medezeggenschapsorgaan zelf in haar huishoudelijk reglement kan bepalen of de studentengeleding en medewerkersgeleding toegestaan is binnen die raad apart te vergaderen of niet.
Opleidingen.
De hogeschool biedt zowel bachelor-, master- als post-hbo-opleidingen en cursussen aan in uiteenlopende gebieden, zoals economie, management, onderwijs, gezondheid, ICT en techniek.
Bacheloropleidingen en masterprogramma's.
De school biedt zo'n 70 bacheloropleidingen en zo'n 22 masterprogramma's aan, in de volgende interessegebieden:
Onderzoek.
Voor bedrijven en instellingen biedt de HAN via lectoraten in diverse vakgebieden hulp bij innovatie aan. Zij voeren onderzoek uit naar problemen uit de beroepspraktijk en ontwikkelen samen met het werkveld praktische oplossingen. Het gaat om:
Post-HBO-opleidingen, cursussen en trainingen.
De hogeschool biedt ruim 150 praktische post-HBO-opleidingen, cursussen en trainingen aan voor professionals.

</doc>
<doc id="12545" url="https://nl.wikipedia.org/wiki?curid=12545" title="Oss">
Oss

Oss is een stad in de Nederlandse provincie Noord-Brabant, gelegen tussen 's-Hertogenbosch en Nijmegen. Het is de hoofdplaats van de gemeente Oss. De stad speelt een regionale rol als werk-, woon- en winkelstad. De stad is omringd door verschillende landschappen en ligt geologisch gezien op de rand van hogere, droge zandgronden en lagere, vochtige kleigrond, met de rivier de Maas in de nabijheid. Hoewel Oss een rijke historie kent - in het verleden was het de hoofdstad van het Kwartier van Maasland van de Meierij van 's-Hertogenbosch - zijn er weinig overblijfselen uit het verleden bewaard gebleven. Wel zijn er nog een aantal monumenten die getuigen van het industriële verleden.
Naam.
De betekenis van de naam "Oss", in de late middeleeuwen gespeld als "Os" en tot de 20ste eeuw gespeld als "Osch", ligt niet eenduidig vast. De historicus Jan Cunen nam in 1932 nog aan dat er verband bestond met rundvee: de os siert al sinds de middeleeuwen het wapen. Door andere deskundigen werd een verband met de Germaanse Asen (of: Osen) gelegd. Tegenwoordig wordt aangenomen dat de naam "hoger gelegen plaats aan het water" betekent. Dit water was de Maas en de hoger gelegen plaats was de "Heuvel", de kern van de bewoning.
Geschiedenis.
Oss werd al meer dan 2000 jaar voor Christus bewoond. De oudste vermelding van de plaats stamt uit 1161. Oss kreeg gemeenterechten in 1286 door Hertog Jan I van Brabant. Het Kasteel van Oss werd omstreeks 1374 gebouwd. In 1399 kreeg Oss stadsrechten. De stad had veel te lijden onder de conflicten van Brabant en later de Habsburgse Nederlanden met Gelre, tot Gelre in 1543 door Karel V bij de Habsburgse Nederlanden werd ingelijfd.
Eind negentiende, begin twintigste eeuw, was voor de stad een roerige periode: Oss ging gebukt onder ernstige criminaliteit, die in het hele land associaties opriep met de misdaadpraktijken in het Noord-Amerikaanse Chicago. De zogenaamde "Bende van Oss" was berucht en gevreesd. De termen "messensteker" en "messentrekker", die in de volksmond vaak met een knipoog worden gebruikt om een inwoner van Oss aan te duiden, refereren hier nog altijd aan. De film De bende van Oss (André van Duren, 2011) is gebaseerd op de gebeurtenissen uit deze tijd.
In 1881 kreeg Oss een eigen spoorwegstation, wat van groot belang was voor de aanwezige industrie. In de Tweede Wereldoorlog had Oss vanaf 1943 een NSB-burgemeester. Tijdens de oorlog werden 252 Joodse burgers uit de stad gedeporteerd en vermoord. Oss werd bevrijd op 19 september 1944.
De stad kreeg in 1968 een haven, die via het Burgemeester Delenkanaal werd aangesloten op de Maas. In 1994 werd de gemeente Oss verder uitgebreid, en in 2003 fuseerde de gemeente Ravenstein met Oss.
Eind 2019 vindt Operatie Alfa, zoals genoemd door de politie en het Openbaar Ministerie, plaats. De operatie richt zich eind 2019 met een reeks grote invallen in woonwagenkampen in Oss en omgeving op de georganiseerde misdaad.
Cultuur.
Theater "De Lievekamp" biedt een programma van opera tot cabaret. Sinds 1999 is het aanbod in de stad uitgebreid met de komst van cultuurpodium de Groene Engel. Het programma van "d'n Engel" omvat popconcerten, film- en theatervoorstellingen en maandelijks terugkerende activiteiten, zoals het folkcafé, het politiek café 'Zout', het moderne jazzcafé en het dixielandcafé.
Carnaval.
In Oss worden met carnaval drie optochten gehouden: een jeugdoptocht, een grote optocht en de halfvastenoptocht. De jeugdoptocht vindt plaats op carnavalszaterdag, de grote optocht op carnavalszondag en de halfvastenoptocht op halfvastenzondag. Oss draagt met carnaval de naam "Ossekoppenrijk". De carnavalskleuren van Oss zijn blauw en geel, net zoals de vroegere vlag van Oss.
Evenementen.
Enkele jaarlijkse evenementen die in de stad plaatsvinden of -vonden zijn:
Centrum:
Taal.
Inwoners van Oss die het dialect beheersen spreken Oss', een variant van het Maaslands.
Natuur en landschap.
Oss vormt een verstedelijkt gebied dat op de rand van het pleistoceen en het rivierkleigebied ligt. De dekzandrug ten zuiden van Oss toont een kleinschalig landschap met bos en akkers, naar het oosten toe overgaand in de Herpse Bossen. Ten noorden van Oss ligt een vlak poldergebied. Hier loopt de Hertogswetering en bevindt zich het natuurgebied Ossermeer.
Industrie.
Van de oorspronkelijke, beeldbepalende grote industriële bedrijven zijn Unox, Organon en Desseaux overgebleven.
De huidige Osse bedrijvigheid omvat hoofdzakelijk moderne technologie, productie, logistieke en zakelijke dienstverlening en automatisering. Begin 2005 waren er in Oss 4776 bedrijven gevestigd, die aan 38.175 mensen betaald werk boden. De medisch-farmaceutische sector is voor Oss beeldbepalend en een van de speerpunten van haar economische ontwikkeling. Organon, tussen 2006 en 2021 eigendom van MSD maar daarna weer zelfstandig, is producent van de meest voorgeschreven anticonceptiepil ter wereld. Het is de grootste werkgever in de stad. In de periode MSD werd de hele researchdivisie weggesaneerd. Naast de productie van actieve farmaceutische ingrediënten (het voormalige Diosynth) en farmaceutische eindpreparaten, is het Development Center Oss (DCO) operationeel voor de ontwikkeling van medicijnen. Tevens zijn diverse groothandels, gespecialiseerd in medische hulpmiddelen en operatie-instrumenten, in de stad actief. In totaal werken in deze sector circa 5500 mensen, verdeeld over in totaal 20 bedrijven. Daarnaast produceert het bedrijf Desseaux kunstgrasvelden, Heesen Yachts luxe oceaanwaardige jachten en bestrijken de ruim 2000 vrachtauto's van internationale Osse transporteurs heel Europa.
De dienstverlening neemt in de Osse economie een steeds belangrijkste plaats in, met bedrijven op het gebied van drukwerk, packaging, ICT-services en (micro)elektronica, recycling, technische consultancy en administratie.
Verkeer en vervoer.
In 1810 werden de 'straten' in Oss met zand opgehoogd. Voordien waren ze vaak slecht begaanbaar. In 1838 werd verharding in de kom toegepast. Van 1822 tot 1835 werd ten zuiden van de kom de rijksweg van Nijmegen naar 's-Hertogenbosch aangelegd. De "Hescheweg", die de verbinding vormde tussen de bebouwde kom en deze Rijksweg, werd in 1848 van grind voorzien en in 1926 geasfalteerd.
De verbindingsweg met de haven van Lithoijen werd in 1810 verhard in het buitengebied en in 1859 in de kom van Oss. In 1963 kwam het Burgemeester Delenkanaal gereed en kreeg Oss een haven.
In 1881 werd Station Oss geopend naar aanleiding van de aanleg van de spoorlijn van 's-Hertogenbosch naar Nijmegen door de "Nederlandsche Zuid-Ooster Spoorweg Maatschappij". Sinds 2009 rijden er weer goederentreinen over het enkelsporige traject naar het bedrijventerrein in de Osse haven.
Rijksweg 59 tussen 's-Hertogenbosch en Oss is gefaseerd omgebouwd tot volledige autosnelweg, een klus die in 2005 door Rijkswaterstaat werd geklaard, evenals het knooppunt Paalgraven, ten zuiden van Oss. Tussen Oss en Nijmegen bestond sinds 1975 een snelweg, Rijksweg 50, die in 2005 werd doorgetrokken naar Eindhoven.
Vanaf 10 december 2006 valt Oss onder het concessiegebied Oost-Brabant. De concessie werd gegund aan vervoerder Hermes, maar ging door een fout bij de overheid naar Arriva. Het stadsvervoer werd tot 10 december 2006 uitgevoerd door Area. Daarvoor reed MTI de stadsdienst. De streekdiensten naar Oss werden tot 10 december 2006 uitgevoerd door BBA. In het verleden reden ook Hermes en haar voorganger Zuidooster (de oprichter van de stadsdienst) streeklijnen naar Oss. Er rijdt geen stadsvervoer meer in Oss. Een stichting rijdt rond met een paar wijkbusjes. Passagiers moeten lid zijn van deze stichting.
Oss heeft twee treinstations: station Oss en station Oss West, daarnaast is ook Ravenstein voorzien van een treinstation. Deze stations zijn gelegen aan de Brabantse Lijn (Tilburg - Nijmegen). In beide richtingen stopt tweemaal per uur een sprinter op station Oss en station Oss West en tweemaal per uur een intercity op station Oss. De intercity's rijden tussen Zwolle en Roosendaal, de sprinters rijden tussen Arnhem Centraal en Dordrecht. Tevens rijden er in de spits twee extra sprinters Oss - Deurne v.v.
De wegenstructuur binnen de gemeente vertoont een rasterstructuur, met diverse breed opgezette en druk bereden hoofdwegen (singels) die grofweg in noord-zuidelijke en oost-westelijke richting lopen. Diverse van deze wegen zijn zo lang dat ze meerdere keren van naam veranderen.
De gemeente Oss heeft in de afgelopen jaren een aantal straten als "fietsstraat" ingericht om een doorlopende fietsroute van Oss naar Heesch (ten zuiden van de stad) en naar Macharen (ten noorden van de stad) te creëren: hier is de auto ondergeschikt aan de fiets. De straat is herkenbaar door gebruik van rood asfalt en passende bebording. Een dergelijke straat werd aangelegd om ook de kernen Berghem en Geffen per fiets bereikbaar te maken. De snelfietsroute F59 verbindt Oss met 's-Hertogenbosch en Waalwijk. Een andere snelfietsroute verbindt Oss met Uden en Veghel.
De Graafsebaan / Megensebaan (N329) aan de oostkant van de stad, van oudsher bekend als "de Noord-Zuid," is een drukke weg die fungeert als aan-afvoerroute van knooppunt Paalgraven (A59/A50) van en naar Oss, Berghem, Macharen, Haren en Megen.
In het verleden zijn hier veel ongelukken gebeurd, zowel op de lange rechte stukken als op de drukke kruisingen. Ook had de weg te maken met overbelasting en lange wachttijden bij de diverse verkeerslichten en de spoorwegovergang. Daarom werd de weg in 2013 door de gemeente Oss en de provincie Noord-Brabant voor ruim 80 miljoen euro gereconstrueerd tot "de weg van de toekomst", waarbij de doorstroming en de veiligheid werd verbeterd voor zowel gemotoriseerd als fietsverkeer. Ook bood het de gelegenheid om innovatieve concepten toe te gaan passen zoals ledverlichting in het wegdek en het opwekken van energie. Dit werd gerealiseerd maar de systemen faalden. In 2020 werd daardoor de gemeente Oss voor ruim 3 ton gecompenseerd in de kosten. De huidige ontwikkelingen richten zich op intelligente verkeersregelinstallaties.
Op het Titus Brandsmaplein in Oss ligt de oudste rotonde van de stad en een van de oudste rotondes van Nederland.
Maashaven.
Oss is een van de weinige plaatsen in Zuid-Nederland met een (sinds 1994 tweede) haven voor schepen tot 2000 ton. De Maashaven van Oss is toegankelijk voor de grootste binnenschepen, tweebaksduwvaart en kruiplijncoasters. De Containerterminal Oss voert frequente diensten uit op Rotterdam en Antwerpen. Jachtwerf Heesen Yachts laat jaarlijks gemiddeld drie exemplaren in de haven te water.
Topografie.
Bevolkingsontwikkeling.
De bovenstaande tabel geeft een overzicht van het aantal inwoners van de stad Oss. Vanaf eind 20e eeuw zijn er voor alle jaren gegevens bekend, maar gezien de geringe verschillen zijn niet alle jaren in de tabel opgenomen.
Sport in Oss.
Voetbal.
TOP Oss speelde in de jaren 50 betaald voetbal, om vervolgens weer amateurvoetbal te spelen. Na een aantal succesvolle jaren in de Hoofdklasse, is de club sinds 1991 weer actief in de Eerste Divisie.
Sinds de oprichting van de club speelt TOP op dezelfde locatie. Tijdens reguliere wedstrijden biedt het plaats aan 4700 toeschouwers.
TOP Oss won in het seizoen 2005-2006 voor het eerst in zijn geschiedenis een periodetitel en mocht meedoen aan de play-offs.
In 2010 degradeerde TOP naar de topklasse. In 2011 promoveerde TOP weer naar de Jupiler League. De club heeft de ambitie om een stabiele middenmoter op het een na hoogste voetbalniveau te worden.
Ook spelen er nog andere voetbalclubs in Oss, namelijk SV OSS '20, RKSV Margriet, RKSV Cito, RKVV DESO, SV Ruwaard, FC Schadewijk en SV TOP.
Handbal.
Olympia '89 was de handbalvereniging van Oss. Het eerste mannenteam speelde in de Mondriaanhal. Per 1 juli 2020 fuseerde Olympia '89 met DOS '80 en gingen verder onder de naam Dynamico.
Hockey.
MHC Oss bestaat sinds 1999. De club telt circa 1800 leden en is daarmee de grootste sportvereniging in (gemeente) Oss. De mannen en de vrouwen komen beiden uit in de 1e klasse (Eerst hoofdklasse, dan overgangsklasse, dan 1e klasse, etc.) na degradatie in seizoen 2014/15.
Korfbal.
Korfbal vereniging DOT, opgericht op 25 juni 1930, is een van de grootste korfbalverenigingen van het district zuid. Sinds het seizoen 1997/1998 heeft de vereniging zo'n 300 leden die uitkomen in ongeveer 6 seniorenteams, 13 jeugdteams en een g-korfbalteam speciaal voor korfballers met een beperking. Het 1e team komt in de zaal en op het veld uit in de 2e klasse.
Motorsport.
Oss werd in de jaren 1969 tot en met 1975 bekend door zijn 24 uursrace. Nu worden er nog elk jaar de Pinksterraces verreden. De laatste jaren op het circuit Vorstengrafdonk.
Zwemmen en waterpolo.
De grootste zwem- en polovereniging in Oss is Arethusa, een club met ongeveer 600 leden.
Wielrennen.
In 1984 werd het wereldkampioenschap veldrijden in Oss georganiseerd op de oude vuilnisbelt de „Witte Ruysheuvel”.
Tafeltennis.
Oss heeft twee tafeltennisverenigingen: O.T.T.C. en TTV Return. De O.T.T.C. die is opgericht op 16 januari 1941, is in 1951 met DVS gefuseerd, in 1959 met Besano en in 1965 met Putsidingers, de clubnaam bleef na deze fusies steeds behouden. O.T.T.C. heeft in de najaarscompetitie van 1988, één seizoen op het hoogste niveau in de eredivisie gespeeld. TTV Return is opgericht op 20 september 1978 en stond tot 1991 bekend onder de naam „T.T.V. Tivoli”, vernoemd naar het gelijknamige café aan de Kromstraat in Oss. Van 1991 tot en met 1999 droeg de vereniging de naam „T.T.V. Vice Versa Oss”, vanaf 2000 draagt de vereniging de huidige naam „TTV Return”. Vroeger had Oss nog een tafeltennisclub genaamd „TAP” (Tafeltennis AKZO Pharma) verbonden aan het bedrijf Organon (van het toenmalige moederbedrijf AkzoNobel).
Kanovaren.
De Maaslandse Kano Vereniging (MKV) is opgericht in 1977. Aanvankelijk werd er getraind op de Geffense Plas te Oss. Daarna werd een locatie aan de Ossestraat te Macharen betrokken. Er wordt daar gebruik gemaakt van het water van de Hertogswetering en via het Burgemeester Delenkanaal is er verbinding met de Maas.
Nabijgelegen kernen.
Berghem, Macharen, Megen, Oijen, Lithoijen, Teeffelen, Geffen, Heesch, Nistelrode

</doc>
<doc id="12546" url="https://nl.wikipedia.org/wiki?curid=12546" title="Ravenstein (stad)">
Ravenstein (stad)

Ravenstein (dialect: "Ravvestèìjn") is een vestingstad aan de Maas, in de gemeente Oss, in de Nederlandse provincie Noord-Brabant. De stad telde op inwoners. Tot 2003 vormde Ravenstein tezamen met een elftal omliggende dorpen een zelfstandige gemeente met zo'n 8.500 inwoners. Het historische stadje Ravenstein besloeg slechts een geringe oppervlakte, circa dertig hectare. Van belang was vooral de ligging aan de Maas.
Geschiedenis.
Ravenstein werd in 1360 gesticht door Walraven van Valkenburg, leenman van de hertog van Brabant, die toen aan de oever van de Maas een kasteel liet bouwen, na daarvoor jarenlang vanuit zijn kasteel te Herpen tol te hebben geheven over het verkeer op de rivier. In 1364 probeerde de hertog tevergeefs een einde te maken aan deze praktijk door het kasteel te belegeren.
Bij het kasteel ontstond het plaatsje Ravenstein, dat reeds in 1380 stadsrechten kreeg van Reinout van Valkenburg, een halfbroer van Walraven. In 1397 werd de heer van Ravenstein bij de slag bij Kleverhamm (Kreis Kleve) verslagen en gevangengenomen. De stad werd vervolgens Kleefs bezit. In 1399 werd er de Vrede van Ravenstein gesloten tussen Brabant en Gelre.
In 1509 werd de stad versterkt met wallen en bastions volgens het Italiaans stelsel (in 1988 en 2012 deels weer opgegraven). Al in 1543 liet keizer Karel V deze afbreken, met uitzondering van de stadspoorten, waarvan er twee zijn behouden. Nadat in 1609 Johan Willem van Kleef en Gulik kinderloos stierf maakten verschillende pretendenten aanspraak op zijn gebied, de Gulik-Kleefse kwestie. Brandenburg riep hierbij de hulp in van de Staten van Holland, die de stad in 1621 bezetten, in uitvoering van het akkoord van Xanten (1614).
Staatse troepen bleven lange tijd ingekwartierd in de stad, ook nadat het gebied in 1624 officieel aan Brandenburg werd toegewezen. De protestanten lieten een van de twee kerken slopen en gebruikten de andere kerk zelf. De katholieke kerk werd verboden. De stad werd nogmaals versterkt met fortificaties.
In 1630 ging Ravenstein over naar een nieuwe eigenaar, ditmaal het katholieke huis Palts-Neuburg. Het Staatse garnizoen verliet de stad tijdelijk, om in 1635 weer terug te keren. In 1641 werd er een speciale garnizoenskerk gebouwd. Ravenstein bleef echter buiten de Republiek en de vrijheid van godsdienst keerde terug. Het "Land van Ravenstein" werd hierdoor een toevluchtsoord voor kloosterorden die uit de Republiek waren gevlucht, terwijl katholieken van over de grens in kerken op Ravensteins grondgebied de mis bijwoonden. Bij de komst van de Fransen in 1672 trok het Staatse garnizoen zich weer terug. De vestingwerken werden hierna gesloopt.
In 1735 werd in Ravenstein de Sint-Luciakerk gebouwd, de enige Nederlandse kerk in barokstijl buiten de provincie Limburg. De parochie van Ravenstein is afgesplitst van die van Neerlangel. In 1538 werd voor het eerst van een parochiekerk te Ravenstein melding gemaakt. Na een stadsbrand werd door de jezuïeten in 1606 een nieuwe kerk gebouwd. Na de bouw van de Sint-Luciakerk kerk werd deze kerk overbodig en aldus werd door de Jezuïeten, op de plaats van de oude kerk, in 1752 een "Latijnse school" opgericht. De school werd gefinancierd uit de opbrengsten van de Ravensteinse Loterij en heette "Gymnasium Aloysianum". Dit diende oorspronkelijk als kleinseminarie en heeft bestaan tot 1878. Geleidelijk kwam het gebouw in gebruik als "raadhuis", maar in 1905 werd het gesloopt en kwam er een raadhuis voor in de plaats, ontworpen door H.J. Caners. In 1977 werd het gebouw vervangen door een gemeentekantoor en kwam de ernaast liggende 18e-eeuwse notariswoning in gebruik als raadhuis.
In 1794 maakte de Franse bezetting een einde aan de autonomie van het Land van Ravenstein. In 1800 werden Ravenstein en het bijbehorende land verkocht aan de Bataafse Republiek. Ravenstein en Megen werden tijdelijk een apart vicariaat in de Roomse kerk. In 1814 kwam Ravenstein bij het toen opgerichte Koninkrijk der Nederlanden. Onder Nederlands bestuur werd het kasteel in 1818 tot en met de fundamenten gesloopt. Slechts de "Kasteelsepoort" bleef bestaan als onderdeel ervan.
Economie.
De opname in Nederlands staatsverband betekende aanvankelijk nog geen economische opbloei. Vanaf de tweede helft van de 19e eeuw maakte Ravenstein een nieuwe bloeiperiode door dankzij de ligging aan een spoorlijn en de komst van industrie. De spoorlijn en de spoorbrug werden in 1874 geopend, het station Ravenstein werd in 1881 geopend. Ook de Maas bood transportmogelijkheden.
Na 1860 begonnen zich bedrijven te ontwikkelen buiten het eng door vestingwerken omsloten stadje. Het betrof een koren- en schorsmolen, een gasfabriek uit 1867, een boterfabriek uit 1876 en een smederij. In 1857 werd een korenmolen gebouwd op het bastion "Utrecht", die in 1863 van "stoomtuig" werd voorzien. In 1852 startte de schoenmakerij van "Suermont" die tot de RAVO-fabriek zou uitgroeien tot de fabriek in 1982 werd gesloten. Het leerlooiershuisje vormt hier nog een herinnering aan.
De firma "Meulemans" begon te Herpen. In 1864 stelde hij aldaar een windmolen in bedrijf, die in 1873 uitgebreid werd met een stoommachine. In 1886 verplaatste hij het bedrijf naar Ravenstein, vanwege de betere transportmogelijkheden. Aanvankelijk hield hij zich daar vooral met handel bezig, maar in 1904 werd er een motor geplaatst die de maalderij en graanzuiveringsmachines aandreef. Dit alles ontwikkelde zich tot het mengvoederbedrijf dat nog bestaat onder de naam De Heus.
Bezienswaardigheden.
Monumenten.
Zie voor een overzicht:
Verkeer en vervoer.
De stad beschikt over een station aan de spoorlijn Tilburg - Nijmegen. Ravenstein heeft tevens een aansluiting op rijksweg A50 en ligt aan de N277. Ook is er een jachthaven die in verbinding staat met de Maas. Van april t/m oktober vaart er een fietspont over de Maas naar Niftrik.
Voorzieningen.
Sport- en verenigingsleven.
Ravenstein heeft de beschikking over een sporthal, een fitnesscentrum en verder diverse sportverenigingen en andere verenigingen. Hieronder een opsomming van de grootste verenigingen binnen Ravenstein:
Sinterklaas.
Op 20 november 1993 waren Sinterklaas en de Pieten in Ravenstein voor de landelijke intocht. Dit was de laatste intocht die niet op de eerste zaterdag na Sint-Maarten was en tevens de laatste intocht met Frits Lambrechts als Hoofdpiet. Volgens de vertelling was de Edithbrug, de spoorbrug over de Maas, te laag, zodat de Pakjesboot 12 er niet langs kon. De Pakjesboot 13 bracht Sinterklaas en de pieten succesvol aan land.
Nabijgelegen kernen.
Herpen, Koolwijk, Demen, Dieden, Dennenburg, Deursen, Overlangel, Neerlangel, Huisseling, Neerloon, Keent en Niftrik.

</doc>
<doc id="12547" url="https://nl.wikipedia.org/wiki?curid=12547" title="Application programming interface">
Application programming interface

Een application programming interface, afgekort tot API, is een verzameling definities op basis waarvan een computerprogramma kan communiceren met een ander programma of onderdeel, meestal in de vorm van bibliotheken. API's zijn vaak de scheiding tussen verschillende lagen van abstractie, zodat applicaties op een hoog niveau van abstractie kunnen werken en het minder abstracte werk uitbesteden aan andere programma's. Hierdoor hoeft bijvoorbeeld een tekenprogramma niet te weten hoe het de printer moet aansturen, maar roept het daarvoor een gespecialiseerd stuk software aan in een bibliotheek, via een afdruk-API.
Het verschil met een stuurprogramma is dat deze niet bedoeld is om direct gebruikt te worden door applicaties, maar enkel door de kernel van een besturingssysteem. Een besturingssysteem biedt de functionaliteit van soortgelijke stuurprogramma's aan als API.
Algemeen.
Een API definieert de toegang tot de functionaliteit die erachter schuil gaat. De buitenwereld kent geen details van de functionaliteit of implementatie, maar kan dankzij de API die functionaliteit wel gebruiken. Een voordeel hiervan is dat met een API verschillende implementaties kunnen worden gebruikt, zolang deze maar voldoen aan de API. Een voorbeeld is de Windows API. De onderliggende implementatie kan per machine verschillen, zonder dat de applicatie dit eigenlijk merkt: zowel Windows 98 als XP werkten met de Win32-API.
Een API kan in een interface description language worden geschreven. Dit wordt vooral gebruikt als meer programmeertalen van dezelfde API gebruik moeten maken of als er wordt gewerkt met een componentensysteem, zoals COM of XPCOM.
Bibliotheek wordt soms als synoniem voor API gebruikt, maar dit is niet helemaal juist: een API vormt de toegang tot de bibliotheek. De API is daarbij de definitie van functies en andere objecten die in de bibliotheek beschikbaar zijn voor de applicatie.
API's voor websites.
Het is steeds gebruikelijker dat ook websites over een publieke open API beschikken. Deze kunnen dan met methodes als REST, SOAP, GraphQL, RSS of XML/RPC worden aangesproken. Het formaat dat wordt teruggestuurd is dan bijvoorbeeld XML of JSON. Door een dergelijke API beschikbaar te stellen is het mogelijk om een mashup te maken, zoals een combinatie van de kaarten van Google Maps met de foto's van Panoramio. Dergelijke toepassingen zijn typisch voor Web 2.0 en open data worden doorgaans via een API ter beschikking gesteld.
Wanneer een website geen API aanbiedt, kan men nog proberen de gegevens door scrapen te verzamelen.

</doc>
<doc id="12549" url="https://nl.wikipedia.org/wiki?curid=12549" title="Grafische gebruikersomgeving">
Grafische gebruikersomgeving

Een grafische gebruikersomgeving (ook wel aangeduid met het Engelse graphical user interface, afgekort GUI, vaak uitgesproken als "goewie") is een manier van interactie met een computer waarbij grafische beelden, widgets en tekst gebruikt worden. In computerjargon wordt ook wel gesproken van een frontend.
Basisprincipes.
De basisprincipes van de grafische gebruikersomgeving werden uitgevonden door Xerox PARC en toegepast in de Xerox Alto-computer. De meeste moderne GUI's stammen hiervan af. Om deze reden noemen sommigen dit type interface een "PARC User Interface" (PUI). Sommige bronnen zeggen dat Douglas Engelbart het GUI-concept formuleerde nog voor Xerox het in de praktijk bracht. Een PUI bestaat uit grafische widgets zoals vensters, menu's, knoppen, keuzerondjes en pictogrammen en maakt gebruik van een aanwijsapparaat (zoals een muis, trackball of aanraakscherm) ter aanvulling van het toetsenbord. Om die reden wordt een PUI ook wel "WIMP" (Windows, Icons, Menu, Pointer) genoemd. Widgets zijn dikwijls geprefabriceerd in de vorm van widget-toolkits.
Voorbeelden van besturingssystemen die PUI's ondersteunen zijn Mac OS X, Windows, GEOS en Unix/Linux (wanneer het X Window System gebruikt wordt). Deze laatste PUI wordt ook nog uitgebreid door widget-toolkits als Motif (CDE), Qt (onder andere gebruikt in KDE), Tk (op verschillende platforms), GTK+ en gtkmm (onder andere gebruikt in GNOME) en de geheel platformonafhankelijke AWT en Swing.
GUI's die geen PUI's zijn zijn meestal te vinden in het genre van computerspellen. Rond geavanceerde GUI's gebaseerd op virtual reality wordt nog regelmatig onderzoek verricht.
Tekstuele interface.
Vergelijkbaar met GUI's zijn tekstuele gebruikersinterfaces (TUI, "text user interface") die dezelfde types van widgets weergeven, maar in een tekengeoriënteerde omgeving in plaats van een pixelgeoriënteerde omgeving. Voorbeelden van TUI's zijn vele MS-DOS programma's en programma's die gebruikmaken van de ncurses-bibliotheek, die zorgt voor de TUI.
Combinatie.
Sommige applicaties hebben beide interfaces, omdat beide voordelen bieden. TUI's zijn makkelijk te gebruiken in een netwerk, omdat ze weinig dataoverdracht vereisen, maar GUI's zijn mooier. Bij een TUI wordt er niet beslist welke pixel wat doet, maar hangt dit gewoon af van welke pixels een teken gebruikt. Er is dus veel minder vrijheid om met een pixel te doen wat je wilt.
De grafische gebruikersinterface staat in fel contrast met de opdrachtregelinterface (CLI).
Omdat GUI's en TUI's het grootste deel van alle relevante opdrachten op één scherm weergeven, hebben ze een minder steile leercurve (in de zin dat ze "makkelijker te leren zijn") dan CLI's, maar gebruikers met visuele of motorische handicaps hebben dikwijls problemen met de navigatie. De meeste GUI's verbruiken een pak meer processorkracht dan een CLI, waardoor ze weinig bruikbaar zijn op oudere apparatuur. Daarnaast zijn CLI's vaak flexibeler.
Een GUI kan relatief eenvoudig in elkaar worden geknutseld. Met Borland Delphi of Uniface kan een GUI zelfs binnen enkele minuten worden vervaardigd. Er zijn echter bedrijven die veel aandacht besteden aan de ontwikkeling van GUI's. Een bekende methode is GUIDE (Graphical User Interface Design and Evaluation).

</doc>
<doc id="12550" url="https://nl.wikipedia.org/wiki?curid=12550" title="Karin Bloemen">
Karin Bloemen

Karin Bloemen (Alkmaar, 28 juni 1960) is een Nederlands cabaretière, zangeres en actrice. Met haar Nederlandstalige liedjes en opvallende theaterkostuums staat ze bekend als Neerlands diva.
Levensloop.
Beginjaren.
Karin Bloemen studeerde aan de Amsterdamse Academie voor Kleinkunst. Tijdens haar opleiding begon haar carrière in 1983 met de première van de musical "De zoon van Louis Davids" in het Circustheater in Scheveningen. Ook had ze een rol in de speelfilm "De ijssalon". In 1983 ontving ze tijdens haar opleiding de Pisuisse-prijs van deze academie voor haar acteerprestaties.
Carrière.
In 1985 werd Karin Bloemen vaste zangeres en cabaretière voor het politieke VARA-radioprogramma "In de Rooie Haan". Aan dit programma en de opvolger "Spijkers met Koppen" zou ze verbonden blijven tot 1993. Ze nam in 1986-1987 deel aan cabaretgroep "Purper". Ook was ze presentatrice van het VARA-spelprogramma "Zeg 't maar" in het seizoen 1986/1987.
Ze maakte zes theatershows met haar eigen "La Bloemen Band", dansers, zangers, of zoals in "De Diva &amp; De Divan" met Cor Bakker. In het theaterseizoen 2007/2008 stond ze op de planken met de show "Overgang", zonder dansers, een band of Cor Bakker. Haar theaterkostuums worden ontworpen door Jan Aarntzen.
In 2008 vierde Bloemen met twee shows in theater Carré haar 25-jarig artiestenjubileum. In 2010 was ze te gast bij De Toppers in de Amsterdam ArenA. Tijdens de coronacrisis begon ze, samen met Jub Holland, met de website "Karins tuintips". In 2021 deed ze mee aan "The Masked Singer".
Haar veertigjarig jubileum vierde ze in 2023 met een voorstelling begeleid door het Metropole Orkest.
Privéleven.
In haar jeugd werden Bloemen en haar zussen misbruikt door haar stiefvader. In de media sprak ze later openhartig over haar incestverleden, de dood van haar zus (waardoor zij de zorg voor haar neefje kreeg), haar zwangerschappen, haar overgewicht en haar burn-out.
Bloemen is sinds 1994 getrouwd met gitarist en componist Marnix Busstra. Ze hebben twee dochters (1997/1999) en een pleegzoon (van haar overleden zus).
Een van de hobby's van Bloemen is haken, tijdens de coronacrisis schreef ze er het boek "Haken à la Bloemen" over.
Bibliografie.
De roman "Maar buiten is het feest" van Arthur Japin (2013) is geïnspireerd op het levensverhaal van Karin Bloemen.

</doc>
<doc id="12551" url="https://nl.wikipedia.org/wiki?curid=12551" title="Paul van Vliet">
Paul van Vliet

Pieter Paulus (Paul) van Vliet (Den Haag, 10 september 1935 – aldaar, 25 april 2023) was een Nederlandse cabaretier. Verder was hij goodwillambassadeur voor UNICEF.
Biografie.
Jeugd en militaire dienst.
Van Vliet werd op 10 september 1935 in Den Haag geboren op Denneweg 64, in het huis van zijn grootmoeder. Dit pand is sinds 1956 in gebruik bij de Haagse Kunstkring. Zijn grootvader van vaders kant zat voor de Anti-Revolutionaire Partij jarenlang in de Tweede Kamer. Zijn ouders waren beiden beeldend kunstenaars. Vader Van Vliet vervaardigde wandkleden. Hij was ook tekenleraar, poppenspeler en amateur-toneelschrijver.
Van Vliet speelde zijn eerste creaties in familiekring, zogezegd tussen de schuifdeuren. Tijdens de Duitse bezetting bezocht hij vier lagere scholen. Hij zat tijdens de hongerwinter in het laatste kindertransport naar Friesland, waar hij in Garijp snel “verfrieste” en zich Pauke Vlietstra noemde. In juni 1945 keerde hij terug naar Den Haag. Op 3 maart 1945 was het huis van de familie Van Vliet bij het bombardement op het Bezuidenhout totaal verwoest en het gezin bouwde een nieuw bestaan op in het Haagse Benoordenhout.
Na de lagere school bezocht Van Vliet het Christelijk Gymnasium Sorghvliet, waar hij in 1954 zijn eindexamen gymnasium α aflegde. Al gedurende zijn middelbareschooltijd schreef hij zijn eigen cabaretprogramma’s, die hij samen met Dolf de Vries opvoerde. Na het gymnasium werkte Van Vliet een halfjaar als leerling-journalist bij de Nieuwe Haagse Courant. Daarna ging hij vervroegd in militaire dienst. Hij diende als welzijnszorgofficier in de Westenbergkazerne in Schalkhaar, en trad er 's avonds op met revues, waarvan hij een aantal zelf schreef.
Leidsch Studenten Cabaret.
In 1956 ging Van Vliet naar Leiden om geschiedenis te studeren. Na een jaar zwaaide hij om naar rechten, waarin hij in 1963 zijn meestertitel behaalde. In 1957 richtte hij met Floor Kist het Leidsch Studenten Cabaret op. Dit gezelschap verwierf grote faam in de jaren 1957–1969. Honderden voorstellingen werden gespeeld door de groep, waarvan ook zijn latere vrouw Liselore Gerritsen en pianist Kai van Oven deel uitmaakten. Van het programma "Laat je zoon studeren" werden lp’s en tv-programma’s gemaakt. Met een tournee door Noord- en Zuid-Amerika werd de cabareteske periode van de studenten afgesloten.
Theater PePijn.
Direct na zijn studie begon Van Vliet een eigen cabaretgezelschap, in het eigen theater PePijn. Na maanden zoeken vond hij samen met Ferd Hugas een leegstaand pakhuis in de Nieuwe Schoolstraat, in het oude centrum van Den Haag, op 500 m van zijn geboortehuis. Voor de verbouwing tot een "intiem" theater leende Van Vliet 64.000 gulden. Op 18 december 1964 vond de opening plaats en presenteerde Cabaret PePijn het eerste programma "Oh, Pardon".
Burgemeester Kolfschoten verrichtte de opening met de woorden: “La Grande Reine est morte, vive le Petit Prince”; enkele uren eerder was namelijk het Gebouw voor Kunsten en Wetenschappen afgebrand. Het gezelschap bestond, behalve Van Vliet en Hugas, uit Liselore Gerritsen, Judith Bosch (het eerste jaar) en Rob van Kreeveld. Het theatertje met zijn “100 stoeltjes en 100 smoeltjes” was uitverkocht en zou dat telkens blijven tot in 1971, toen Cabaret PePijn werd opgeheven. Van Kreeveld bleef echter tot 1979 met zijn jazzkwartet de muziek voor Van Vliets eerste onemanshows verzorgen. Van Vliet schreef voor Cabaret PePijn vier programma’s. Registraties op grammofoonplaat, tv-optredens, en een landelijke tournee in 1966 gaven Cabaret PePijn meer bekendheid. Van Vliet trad ook op bij de ondertrouw van prinses Beatrix en prins Claus in de Ridderzaal. Latere optredens voor de Koninklijke familie verschaften Van Vliet de bijnamen De Hofnar en Oranje Paultje.
Na de opheffing van Cabaret PePijn in 1971, bleef Theater PePijn onder beheer van Van Vliet bestaan. Het theater groeide uit tot een broedplaats en springplank voor jonge cabaretiers. Theater PePijn zegt met tweehonderd voorstellingen per jaar het drukst bespeelde vestzaktheater van Nederland te zijn.
In 2001 kwam een fusie tot stand tussen Theater PePijn en Diligentia. Beide theaters vielen nu onder één directie met Van Vliet als wakend oog. Om het kastekort van theater Pepijn te dekken gaf Van Vliet met zijn bekendste collega’s, onder wie Youp van ’t Hek, jaarlijks een benefiet in het Circustheater te Scheveningen.
Solocarrière.
Nog tijdens de Cabaret PePijn-jaren gaf Van Vliet zijn eerste solovoorstelling "Een Avond aan Zee" in de grote zaal van het oude Kurhaus in Scheveningen. Het werd zijn definitieve doorbraak. "Bram van de Commune" was de eerste van zijn vele komische types. De "Avond aan Zee met Paul van Vliet" werd een traditie, die eerst in de Kurzaal en daarna van 1975 tot 2004 in het Circustheater werd voortgezet.
Na de ontbinding van Cabaret PePijn begon Van Vliets solocarrière. Zijn shows behoorden tot de best bezochte voorstellingen van Nederland en Vlaanderen, en werden met hoge kijkcijfers (in 1977 bijna zeven miljoen) uitgezonden.
UNICEF.
In 1992 werd Paul van Vliet door Audrey Hepburn geïnstalleerd als eerste Nederlandse ambassadeur van UNICEF. Hij maakte sindsdien reportages van het werk van UNICEF op vier continenten. Van Vliet promootte UNICEF in en buiten zijn shows en vertegenwoordigde UNICEF bij diverse officiële gelegenheden en leende zijn stem exclusief voor UNICEF-spots en UNICEF-films. UNICEF reikt elk jaar de Paul van Vliet Award uit aan een organisatie die zich inzet voor kinderen in Nederland. De prijs bestaat uit een bedrag van tienduizend euro, beschikbaar gesteld door de Efteling.
Verdere carrière.
In 1994 werd Van Vliet gevraagd voor de hoofdrol van professor Henry Higgins in de Nederlandse productie van de musical "My Fair Lady". Na twee succesvolle jaren, waarin "My Fair Lady" steeds werd bijgeboekt, keerde hij in 1997 terug naar zijn eigen wereld: de onemanshow. Hij creëerde tot en met 2004 nog drie programma’s en een "Tour de chant" met het Residentie Orkest o.l.v. Jurre Haanstra (1999 en 2000).
In 2007 maakte Van Vliet een uitstapje naar het grote toneel met Anne-Wil Blankers in "Liefdesbrieven", dat wegens succes twee seizoenen op herhaling ging (2008 en 2009).
In 2012 keerde Van Vliet terug naar Den Haag, waar hij door burgemeester Jozias van Aartsen persoonlijk werd ingeschreven. Sindsdien woonde hij in het verbouwde pakhuis aan het Smidswater, de locatie van zijn voormalige kantoor. Hij lanceerde op de zondagmiddag in de Koninklijke Schouwburg met succes een programma met een keuze uit zijn repertoire, onder de titel "Zondag in Den Haag".
Een nieuwe serie op dezelfde tijd en plaats volgde; de Koninklijke Schouwburg, waarvan hij in 2015 van de directie symbolisch de sleutel kreeg ter bevestiging van zijn nieuwe “theatrale thuis”. Hij bracht zijn voorstelling "Alleen op Zondag" in seizoen 2017-2018 voor het laatst ten tonele. De voorstelling bevatte een selectie van zijn beste repertoire, aangevuld met nieuwe teksten. Op 5 februari 2017 trad hij voor de 300ste keer op in Carré. Op 27 mei 2018 stond hij officieel voor de laatste keer op de planken als cabaretier, maar in het theaterseizoen 2019-2020 trad hij meermaals op met de voorstelling "Paul van Vliet en Noordpool Orkest".
Paul van Vliet Academie.
In 2011 opende Van Vliet zijn eigen academie in Den Haag: een fulltime- en deeltijd-opleiding voor cabaretiers, kleinkunstenaars en entertainers. Van Vliet gaf hier zelf les.
Privé en overlijden.
Van Vliet was van 1963 tot 1978 getrouwd met Liselore Gerritsen. Zij zouden tot het overlijden van Gerritsen in 2020 goed bevriend blijven. In 1983 trouwde hij met Lidewij de Iongh. Van Vliet overleed op 25 april 2023 na een kort ziekbed op 87-jarige leeftijd. Hij werd begraven op Begraafplaats Oud Eik en Duinen.
Wetenswaardigheden.
Van Vliet

</doc>
<doc id="12552" url="https://nl.wikipedia.org/wiki?curid=12552" title="Claudia de Breij">
Claudia de Breij

Claudia de Breij (Utrecht, 13 maart 1975) is een Nederlandse cabaretière, presentatrice, zangeres, radio-dj en schrijfster.
Levensloop.
Opleiding.
De Breij haalde haar mavo-, havo- en vwo-diploma aan het Koningin Wilhelmina College te Culemborg. Hierna studeerde ze twee jaar Algemene Letteren in Utrecht. In het najaar van 1995 nam ze kleinkunstlessen in het Parnassos Cultuurcentrum van de Universiteit Utrecht. Prompt won ze het cabaretfestival van Parnassos. De Breij werd vervolgens afgewezen aan de Amsterdamse Kleinkunstacademie, waarna zij op eigen kracht verder werkte aan haar theaterloopbaan.
Verloop theater- en muziekcarrière.
In 1997 deed De Breij mee aan het Leids Cabaret Festival en haalde er de laatste ronde, maar geen finaleplaats. In 1998 werd ze derde tijdens het Concours om de Wim Sonneveldprijs van het Amsterdams Kleinkunst Festival. Hierna maakte zij in eigen beheer enkele programma's, waarna Frans Ruhl haar eerste impresario werd. Ze maakte achtereenvolgens de theaterprogramma's "De Wilde Frisheid" (2002–2003), "Claudia Zuigt" (2003–2005), "Hallo Lieve Mensen" (2005–2007), "iClaudia" (2007–2009), "Hete Vrede" (2009–2011), "Alleen" (2013), "Teerling" (2014–2015) en "#NU" (2017-2020). Het programma "Hete Vrede" werd in 2010 door een vakjury verkozen tot het beste cabaretprogramma van het jaar, wat De Breij de Poelifinario opleverde. De voorstelling "Alleen" was hoofdzakelijk een muzikale voorstelling, die De Breij met band een maand lang speelde in het DeLaMar in Amsterdam.
Op muzikaal vlak werkte De Breij samen met de componisten/muzikanten Sander Geboers en Rogier Wagenaar. De liedjes uit haar voorstellingen werden uitgebracht op cd en er verschenen meerdere dvd's van haar voorstellingen.
In 2005 nam De Breij een cover op van 'Alles' van Herman van Veen van de gelijknamige plaat. Het nummer verscheen op de cd 'We hebben maar een paar minuten tijd', een door 3VOOR12/Utrecht georganiseerd eerbetoon van zestien Utrechtse acts aan Herman van Veen. Ze speelde het nummer ook op de speciale hommage-avond voor Herman van Veen in de Utrechtse poptempel Tivoli in november 2005, waar Van Veen het eerste exemplaar kreeg uitgereikt. Het openingslied uit de voorstelling "Hete Vrede", 'Mag Ik Dan Bij Jou', verkreeg door verschillende televisieoptredens grote bekendheid. In september 2014 ontvingen De Breij en de componisten Geboers en Wagenaar in een uitzending van "De Wereld Draait Door" een platina plaat voor 50.000 downloads van deze succesvolle single. Hetzelfde jaar prijkte het nummer op de negentiende plaats in de Top 2000. In 2015 volgden covers door Sjors van der Panne en Jeroen van der Boom en stond de originele uitvoering van het lied niet minder dan drie jaar onafgebroken in de iTunes Top 30. Andere nummers van De Breij die succes oogsten zijn o.a. 'Mis je zo graag' met Waylon, 'Ik Onthou Zoveel Van Jou' met Paskal Jakobsen van BLØF en de Adele cover 'Hoeveel Ik Van Je Hou'.
In 2012 richtte De Breij haar eigen impresariaat Breijwerk op. Het impresariaat boekt naast voorstellingen van De Breij zelf ook voorstellingen van de theatermakers Peter Pannekoek, Emilio Guzman, Nynke Laverman, Daniëlle Schel en Alex Ploeg. In 2015 ontving zij de Louis Davidsring uit handen van de vorige drager Herman van Veen.
Tijdens het Wereldkampioenschap voetbal vrouwen in Frankrijk in 2019 bracht ze, op verzoek van het Nederlands dameselftal, het voor hen geschreven nummer 'Zie Die Leeuwinnen' uit. Claudia speelde het tijdens de voorbereiding van het team bij de KNVB en sindsdien dook het nummer na gewonnen wedstrijden steeds weer op in de kleedkamer en bij vieringen van het elftal.
Verloop radio- en televisiecarrière.
Tijdens haar studie – midden jaren negentig – werkte De Breij mee aan programma's bij Stadsomroep Utrecht, waarna ze werd opgepikt door de regionale radiozenders Radio M en Radio West. Vanaf de start van publieke omroep BNN in 1997 presenteerde ze op NPO Radio1 het programma "BNN United". In maart 2002 stapte ze over naar de NPS, waar ze het programma "...&amp; dit is Claudia" op 3FM maakte. In 2003 ging ze werken voor de VARA en presenteerde ze het 3FM-programma "Claudia d'r op" (tot 2007). In 2004 zat De Breij als dj in het 'Glazen Huis' voor de actie Serious Request. Op televisie presenteerde ze van 2003 tot 2005, afwisselend met Dolf Jansen, het programma "VARA Laat/VARA Live". In januari 2006 begon De Breij als presentatrice bij "De Wereld Draait Door" op de maandagen. In augustus 2006 was ze te zien met haar eigen amusementsprogramma "Claudia's Showboot". In 2007 volgde haar eigen 'personalityshow' "Thank God it's Friday". Begin 2008 stopte De Breij bij "De Wereld Draait Door", waar ze in 2010 terugkeerde als tafeldame. In oktober 2008 keerde ze weer terug op de radio bij 3FM met "Claudia d'r op". In september 2009 startte De Breij een nieuw televisieprogramma, "Claudia op Vrijdag", dat ze presenteerde vanuit haar eigen huis. Verder presenteerde zij in 2012 het mediaprogramma "De kunst van het maken". In 2015 verzorgde zij een college over het Nederlandstalige lied in "DWDD Summerschool". In 2016 was De Breij de eerste vrouwelijke cabaretier wier Oudejaarsconference live op televisie werd uitgezonden. Er keken 2,5 miljoen kijkers.
In haar Oudejaarsconference 2019, uitgezonden vanuit de Koninklijke Schouwburg in Den Haag, besteedde ze veel aandacht aan het onderwerp democratie. De voorstelling wordt gezien als een nieuw hoogtepunt in haar loopbaan. Het hoofdthema was de migratiecrisis.
Haar derde oudejaarsconference, eveneens op televisie uitgezonden, vond in 2022 in Groningen plaats. Zij droeg een strakzittend broekpak, ontworpen door Jan Taminiau. Thema's in de conference waren o.a. de problemen door de gaswinning in Groningen en het feit dat je als lesbische vrouw niet overal mag dansen met je partner. Onder meer niet in Qatar, waar daar de doodstraf op staat. In 2022 vond het wereldkampioenschap voetbal voor mannen in dat land plaats. De show eindigde met muziek uit "Het zwanenmeer" van Tsjaikovski, een Rus, gedanst door Olga Smirnova, een Russin, uit Rusland gevlucht vanwege de Russische inval in Oekraïne.
Onderscheidingen.
De Breij won tussen 2006 en 2014 zesmaal de Zilveren RadioSter, de publieksprijs voor de beste vrouwelijke radiopresentator.
In 2020 werd aan haar de Jillis Bruggeman Penning toegekend door de gemeente Schiedam met als motivatie: "Omdat zij zich expliciet uitspreekt "tegen" haat en discriminatie en "voor" liefde en diversiteit. Omdat ze voorop durft te lopen."
Privéleven.
De Breij was van 2005 tot 2011 getrouwd met Conny Kraaijeveld, met wie zij samen een zoon heeft. Ze ging in 2011 met haar nieuwe partner Jessica van Geel en hun twee zonen samenwonen in Utrecht. De Breij trouwde met Van Geel op 9 juli 2016.
Columns en boeken.
Lange tijd schreef De Breij columns in het "Algemeen Dagblad" en voor de bladen "Avantgarde" en het feministisch maandblad "Opzij". Hierna en tot op heden worden columns van haar gepubliceerd in de "VARAgids". In 2009 verschenen twee boeken van haar hand: "Krijg nou tieten!", over de ongemakken van zwangerschap en bevallen, en "Dingen die fijn zijn".
In het boek "Neem een geit - Leven voor gevorderden" (2015) beschrijft De Breij levenslessen van haarzelf en van bekende ouderen die ze, samen met haar partner Jessica van Geel, voor dit boek heeft geïnterviewd: Willeke Alberti, Hedy d’Ancona, Anne-Wil Blankers, Hanneke Groenteman, Nico ter Linden, Geert Mak, Erica Terpstra, Herman van Veen, Paul van Vliet en Hans Wiegel. In verschillende hoofdstukken citeert of parafraseert ze eveneens René Gude, van wie ook het motto is, dat eindigt op "Les één: ga vooral te rade bij anderen."
In 2021 schreef ze op verzoek van de Rijksvoorlichtingsdienst een boek over de Nederlandse kroonprinses Amalia ter gelegenheid van haar 18e verjaardag op 7 december 2021. Het verscheen op 11 november dat jaar onder de titel "Amalia".

</doc>
<doc id="12553" url="https://nl.wikipedia.org/wiki?curid=12553" title="Command-line-interface">
Command-line-interface

Wanneer een shell of computerprogramma de command-line-interface (afgekort CLI en ook wel opdrachtregelinterface, commandoregel of terminal) aanbiedt, wil dat zeggen dat de gebruiker regels met tekst die een of meerdere opdrachten bevatten moet invoeren. Nadat de opdracht is uitgevoerd krijgt de gebruiker weer de gelegenheid om de shell of het programma aan te spreken door op de opdrachtregel een nieuwe opdracht in te geven. De CLI geldt als tegenhanger van de bekendere grafische gebruikersomgeving (ofwel de GUI, Graphical User Interface).
Een opdracht of commando wordt doorgaans afgesloten met de 'Enter'-toets. Een opdracht kan bijvoorbeeld een opdracht voor de shell of voor het programma zelf zijn of de naam van een programma dat uitgevoerd moet worden. Bij de meeste opdrachten kunnen allerlei opties meegegeven worden.
Besturingssystemen zoals DOS (command.com) en Unix (bash, csh, tcsh) bijvoorbeeld. maken gebruik van dit systeem. Men maakt bij dit type interface voornamelijk gebruik van het toetsenbord om opdrachten op te geven.
Het voordeel hiervan is dat de gebruiker veel gedetailleerdere opdrachten kan geven dan met een GUI mogelijk is en dat ook constructies zoals lussen en conditionele statements (if-then-else) mogelijk zijn. Aan de andere kant heeft een CLI een steilere leercurve dan een GUI, omdat de CLI parate kennis bij de gebruiker vereist.
Om erachter te komen welke commando's beschikbaar zijn, is soms een commando gemaakt dat een overzicht van de mogelijkheden geeft. Zo'n commando is bijvoorbeeld: "man" (van "manual", handleiding), "info" (Unix), "help" of "?". Unixprogramma's worden verondersteld een hulpoptie te bieden (meestal "codice_1" of "codice_2") met een korte uitleg over de gebruikte parameters.
Naast shells zijn er ook andere programma's die met een CLI (kunnen) werken. De FTP-client en de Telnet-client van Microsoft in Windows 2000 en Windows XP bijvoorbeeld gebruiken een opdrachtregel.
Veel Unix-programma's bieden naast een GUI ook een CLI wat als voordeel heeft dat deze programma's in een shell-script kunnen worden gebruikt om nieuwe functionaliteit te verkrijgen. Programma's met een eigen CLI zijn tamelijk zeldzaam, maar interpreters zoals "Python", "SWI-Prolog" en verschillende SQL-databaseclienten (zoals PostgreSQL en MySQL) zijn hier de uitzondering en bieden wel een eigen CLI.

</doc>
<doc id="12555" url="https://nl.wikipedia.org/wiki?curid=12555" title="Hercules (sterrenbeeld)">
Hercules (sterrenbeeld)

Hercules (afkorting Her) is een sterrenbeeld liggende tussen rechte klimming 15u47m en 18u56m en tussen declinatie +4° en +51°. Het sterrenbeeld is gedeeltelijk circumpolair.
Kleurgevoeligheid.
De dubbelster 95 Herculis (Σ 2264 / Struve 2264) is in T.W.Webb's "CELESTIAL OBJECTS FOR COMMON TELESCOPES, VOLUME 2: THE STARS" beschreven als zijnde een dubbelster met een wel heel opvallend kleurcontrast: "Apple Green - Cherry Red".

</doc>
<doc id="12556" url="https://nl.wikipedia.org/wiki?curid=12556" title="Hoofdhaar van Berenice">
Hoofdhaar van Berenice



</doc>
<doc id="12557" url="https://nl.wikipedia.org/wiki?curid=12557" title="Herman van Veen">
Herman van Veen

Hermannus Jantinus (Herman) van Veen (Utrecht, 14 maart 1945) is een Nederlandse podiumkunstenaar, schrijver, componist, regisseur, muzikant, acteur en presentator. Hij is opgeleid tot violist, zanger en muziekpedagoog. Daarnaast is hij activist voor de rechten van het kind.
Carrière.
Herman van Veen groeide op als enige jongen in een arbeidersgezin (zijn vader was zetter bij Het Parool) en studeerde viool, zang en muziekpedagogie aan het Utrechts Conservatorium. Tijdens zijn studie in Utrecht speelde Herman van Veen viool in het Utrechts Studenten Koor en Orkest.
In 1965 maakte hij zijn theaterdebuut met het muzikaal-clowneske soloprogramma "Harlekijn", samen met onder anderen Laurens van Rooyen en Erik van der Wurff. Sindsdien reist hij de wereld rond en speelt hij zijn voorstellingen in vijf talen. In 1968 kwam zijn eerste eigen studioalbum uit, "Herman van Veen". Een bekend lied op dit album is "Waar blijft de tijd", een Nederlandstalige cover van een nummer van Jean Ferrat.
Mede na een verzoek van UNICEF Nederland en het Haagse Residentie Orkest schreef Van Veen in 1976 een theatervoorstelling over de moedige Waterlandse eend Alfred J. Kwak. Van deze voorstelling werd in 1979 een prentenboek uitgebracht met illustraties van Annet Kossen. In 1987 werd Alfred J. Kwak een stripfiguur, vormgegeven door de Duitse illustrator en "character designer" Harald Siepermann. Hiervan werd in Japan in 1989 een tot cult geworden 52-delige animatieserie gemaakt die wereldwijd te zien was.
Van Veen is ook als televisiepresentator actief, onder meer met "Herman van Veen vraagt uw aandacht" (1976/1977, VARA), "Rode Wangen" (1989, VARA), "Kinderen voor Kinderen 11" (1990, VARA), "Colombine concert" (1991), "De WK-show" (2006, samen met Jan de Man, regionale omroep RTV Oost). In Duitsland presenteerde hij het jeugd/kerstprogramma "Ich steh an deiner Krippe hier" (1987) en "The making of Alfred J. Kwak" (1990).
Van zijn hand verschenen tot op heden 184 cd's, 21 dvd's, een zeventigtal boeken, tientallen scenario's voor onder meer de door hem zelf geregisseerde speelfilms "Uit elkaar" en "Nachtvlinder" en voor de muziektheatervoorstellingen "De Spinse" (1974), "Jukebox 2008" (1976), de "Kamerrevue" (1977), "Lune" (1994), "The First Lady" (samen met Lori Spee, 2002), "Chanson de Daniël" (2004), "Mata Hari" (2004), "Windekind" (2005), "Een Dag in September" (2009), "Margot" (2009) en "Wij bellen u" (2014).
Hij was jarenlang vrijwilliger, bestuurslid en goodwillambassadeur voor UNICEF Nederland. Tevens stichtte hij verschillende organisaties, waaronder de Stichting Colombine, de Stichting Alfred Jodocus Kwak, de Stichting Roos, de Herman van Veen Foundation en Lot's Foundation. Al deze organisaties zetten zich in en vragen aandacht voor de rechten van het kind door middel van kennisoverdracht en bescheiden projecten in ontwikkelingslanden en Europa.
Herman van Veen heeft zitting in vele Comités van Aanbeveling, waaronder Utrechts Studenten Koor en Orkest (USKO), Kinderrecht op Natuur, Musicians without Borders en Stichting Kinderen van Moeder Aarde. Daarnaast heeft hij onder meer zitting in de Raad van Beheer Werkhuisje Wim Kan en is hij ambassadeur voor de Stichting Music in the Middle East.
Na de dood van zijn ouders is Herman van Veen gaan schilderen. Hij maakt voornamelijk monochroom abstract werk, dat inmiddels in een aantal Europese galeries en musea te zien is. In februari 2008 werd er een Nederlandse postzegel van hem uitgebracht, een mijlpaal die, naar eigen zeggen, de helft van zijn leven markeert.
Herman van Veen is sinds 1993 gehuwd met Gaëtane Bouchez. Uit eerdere huwelijken met respectievelijk Marijke Hoffman en Marlous Fluitsma heeft hij vier kinderen, onder wie actrice Babette van Veen en Anne van Veen, die actief is als zangeres en al enige jaren een eigen theatershow heeft.
Onderscheidingen.
Van Veen was drager van de Louis Davidsring die hij in 1976 uit handen van Wim Kan ontving en in 2015 doorgaf aan Claudia de Breij. In 1993 werd hij door koningin Beatrix benoemd tot Ridder in de Orde van Oranje-Nassau. In oktober 2008 werd hij Ridder in de Orde van de Nederlandse Leeuw. De onderscheiding werd opgespeld door Ronald Plasterk, de toenmalige minister van Cultuur, na de 400ste voorstelling van Van Veen in Carré.
In 1999 kreeg hij uit naam van de Duitse Bondskanselier het "Verdienstkreuz am Bande des Verdienstordens der Bundesrepublik Deutschland" vanwege zijn bijzondere bijdrage aan de Duits-Nederlandse verhoudingen.
Van Veen ontving verder de "Goldene Kamera" (Alfred Jodocus Kwak), een "Silberne Bär" (filmfestival van Berlijn), acht Edisons, de Radio 2 Zendtijdprijs 2002, de "Prix d'Humanité", "Le Grand Prix de l'Académie Charles Cros de Littérature Musicale 2003" voor de theatervoorstelling en cd "Chapeau", "le Prix de l'Organisation Internationale de la Francophonie 2003" voor de cd "Chapeau" en diverse andere prijzen.
In 2004 werd hem de "World Peace Flame" overhandigd, een symbool voor vrede, vrijheid, eenheid en waarheid, geïnspireerd op de eeuwige vlam die in het huis van Mahatma Gandhi brandt. De Club van Boedapest reikte in 2005 aan Van Veen de "Planetary Consciousness Award" uit, een onderscheiding die ook Michail Gorbatsjov en Nelson Mandela ten deel viel. In dat jaar ontving hij uit handen van Sabine Christiansen in de Rolduc-abdij te Kerkrade tevens de Martin Buber-Plaquette 2005 voor de manier waarop hij met respect en liefde betrokken is bij de medemens. Deze in 2002 ingerichte onderscheiding ging voor het eerst naar de oud Bondskanselier Helmut Schmidt en in 2007 naar mensenrechtenactiviste en topmodel Waris Dirie. Op 9 december 2009 kreeg hij een eredoctoraat van de Vrije Universiteit Brussel. In 2012 werd hij door de Martin Buber University Brussel/Kerkrade benoemd tot professor "honoris causa" als blijk van waardering voor zijn humane inzet voor de rechten en het welbevinden van het kind in onze maatschappij.
Ter ere van zijn 65ste verjaardag ontving hij op 14 maart 2010 de Edison Oeuvreprijs.
Op 29 november 2014 ontving Herman van Veen de Frans Banninck Cocqpenning van de stad Amsterdam omdat hij volgens de gemeente door zijn honderden op televisie uitgezonden voorstellingen in Amsterdamse theaters de stad op een bijzondere wijze binnen Nederland heeft uitgedragen.
In 2023 ontving hij van auteursrechtenorganisatie Buma-Stemra de Buma-oeuvreprijs vanwege zijn grote maatschappelijke en culturele betekenis. Bovendien voegde hij 2581 originele werken toe aan de catalogus van BumaStemra. De prijs werd uitgereikt in Theater Tuschinski in Amsterdam door zijn dochters Anne en Babette.
In 2024 werd aan Van Veen een "Buma Kindermuziekprijs" toegekend.
Televisieseries.
Herman van Veen schreef eind jaren zeventig drie televisieseries van elk zes afleveringen voor de jeugd met onder anderen Harry Sacksioni, Erik van der Wurff, Ger Smit, Michiel Kerbosch en Van Veens toenmalige echtgenote Marlous Fluitsma:
De tweede serie werd opgenomen in het Duits en later in het Nederlands nagesynchroniseerd; hiervan zijn later de geluidsbanden verloren gegaan. De derde serie werd opgenomen in het Nederlands en viel op doordat alle acteurs meerdere rollen speelden. De KRO zond de tweede serie uit in 1979 en de derde in 1982.
Voor dezelfde omroep maakte hij in 1981 de volwassenenserie "Kussen", waarin de kijker met hem rondwaarde in de verbeelding van vier absurde dagdromen. Naast Herman van Veen speelden onder meer Cyril Cusack, Ramses Shaffy, Anne Wil Blankers, Albert Mol, Frederik de Groot, Abraham Bueno de Mesquita, I Colombaioni en Lucy Visser mee.
De volgende projecten voor de televisie waren de zesdelige miniserie "Het verhaal van de clowns" (Oorspronkelijke titel: "Die seltsame Geschichte der Clowns", 1987, geproduceerd door ORF en Veronica), met naast Van Veen onder meer Gisela May, Cor Witschge en Heinz Rudolf Kunze, en de 52-delige tekenfilmserie "Alfred Jodocus Kwak", die tussen 1989 en 1991 in meer dan 50 landen is uitgezonden.
In deze periode speelde Herman van Veen in de NCRV-serie "Kunst en Vliegwerk".
In 1992 schreef en regisseerde hij een nieuwe Nederlandse serie genaamd "B.B. de Beer" (gespeeld door Serge Dallemagne), waarin hij onder meer te zien is met Michiel Kerbosch, Donald Jones, Erik van der Wurff, Will van Selst, Jérôme Reehuis en Babette van Veen.
Herman van Veen Arts Center in Soest.
Het "Herman van Veen Arts Center" is gevestigd in het 77 ha grote, bosrijke landgoed De Paltz in Soest.
In de Villa worden schilderijen van Van Veen, maar ook van andere beeldende kunstenaars tentoongesteld.
Verder is er een bibliotheek en archief, gewijd aan de veelzijdige en succesrijke carrière van de kunstenaar.
Daarnaast is er in De Kapschuur een theater-faciliteit met 100 tot 120 stoelen beschikbaar. Doelstelling is om jonge podiumkunstenaars uit allerlei disciplines een speelmogelijkheid te bieden.

</doc>
<doc id="12558" url="https://nl.wikipedia.org/wiki?curid=12558" title="Slingeruurwerk (sterrenbeeld)">
Slingeruurwerk (sterrenbeeld)

Slingeruurwerk ("Horologium", afkorting Hor) is een onopvallend sterrenbeeld aan de zuiderhemel, liggende tussen rechte klimming 2u12m en 4u18m en tussen declinatie −40° en −67°. Het is vanaf de breedte van de Benelux niet te zien.
Het sterrenbeeld werd in 1752 ingevoerd door Lacaille. De oorspronkelijke benaming was "Horologium Pendulum".
Sterren.
Het sterrenbeeld bevat geen heldere sterren, de helderste, "alpha Horologii", heeft magnitude van 3,86.
Verder bevindt NGC 1135 (een spiraalvormig sterrenstelsel) zich in het sterrenbeeld.

</doc>
<doc id="12559" url="https://nl.wikipedia.org/wiki?curid=12559" title="Hyaden">
Hyaden



</doc>
<doc id="12560" url="https://nl.wikipedia.org/wiki?curid=12560" title="Nilgün Yerli">
Nilgün Yerli

Nilgün Yerli (Kırşehir, 11 november 1969) is een Nederlands schrijfster, actrice en cabaretière.
Levensloop.
Yerli werd geboren in Turkije. Op haar tiende kwam ze naar Nederland; aanvankelijk woonde ze in Heerenveen in Friesland, later in Amsterdam. Na de middelbare school volgde ze de heao.
Ze had onder andere een column in "Het Parool" en trad vanaf 1992, samen met Inci Lulu Pamuk, vijf jaar op als duo met "Turkish Delight" en daarna als "Turkse Troel" samen met Mark Koudijs. In 1998 maakte ze haar debuut met haar eerste solovoorstelling "Wat zeg ik?". Op 5 december 2005 trad ze met haar show "Bang Bang" op in een uitverkocht Carré. Tussen 2006 en 2009 woonde Yerli in Turkije, deels uit onvrede met het reizende bestaan dat moeilijk te combineren is met het moederschap (ze heeft een zoon) en deels uit onvrede met de manier waarop de Nederlandse multiculturele samenleving zich op dat moment ontwikkelde. In 2008 had zij het programma "Bij Yerli", waarin ze bekende Nederlanders in haar geboorteland Turkije ontving. In 2009 ging ze terug naar Nederland, waar ze weer theatershows gaf.

</doc>
<doc id="12561" url="https://nl.wikipedia.org/wiki?curid=12561" title="Stier (sterrenbeeld)">
Stier (sterrenbeeld)

Stier ("Taurus", afkorting Tau) is een sterrenbeeld net ten noorden van de hemelequator. Het ligt tussen rechte klimming 3u20m en 5u58m en tussen declinatie +31° en 0°. De ecliptica loopt door dit sterrenbeeld, het maakt dus deel uit van de dierenriem. De Zon staat in Stier van 14 mei tot 21 juni.
Wat is er verder te zien?
Het sterrenbeeld bevat twee open sterrenhopen, waarvan verschillende leden met het blote oog zijn te zien, de (p) Plejaden (M45) en de (h) Hyaden.
Bij donkere hemel is de Krabnevel (M1) als een vaag vlekje te zien met een grote verrekijker of telescoop. De Krabnevel is het restant van SN 1054, een supernova die in het jaar 1054 te zien was.
In de Stier is ook een deel van het Taurus/Auriga complex, een verzameling absorptienevels waarin sterren van lage massa worden gevormd.
Wanneer het best te zien?
De verschillende constellaties zijn slechts waarneembaar wanneer ze vanaf Aarde gezien niet in dezelfde richting staan als de Zon. Omdat de Aarde in een jaar tijd rond de Zon reist, is er voor elk sterrenbeeld dus een periode waarin het beter kan worden waargenomen. Stier kan in het algemeen het best worden geobserveerd vanaf oktober tot maart. De beste tijd om deze sterrengroep te zien is midden januari omstreeks negen uur 's avonds.

</doc>
<doc id="12562" url="https://nl.wikipedia.org/wiki?curid=12562" title="Waterslang">
Waterslang

Waterslang ("Hydra", afkorting Hya) is een uitgestrekt sterrenbeeld aan de hemelevenaar, liggende tussen rechte klimming 8u08m en 14u58m en tussen declinatie +7° en −35°.

</doc>
<doc id="12564" url="https://nl.wikipedia.org/wiki?curid=12564" title="Indiaan (sterrenbeeld)">
Indiaan (sterrenbeeld)

Indiaan ("Indus", afkorting Ind) is een onopvallend sterrenbeeld nabij de zuidelijke hemelpool, tussen rechte klimming 20u25m en 23u25m en tussen declinatie −45° en −75°. Vanaf de breedte van de Benelux is het niet te zien. Het sterrenbeeld is in 1597 (of 1598) geïntroduceerd door Petrus Plancius naar aanleiding van de waarnemingen door Pieter Dircksz Keyser en Frederik de Houtman. 
Sterren.
Het sterrenbeeld heeft geen heldere sterren, de helderste, "alpha Indi", heeft magnitude 3,11.
Wat is er verder te zien?
Het sterrenbeeld bevat ook de sterrenstelsels NGC 7090 en NGC 7049.

</doc>
<doc id="12566" url="https://nl.wikipedia.org/wiki?curid=12566" title="Kameleon (sterrenbeeld)">
Kameleon (sterrenbeeld)

Kameleon ("Chamaeleon", afkorting Cha) is een onopvallend sterrenbeeld nabij de zuidelijke hemelpool, liggende tussen rechte klimming 7u32m en 13u48m en tussen declinatie −75° en −83°. Het sterrenbeeld, dat vanaf de breedte van de Benelux niet te zien is, werd in 1597 (of 1598) geïntroduceerd door Petrus Plancius, uitgaande van waarnemingen door de zeevaarders Pieter Dircksz Keyser en Frederik de Houtman.
Sterren.
Het sterrenbeeld bevat geen heldere sterren, de helderste, "alpha Chamaeleontis", heeft magnitude 4,07.
Telescopisch waarneembare objecten.
New General Catalogue (NGC).
NGC 2915, NGC 3149, NGC 3195, NGC 3620
Index Catalogue (IC).
IC 2631, IC 2884, IC 3104
Begrenzing.
Van de door Eugène Delporte en de Internationale Astronomische Unie (IAU) vastgelegde begrenzingen rond de 88 erkende sterrenbeelden heeft de begrenzing rond het sterrenbeeld Kameleon de eenvoudigste en geometrisch meest herkenbare vorm. Delporte koos voor de begrenzing bestaande uit slechts 4 zijden. Dit soort begrenzing is echter ook te zien rond de sterrenbeelden Grote Hond, Microscoop, Schild, Sextant, Telescoop, Vliegende Vis, Zuiderkroon, Zuiderkruis en Zuidervis.

</doc>
<doc id="12567" url="https://nl.wikipedia.org/wiki?curid=12567" title="Boogschutter (sterrenbeeld)">
Boogschutter (sterrenbeeld)

Schutter of Boogschutter ("Sagittarius", afkorting Sgr) is een sterrenbeeld aan de zuiderhemel in de Melkweg tussen rechte klimming en en tussen declinatie −12° en −45°. In de richting van dit sterrenbeeld ligt het centrum van het melkwegstelsel. De ecliptica loopt ook door Boogschutter, het is dus een van de sterrenbeelden van de dierenriem. De zon staat hier elk jaar van 18 december tot 19 januari. Vanaf de breedte van de Benelux is alleen het noordelijke gedeelte te zien.
In het Nederlands heet het sterrenbeeld vanouds Schutter, maar in de astrologie spreekt men van Boogschutter. Ook astronomen gebruiken tegenwoordig vaak de laatste naam. Amateurastronomen spreken van de "theepot" omdat in dit sterrenbeeld een opvallend en gemakkelijk waarneembaar asterisme de onmiskenbare vorm van een theepot vertoont.
Sterren.
WR 102 staat ook in het sterrenbeeld, maar is met het blote oog niet waar te nemen. Deze ster is, voor zover bekend, de heetste ster.
De theepot.
Het sterrenbeeld Boogschutter vergt enige verbeeldingskracht om er het figuur van een "boogschutter" in te zien. Echter veel minder verbeeldingskracht is nodig om in de helderste sterren van dit sterrenbeeld het opvallende figuur van een "theepot" te zien. Deze bijnaam (de "theepot") is dan ook bij tal van amateurastronomen wereldwijd veel meer in gebruik dan de benaming Boogschutter. Bovendien kan, vanuit zuidelijker gelegen streken, tevens het helderste gedeelte van de melkweg (de "Large Sagittarius Star Cloud") worden waargenomen. Dit gedeelte van de melkweg kan geïnterpreteerd worden als een verlichte dampwolk die uit de tuit van de theepot (de ster γ Sagittarii, Nash) ontsnapt.
Wat is er verder te zien?
Het beeld is rijk aan heldere sterren en lichtende en donkere nevels, waaronder de Lagunenevel (M8), bestaande uit lichtende wolken waaroverheen hier en daar donkere stofwolken liggen, en de Trifidnevel (M20).
Ook is hier Sagittarius A* te vinden, een compacte bron van radiostraling die precies samenvalt met het centrum van het melkwegstelsel. De radiostraling wordt veroorzaakt door een superzwaar zwart gat dat zich hier bevindt.
Het Wow!-signaal dat in 1977 gedetecteerd werd, kwam uit het sterrenbeeld Boogschutter.
Wanneer het best te zien?
De verschillende constellaties zijn slechts waarneembaar wanneer ze vanaf de Aarde gezien niet in dezelfde richting staan als de Zon. Omdat de Aarde in een jaar tijd rond de Zon reist, is er voor elk sterrenbeeld dus een periode waarin het beter kan worden waargenomen. Op het noordelijk halfrond kan Boogschutter in de zomer worden waargenomen. De beste tijd om deze sterrengroep te zien is midden augustus omstreeks negen uur 's avonds.

</doc>
<doc id="12568" url="https://nl.wikipedia.org/wiki?curid=12568" title="Zoran">
Zoran

Zoran Vanjaka (Split, 18 november 1948) is een Kroatische striptekenaar, die zijn werk signeert onder de pseudoniem "Zoran".
Levensloop.
Vanjaka verliet in 1970 zijn geboortestad om in Zagreb vier jaar een kunstopleiding te volgende. Zijn omzwervingen brachten hem naar Parijs, Brussel, New York en Montreal en in die tijd werkt hij als decorontwerper en tekenfilmmaker. Zo maakte hij in Montreal de lange tekenfilm "Heavy Metal". In 1980 debuteerde hij in het weekblad "Kuifje" met zijn held Ivor.
Boeken.
Ivor.
Voor verdere informatie over de stripreeks, zie Ivor.
Alexis K.
Alexis K is een "moderne" ronin (net als het hoofdpersonage uit de film "Blind Fury" heeft hij een samoeraizwaard verborgen in zijn wandelstok, met dat verschil dat hij niet blind is), die tegen wil en dank betrokken raakt bij een revolutie. Het verhaal speelt zich af in een niet nader bepaalde dystopische samenleving. De strip kenmerkt zich door verscheidene "verwijzingen" naar onder andere de spaghettiwestern en films zoals "Mad Max" en "Escape from New York". De "gebundelde" reeks (twee delen) verscheen als tweede deel binnen de collectie Clair-Obscur.
Max London.
Max London is een journalist die voor een fictieve Amerikaanse krant de wereld rond reist. Omwille van de inhoud, zoals voodoo, kan men hem beschouwen als een soort van volwassenen versie van Flip Flink.

</doc>
<doc id="12570" url="https://nl.wikipedia.org/wiki?curid=12570" title="Franse Revolutie">
Franse Revolutie

De Franse Revolutie (1789–1799) was een invloedrijke politieke omwenteling waarbij de absolute monarchie die Frankrijk ongeveer twee eeuwen had geregeerd werd afgeschaft en de Eerste Franse Republiek werd opgericht. Tijdens het bewind van deze republiek werden onder meer de afgezette vroegere koning en zijn gemalin door een tribunaal berecht, ter dood veroordeeld en publiekelijk geëxecuteerd. De macht en de privileges van adel en geestelijkheid werden op grote schaal teruggedrongen onder druk van radicale politieke groeperingen, de mensenmassa in de steden en boeren op het platteland. De oude ideeën van absolutisme, aristocratie en de macht van de Kerk werden vervangen door principes die werden vervat onder het motto "Liberté, égalité, fraternité", oftewel vrijheid, gelijkheid en broederschap. De Franse Revolutie heeft verstrekkende en blijvende veranderingen teweeggebracht in Frankrijk, die zich verspreidden over heel de wereld.
De Franse Revolutie was een van de eerste geslaagde opstanden in de geschiedenis die een politieke leiding kenden. Vele eerdere boerenopstanden hadden een spontaan en meer een vaag anarchistisch karakter: daarbij werd door de opstandelingen wel onvrede geuit, maar was er geen sprake van een duidelijk politiek programma als alternatief voor het bestreden staatsbestel. Een factor daarbij was de mogelijkheid van verspreiding van pamfletten, die voorafgaande aan de revolutie in de 18e eeuw een hoge vlucht had genomen, dankzij de drukpers en het verzet tegen de censuur. Een van de belangrijkste verworvenheden van deze revolutie werd dan ook de vestiging van de vrijheid van drukpers, die elders slechts sporadisch bestond, zoals in de toenmalige Republiek der Nederlanden, waar vele boeken werden gepubliceerd die om hun subversieve inhoud in andere landen door de overheid en/of door de Katholieke Kerk verboden waren.
De door de revolutionairen verkondigde constitutionele en ideologische hervormingen stuitten op verzet en bleken niet te kunnen worden doorgevoerd zonder burgeroorlog, meedogenloze terreur en in de buitenlandse politiek een oorlog met onder meer Groot-Brittannië. Doordat er ook binnen de eigen gelederen van de revolutionairen onderling wantrouwen heerste en er uiterst rigoureus (meestal met de doodstraf) werd opgetreden tegen vermeende tegenstanders heerste al spoedig een angstcultuur. Daarin vreesde menigeen lichtvaardig ervan te worden beschuldigd een aanhanger te zijn van het "ancien régime" (zie hieronder) of heimelijk een ¨Britse spion¨ te zijn. Om de politieke problemen te boven te komen en de onbestuurbaarheid van het steeds chaotischer wordend revolutionair Frankrijk te verdoezelen, stuurde de girondijnse politieke factie aan op oorlog, met als hoofdargument de Verklaring van Pillnitz (augustus 1791). Daarin hadden Oostenrijk en Pruisen de Europese monarchieën opgeroepen het Franse koningshuis te redden; zij vreesden dat de revolutionaire ideeën zouden overslaan naar hun land en daar eveneens tot opstanden, burgeroorlogen en machtsomwentelingen zouden leiden. Hierop volgden de Coalitieoorlogen. Tijdens deze oorlogen beëindigde uiteindelijk generaal Napoleon Bonaparte die de macht greep (1799) de Franse Revolutie. (Latere politieke agitatoren, zoals Karl Marx in de 19e eeuw en Leon Trotski in de 20e eeuw, zouden zich daarom bedienen van de term bonapartisme om daarmee het uiteindelijk falen van een revolutie en de verwording tot een dictatuur te benoemen.) Napoleon bleef weliswaar enerzijds een deel van het revolutionaire gedachtegoed verspreiden in zijn veroveringstocht door Europa, terwijl hij ondertussen desalniettemin anderzijds tevens andere veranderingen ongedaan maakte. Zo bewerkstelligde hij een gedeeltelijk herstel van de Katholieke Kerk in Frankrijk met het Concordaat van 15 juli 1801 en de herinvoering van de slavernij (Code Noir) in de Franse koloniën in mei 1802. In 1804 kroonde hij zichzelf tot keizer. Daarmee werd aan de oorspronkelijke verheven idealen "Liberté, égalité, fraternité" alle inhoudelijke betekentis ontnomen. Na Napoleons definitieve nederlaag in de Slag bij Waterloo (1815) werd de Bourbon-monarchie door de Europese mogendheden hersteld.
Oorzaken van de Franse Revolutie.
Het ancien régime had zichzelf gedurende de 18e eeuw steeds verder uitgehold en implodeerde uiteindelijk tijdens verwoede hervormingspogingen, die telkens op hevige tegenstand van de geprivilegieerden stuitten.
Niet onbelangrijk was het gegeven dat korte tijd daarvoor de Amerikaanse Revolutie had plaatsgevonden, waarin Britse kolonisten het gezag van het Britse koninkrijk niet langer erkenden en (met steun van Frankrijk) een eigen republiek hadden gevestigd, een alternatieve staatsvorm die reeds in de klassieke Oudheid bestond (zoals de Romeinse Republiek, die later in Europa evenwel vrij zeldzaam was.
Vrijwel alle Europese staten waren tot dan koninkrijken of andere vorstendommen. De alomheersende, door de kerken gesteunde leer was dat de maatschappelijke orde en dus ook het vorstelijk gezag door God waren opgelegd. De sporadische uitzonderingen daarop vormden de Republiek Venetië, de daarvan afgescheiden Dalmatische Republiek Ragusa (het Kroatische Dubrovnik), de Zwitserse Federatie en de Republiek der Nederlanden.
De periode voorafgaand aan de Franse Revolutie was de Verlichting.Daarin speelden onder meer ook meerdere Franse filosofen een prominente rol, onder wie met name de Zwitsers-Franse Jean-Jacques Rousseau (1712-1778). Door de Franse revolutionairen zou hij postuum de status van idool en voorbode van de revolutie toebedeeld krijgen.
Rousseau had in zijn geschriften inderdaad een oproep gedaan voor een meer gewenste staats- en maatschappijvorm. In zijn bekendste werk "Du contrat social" ("Het maatschappelijk verdrag") pleitte hij voor een republikeinse staatsvorm, waarin de macht bij het volk zou liggen. HIj stelde voor alle individuele belangen op te offeren voor ¨ḧet algemeen belang¨"en het gezag van de heersers te vervangen door een ¨collectieve wil.
Weliswaar had Rousseau in zijn geschriften eveneens gesuggereerd dat een gewelddadige omverwerping van het gezag onder bepaalde omstandigheden wenselijk en mogelijk zou zijn. In zijn roman Emile schreef hij zelfs over een fictieve opstand, waarin de onderdrukte en arme bevolking in optand kwam tegen hun onderdrukkers. Zijn postume idolisering was voornamelijk afkomstig van zijn volgelingen tijdens de Fransse revolutie, met name de Jakobijnen (zie ook hieronder). Nergens uit Rousseaus geschriften blijkt echter dat hij een machtsuitoefening zoals door de Jakobijnen en ook zijn idolisering zou hebben geaccepteerd, indien hij nog in leven zou zijn geweest. Hoewel Rousseau kritisch was over de samenleving en het gezag, was hij ook zeer wantrouwend tegenover de massa en de gevaren van een democratie: eerder zou hij bezorgd zijn geweest over het gebruik van zijn opvattingen door de Jakobijnen.
De Duitse filosoof Leo Maduschka benadrukte in 1932, dat de Franse Revolutie weliswaar ondenkbaar zou zijn geweest zonder die daaraan voorafgaande periode van de Verlichting, maar dat daarenboven de revolutionaire gezindheid die zou leiden tot de ingrijpende machtswisseling zelf de aanwakkering betrof van een geheel nieuwe, voorheen onbekende 'geest'.
De voornaamste grieven van de verschillende standen waren:
Moderne auteurs, zoals Simon Schama, William Doyle en Michel Antoine plaatsen vraagtekens bij de uitleg van klassenstrijd, armoede, ellende, tirannie en koninklijke incompetentie. De balans van de regering van Lodewijk XV was volgens Michel Antoine vrij positief; Lodewijk XVI erfde een relatief overzichtelijke situatie. De staatsschuld was niet écht een probleem - soortgelijke problemen waren al eerder opgelost door de regent of door minister Terray. Waarom is de revolutie dan niet uitgebroken in andere landen met soortgelijke sociale problemen - Pruisen, Engeland, de tientallen Duitse vorstendommetjes of Spanje met zijn extreme armoede? Schama legt een belangrijke oorzaak van deze collectieve zelfvernietiging bij individuen, politici, redenaars, die het grauw opzweepten en ook bij het gekuip van de hoge adel (het ambitieuze Huis van Orleans nam actief deel aan de agitatie (Philippe-Égalité); een andere stoker was de prins van Conti). Michel Antoine legt uit hoe het opruien door de parlementaire kringen, gevolgd door de hoge adel, tot een algemeen misprijzen voor de koning leidde en dat de oorzaak van de Revolutie reeds vroeg in de 18e eeuw ligt.
Verloop van de Revolutie.
De Assemblée nationale.
De schuldenlast van de Staat, en de onmogelijkheid om op legale wijze hervormingen door te voeren tegen de wil van de Parlementen en de geprivilegieerden, maakten een bankroet onafwendbaar. De Koning riep een "Assemblée des Notables" bijeen, zonder oplossing, en organiseerde ten slotte een Staten-Generaal. Er werden verkiezingen georganiseerd volgens een ingewikkeld, getrapt systeem, waarbij een zeer ruime vertegenwoordiging werd gecreëerd (élke Fransman die op de belastinglijst stond nam deel aan de verkiezingen voor de Derde Stand, ook diegenen die niet betaalden; bij de geestelijkheid mocht elke pastoor stemmen, hetgeen een grote groep niet-edelen in de vertegenwoordiging van de Eerste Stand bracht).
Traditioneel moesten de drie Standen apart vergaderen en stemmen, wat nadelig was voor de derde stand, die evenveel leden mocht afvaardigen als de twee andere standen samen en die wist dat de clerus een belangrijke minderheid sympathisanten voor hun zaak bevatte. De Derde Stand eiste dat er hoofdelijk en gezamenlijk gestemd werd en weigerde apart te vergaderen. De afgevaardigden waren bovendien naar Parijs gekomen, gewapend met "Cahiers de Doléances", met alle eisen van het Volk, en beschouwden zich als gelegitimeerd om fundamentele hervormingen door te voeren, wat niet de bedoeling van de koning was, die een toespraak hield waarin hij waarschuwde voor te veel innovaties, en ook niet de bedoeling van Necker, die een redevoering van drie uur over financiën hield. De afgevaardigden van de Derde Stand waren evenwel niet gekomen om over geld te praten en laten zich niet terugdringen in die rol.
Op 17 juni 1789 roept de derde stand zich uit tot de "Assemblée nationale" ("nationale vergadering" - niet te verwarren met de huidige Franse assemblée nationale). Op dat moment liet koning Lodewijk XVI, in diepe rouw over de dood van zijn zoon, de vergaderzaal sluiten. Heethoofden beweerden dat de koning de Assemblée wilde opheffen en men besloot uit te wijken naar de Kaatsbaan. Het past in de politieke agenda van latere historici om de sluiting van de Assemblée aan de intrigerende koningin toe te schrijven.
Hier werd op 20 juni de Eed op de Kaatsbaan gezworen, waarin verklaard werd niet uit elkaar te zullen gaan tot het land een Grondwet zou hebben. Nadat delen van de adel en geestelijkheid zich aansloten bij de Nationale Assemblée, verzocht Lodewijk de resterende leden van de twee bevoorrechte standen op 27 juni om zich eveneens bij de Assemblée te voegen. De meesten van hen volgden dit op. Achteraf kan men stellen dat dit de start was van de Franse Revolutie en het begin van het einde voor het ancien régime, maar op dat moment wisten de betrokkenen dat nog niet. Op 9 juli noemde de Assemblée zich "Assemblée nationale "constituante"", Nationale "grondwetgevende" vergadering.
Bestorming van de Bastille.
Er ontstond – vooral bij de gewone bevolking van Parijs – wantrouwen ten opzichte van de koning en de aristocratie. Sinds het ontslag van eerste minister de Brienne was het onrustig geweest in Parijs. Op 27 april 1789 waren er bloedige rellen uitgebroken door het gerucht dat de industrieel Réveillon de lonen wilde verlagen. De arme wijk van de Faubourg Saint-Antoine was sindsdien in permanente opschudding. Op een moment dat de rijke burgerij de macht meende te krijgen, bleek dat troepen rondom Parijs werden verzameld en dat bovendien de koning op 12 juli de populaire minister Necker, een bankier, had ontslagen en in diens plaats de "hardliner" De Breteuil had benoemd. Voor het wereldje van zich verrijkende bankiers en speculanten was dit een schok. Bereidde de koning een staatsgreep voor, met de benoeming van baron De Breteuil? De rijke bourgeoisie ging het gepeupel als stormram gebruiken.
Bankiers Jean-Frédéric Perregaux en Étienne Delessert deelden wapens uit. Volksmenners namen hun kans waar: Camille Desmoulins nam de leiding van de gebeurtenissen in handen. Parijs was een gemakkelijke prooi, want op 12 juli had de ontevreden militaire commandant, de Besenval, de ordehandhaving uit Parijs teruggetrokken. In de ochtend van 14 juli nam een bende revolutionairen het Hôtel des Invalides in, om zich te bewapenen. Zij vonden er musketten en kanonnen, maar geen buskruit. Zij trokken naar het fort van de Bastille, waar een voorraad buskruit lag. Op 14 juli 1789 werd de Bastille bestormd, het kruit buitgemaakt, de gouverneur van de Bastille vermoord, en de paar gevangenen (vier valsemunters, twee krankzinnigen en de graaf van Solages, mogelijk een seksuele delinquent, opgesloten op kosten van zijn familie) triomfantelijk 'bevrijd' (de krankzinnigen werden later weer opgesloten in het asile de Charenton).
Latere geschiedschrijving verfraaide de werkelijkheid en stelde de val van de Bastille voor als het einde van een koninklijk symbool van onderdrukking. In feite was het de start van de gewapende opstand en het bloedvergieten en de regering van volksmenners. De opstand breidde zich uit naar het platteland, waar de bevolking de eigendommen van de aristocratie aanviel. De bestorming van de Bastille werd het belangrijkste symbool van de revolutionaire gebeurtenissen.
De bourgeoisie, bankiers en speculanten zegevierden: op 16 juli benoemde de koning Necker opnieuw als minister. Om het gepeupel "na gebruik" weer in bedwang te krijgen, kocht de burgerij de wapens weer op – voor 40 sous per stuk – en bewapende hiermee een burgermilitie die ze Nationale Garde noemden. Hierdoor beschikte de burgerij over een eigen leger. Alleen "actieve burgers" (lees: rijk genoeg om belastingen te betalen) mochten lid zijn van de Garde.
Afschaffing van het feodale systeem.
Vanaf juli 1789 werd de grondwet voorbereid in commissies. De vergadering werd verontrust door een reeks boerenrevoltes – die reeds van eind 1788 woedden – tegen de heerlijke rechten, bekend als "la Grande Peur". Om de boeren te kalmeren, maar ook vanuit een eigen programma, werd besloten de heerlijke rechten af te schaffen. De heerlijke rechten waaronder de boeren en andere tenurehouders gebukt gingen, waren onder meer:
Belangrijk waren voorts de kerkelijke tienden, die ook op niet-kerkelijke gronden werden geheven.
Sommige van deze rechten waren relatief klein, maar alles samen wogen deze lasten substantieel op de boerenschouders.
Op 4 augustus 1789 stemde de Assemblée voor de afschaffing van de privileges en het feodalisme. Artikel 1 van haar verklaring luidde:
"De "Assemblée Nationale" vernietigt totaal het feodale regime".
De verkoopbaarheid van ambten, typisch voor het "ancien régime" en een belangrijke bron van inkomsten voor de overheid (om een ambt erfelijk te houden, moest de ambthouder een belasting betalen, de "paulette"), werd eveneens afgeschaft en de eigenaars van de ambten werden vergoed voor de geleden schade.
De tienden, de heerlijke justitie en de andere gezagsrechten vielen weg zonder compensatie. Het was echter niet te verwachten dat de vergadering, die uit rijke burgers, clerus en adel bestond, verworven eigendomsrechten zonder meer zou wegdecreteren. De vergadering wilde bij haar hervorming het eigendomsrecht vooral herdefiniëren. Het geconsolideerde decreet dat op 11 augustus werd gestemd, beschermde de heerlijke rechten die als voldoende legitiem werden gepercipieerd door te bepalen dat ze moesten worden afgekocht.
Volgens Peter Kropotkin verkregen de burgerlijke grootgrondbezitters de vroegere adellijke rechten en werden er alleen symbolische offers gebracht. Hij wijdde verschillende hoofdstukken (17-18 en 26-27) van zijn boek "La Grande Révolution" aan deze historische "maskerade", en titelde zijn hoofdstuk 18 "De feodale rechten blijven".
De afschaffing van de kerkelijke tienden zou de boeren geen financiële verlichting hebben gebracht, omdat de landeigenaren meteen de pacht verhoogden en de winst in eigen zak staken. Nu de Kerk geen inkomsten meer had, stortte het systeem van bijstand, armenhulp en scholen, dat uit de tienden gefinancierd werd, in elkaar.
Deze ondoeltreffende maatregelen hadden geen effect op de onrust onder de boeren, die reeds vóór 1789 waren gestopt met herendiensten te leveren, en cijns te betalen. In februari 1790 rapporteerde de abbé Grégoire aan de "Assemblée" dat de boerenonlusten bleven duren en in hevigheid toegenomen waren. Het decreet van februari 1790 maakte de Krijgswet mogelijk hiertegen.
Het decreet van 15 maart 1790 bracht meer duidelijkheid over het afkopen. Dit gold voor een lange reeks rechten (cijns, champart, tienden, grondrenten, lods et ventes). De niet-genoemde rechten werden in principe zonder vergoeding afgeschaft, maar voormalige heren konden het tegenbewijs leveren en mochten daarvoor in de meeste provincies steunen op het adagium "Nulle terre sans seigneur". Het was dan de tegenpartij die dit vermoeden met geschriften moest weerleggen.
De "Assemblée" voorzag de landeigenaren van de nodige legale wapens om hun rechten af te dwingen, en de burgers organiseerden milities om de opstanden van wat zij "brigands" en "dieven" noemden, de kop in te drukken. Een decreet van 6 juni 1790 bepaalde:
"allen die het volk opstoken tot geweld tegen eigendommen [..] worden vijanden van de grondwet verklaard. De Krijgswet is tegen hen van kracht.".
Op 18 juni decreteerde de Assemblée dat de tienden dat jaar (dus ook de achterstallige) moesten betaald worden aan de rechthebbenden, en op de gewone manier. Diegenen die meenden dat sommige feodale rechten niet verschuldigd waren, deden er beter aan ze te betalen vooraleer een proces aan te spannen, want artikel 3 bepaalde dat processen de betaling van tienden etc. niet opschortten.
Na diverse bijsturingen ten nadele van de voormalige heren, werd onder de jakobijnse dictatuur, op 17 juli 1793, een einde gesteld aan de afkoopbaarheid. Alle heerlijke en feodale rechten werden zonder vergoeding afgeschaft, en om dit onomkeerbaar te maken moesten alle feodale akten worden verbrand.
De Verklaring van de rechten van de mens en de burger.
Op 26 augustus 1789 is er de "Déclaration des droits de l’homme et du citoyen" als de emancipatie van de nieuwe wereldbeschouwing. De 17 artikelen behandelen ieder aspect van de nieuwe staatsopvatting. Hoewel nu iedereen gelijk is, blijven de boeren en arbeiders legaal onderdrukt, en zonder recht op politieke vertegenwoordiging. Ook vrouwen krijgen geen rechten. De slavernij blijft ingesteld in de koloniën, onder meer dankzij vertegenwoordigers als Barnave, Malouet en Alexandre de Lameth, die in de wet van 8 maart 1790 de beslissingsmacht over koloniale zaken aan de koloniale assemblées doen toewijzen. Ook het ijveren voor bevrijding van slaven wordt bij deze wet een gevaarlijke en strafbare zaak - een aanval op het eigendomsrecht, en dus een aanval op de Rechten van de Mens. De journalist en redenaar Camille Desmoulins, revolutionair van het eerste uur, schrijft "L'esclavage, la tyrannie, l'oppression sont consacrés en loi" (Slavernij, tyrannie en verdrukking zijn vastgelegd in de wet). Het is opmerkelijk dat één Mensenrecht tweemaal genoemd wordt in de Verklaring, en de tweede keer "onaantastbaar en heilig": het "eigendomsrecht". Door de "heiligheid" van het eigendom rechtvaardigt de bezittende klasse de handhaving van de feodale rechten - zij het dan onder andere namen -, het geweld tegen boeren en arbeiders vanwege de Nationale Garde, en de slavernij.
Een decreet van 1790 schafte de "Lettres de cachet" af, een juridisch instrument uit het ancien régime waarmee een pleger van een misdrijf, of geldverkwister, herrieschopper, gek of dronkaard zonder tussenkomst van de rechtbank een tijd opgesloten kon worden, soms ook om de eer van een goede familie te vrijwaren door een proces te vermijden. Wie voorheen door zo'n "Lettre de cachet" was vastgezet in een "Maison de Force" werd nu, ook zonder vorm van proces, in een "Maison d'amelioration" opgesloten, met dezelfde strafmaat. Alles bleef bij het oude, en de "vooruitgang" bleef beperkt tot het geven van een andere naam. Aangezien de term "Maison d'amelioration" geen ingang vond in de volksmond, leek de nieuwe situatie erg op de oude.
Het decreet van 15 oktober 1790 schafte het Parlement van Parijs af, een rechtbank die in het ancien régime als grondwettelijk hof fungeerde, en de decreten van de "absolute" koning aan de fundamentele wetten en vrijheden toetste. Ongehinderd door juridische oppositie zou de Wetgevende macht in het Revolutionaire Frankrijk nog absoluter kunnen regeren dan de koning daarvoor. Pas in 1958 zal het Franse regime weer een juridisch tegengewicht dulden, de Grondwettelijke Raad.
Vorming van facties en clubs.
In de Assemblée ontstond een opsplitsing in facties. Rechts werd vertegenwoordigd door de aristocraten. Zij verdedigden de belangen van de geprivilegieerden. Links stonden de democraten of jakobijnen met onder meer Robespierre; zij eisten algemeen stemrecht (voor mannen). Het centrum vormde de grootste groep, het waren de monarchisten. Zij aanvaardden de afschaffing van de privileges maar bleven koningsgezind.
Vanaf 1790 vergaderde in een leeg franciscanenklooster (Couvent des Cordeliers) de club der Cordeliers, een extremistische pressiegroep. In tegenstelling tot de elitaire jakobijnen was hun lidmaatschap gratis. De cordeliers hadden hun eigen pers ("l'Ami du Peuple" en "Le Père Duchesne") van Marat en Hébert om de publieke opinie te beïnvloeden. Vanuit deze club werden steeds verdergaande stappen geëist (zoals de afzetting van de koning, het verbieden van religie of ontkerstening) en werd agitatie en voortdurende opstand voorbereid, zoals de betoging van de Champ-de-Mars op 17 juli 1791 en de Bestorming van de Tuilerieën in 1792. De cordeliers werden gefinancierd door groepen die gebaat waren bij oorlog en chaos (speculanten, corrupte politici, buitenlandse bankiers), die uiteindelijk de Cordeliers opdeelden in Hébertisten (Exagérés, of "overdrijvers") en Dantonisten (Indulgents of "vergevingsgezinden").
Confiscatie van de kerkelijke eigendommen.
Hoewel de Assemblée bijeengeroepen was om een oplossing te vinden voor de benarde financiële situatie van het land, had ze tot dan toe geen stappen daartoe ondernomen. De bevolking had de belastinginners verdreven, en de Assemblée had vele belastingen illegaal verklaard. Deze ingrepen waren niet van aard het overheidstekort te verkleinen. Er kwam een voorstel van een belastingvoet van 25 procent op alle inkomens, wat leidde tot grote consternatie onder de afgevaardigden - zó hoog waren de belastingen onder het ancien régime nooit geweest, men had juist gehoopt op een vermindering, en sommige dromers (in de "cahiers de doléances") hadden zelfs gedacht aan een afschaffing van inkomstenbelasting (de gehate "taille").
Maar de gehoopte geldsommen kwamen niet in de kas, en de banken verleenden geen krediet meer. De Assemblée koos voor een drastisch middel om de kas te kunnen vullen: bij de wet van 2 november 1789 werd beslag gelegd op de kerkelijke goederen. De geestelijken werden ambtenaren en moeten een eed van trouw afleggen. De kloostergeloften werden afgeschaft en de geestelijken hoorden nu bij de "constitutionnels" of bij de "réfractaires", naargelang ze al dan niet trouw zwoeren.
De geconfisqueerde goederen van de Kerk werden als Nationaal goed in een "Caisse" ondergebracht, in afwachting van hun geleidelijke verkoop. Zij dienden als onderpand voor de uitgifte van papiergeld, de Assignaten. Deze financiële kunstgreep verliep zo goed (en de belastinginning zo slecht), dat men steeds meer assignaten ging drukken, met hyperinflatie tot gevolg.
Om de uitgifte van assignaten voort te kunnen zetten, nam de overheid vanaf 1792 de goederen van geëmigreerde edellieden in beslag. Daarna werden ook de goederen van de "verdachten" en veroordeelden aan het nationaal goed toegevoegd. Toen bleek dat dit ook niet volstond, werd er oorlog gevoerd. De veroverde gebieden werden geplunderd (onder meer het huidige België) en de domeinen van kerken, kloosters en emigranten gingen in de veiling. Veel historisch waardevolle gebouwen, kastelen, kerken en kloosters, werden gesloopt (Lijst van cultureel erfgoed dat teloorging door de Franse Revolutie) door de nieuwe eigenaars (later de bande noire genoemd). Zij kozen er vervolgens vaak een industriële bestemming voor of verkochten de gesloopte materialen.
Corruptie.
De verkoop van het nationaal goed en de speculatie maakte de corrupte revolutionaire politici rijk. Santerre, Pache, Jean-Pierre de Batz, Stanislas-Marie Maillard, Jean-Baptiste Carrier, Joseph Le Bon, Joseph Fouché, Cambacérès, Jean-Lambert Tallien, Bertrand Barère de Vieuzac en anderen wendden hun invloed aan om de inbeslaggenomen goederen goedkoop te kopen en voor een veelvoud weer op de markt te brengen. Dat één enkele revolutionair zich niet verrijkt, was een eretitel waard: zo werd Robespierre de "onomkoopbare" genoemd - het zou hem zuur opbreken, de meest corrupten zouden later Robespierre ten val brengen.
Onvoorstelbare fortuinen - de bezittingen van de Kerk, adel en veroordeelden - werden kunstmatig onder de waarde aan de corrupte speculanten verkocht - vaak revolutionaire politici die met stromannen werkten. De administrateurs van het Nationaal Goed werden door "syndicaten", verenigingen van speculanten, ertoe gebracht (door betaling of andere middelen) om de te verkopen loten samen te voegen tot één groot lot, zodanig dat de prijs buiten bereik van individuele beleggers lag. Het syndicaat werd dus de enig mogelijke koper. Na de toewijzing hielden de leden een nieuwe, besloten veiling van de opnieuw in kleinere behapbare stukken verdeelde grote loten. De opbrengsten werden verdeeld onder de leden, en een deel werd aan de corrupte administrateurs gegeven.
Een andere bron van rijkdom kwam beschikbaar in 1792, bij het uitbreken van de oorlog. Er werd grof geld verdiend aan de leveranties van goederen aan het leger. Ook de bevoorrading kwam in handen van speculanten. Uiteindelijk verenigden de belanghebbenden zich in een politieke groepering rondom de journalist en uitgever Hébert - Hébertisten of ook "Exagérés" - met als doel de Revolutie verder te radicaliseren, oorlog te voeren en hun critici uit te schakelen. Vooraanstaande bankiers (de Laborde, de Koch) steunden de beweging en de Hébertistische pers, en betaalden agitatoren. Hoewel een aantal Hébertisten tijdens de Terreur aan de guillotine werden overgeleverd, slaagden de meesten erin te overleven. Sommigen werden pas onder Napoleon gevat. Velen werden ongemoeid gelaten - de Hébertist Joseph Fouché was bij zijn dood in 1820 de rijkste man van Frankrijk. Santerre stierf arm: de kleine brouwer en bestormer van de Bastille werd in enkele jaren tijd kasteelheer en grootgrondbezitter, maar werd door toedoen van de Onomkoopbare (Robespierre) vastgezet en moest na de Terreur enorme sommen verduisterd geld terugbetalen.
Na de plundering van de Tuilerieën in augustus 1792 kwam aan het licht dat sommige revolutionairen zich door de koning hadden laten betalen. Uit de "ijzeren kast" van de koning kwamen bezwarende documenten tevoorschijn. De bekendste omgekochte politicus was de ondertussen overleden Mirabeau. Ook volksmenner Santerre had koninklijk geld aanvaard om een gematigdere koers te varen. Politici haastten zich naar de Tuilerieëen om de gevonden documenten te "ordenen", een ordening die onder meer de papieren over de corruptie van Danton deed verdwijnen.
Ook voor kleinere garnalen bood de Revolutie kansen. De "exagéré" en gewezen monnik François Chabot verdiende als lid van het Comité de Sûreté générale goed geld door vervolging te verhinderen van "verdachten" in ruil voor steekpenningen. Ook betrokken bij de frauduleuze liquidatie van een overheidsinstelling, de Compagnie des Indes, voelde hij zich verplicht een huwelijk aan te gaan om via een fictieve "bruidsschat" 700.000 pond wit te wassen. Hij werd door toedoen van Robespierre onthoofd in 1794.
De bankier Jean-Frédéric Perregaux was een opmerkelijke spin in het corruptienet en een financier van de agitatie van de "Exagérés". Oorspronkelijk liet hij zich in met graanspeculatie, en later met het financieren van de oorlogsinspanningen. Hij versluisde grote omkoopsommen uit Engeland naar vooraanstaande Exagérés, met het doel onrust te zaaien en de militaire operaties in de war te sturen. Hij speelde een rol bij het financieren van de agitatie die leidde tot de "Commune insurrectionnelle" en de aanval op de Tuilerieën. Door hem betaalde revolutionairen droegen bij tot de radicalisering van de Revolutie. De "onverklaarbare" militaire nederlagen onder meer in de Vendée en in het algemeen onder het ministerie van Pache zijn wellicht aan zijn steekpenningen te wijten: revolutionaire helden zoals generaal Westermann, en minister François Louis Deforgues van Buitenlandse Zaken, een stroman van Pache, ontvingen via hem geld uit Engeland.
Om hun agitatie uit te dragen, de Sansculotten op te hitsen en hun tegenstanders uit te schakelen hadden de Exagérés een demagogische pers op maat: Hébert gaf het scheldblad "Le Père Duchesne" uit, financieel gesteund door het Ministerie van Oorlog van Pache, dat 600.000 abonnementen afnam, en Marat's "L'Ami du Peuple".
Wet-Le Chapelier.
Op 14 juni 1791 werd de Wet-Le Chapelier afgekondigd. Deze wet, die stelt "het is niet toegestaan de burgers te scheiden van het Publiek Belang door in een geest van samenwerking een intermediair belang te creëren", beoogde in het bijzonder de arbeidersverenigingen (compagnonnages) en stakingen te verbieden. Tot dan toe regelden de compagnonnages collectief het loon van de arbeiders, na de wet stond de arbeider alleen tegenover de patroon. De wet werd tot 1884 gebruikt om syndicaten te weren en tot 1946 om stakingen te onderdrukken.
Vlucht van Lodewijk XVI.
De koning en de koninklijke familie probeerden op 20 juni 1791 in een koets naar de citadel van Montmédy te vluchten maar werden op 21 juni gevat in Varennes op korte afstand van hun bestemming. Het gezelschap werd vernederd terug naar Parijs gebracht.
De meerderheid van de "Assemblée" bleef de koning trouw. De "Assemblée" en de koning kwamen tot een vergelijk: in ruil voor een degelijke positie als hoofd van de Uitvoerende Macht en het schrappen van de artikels met betrekking tot de geestelijkheid, zwoer Lodewijk trouw aan de grondwet.
De arrestatie van de koning in Varennes zou een keerpunt worden in de Franse Revolutie. Het ontzag voor de persoon van de vorst had een gevoelige klap opgelopen en de idee van een republiek als staatsvorm won terrein. De vluchtpoging, zo stelden republikeinen zoals de Cordelierse leiders Danton, Desmoulins en Marat, toonde aan dat Lodewijk liever zijn volk in de steek liet om zijn eigen hachje te redden dan onder hen te blijven in de roerige tijden die het land in hun greep hielden, laat staan mee te werken aan het in goede banen leiden van de Revolutie en in het nieuwe Frankrijk een gewijzigde rol als koning op te nemen, waarbij hij zijn volk diende in plaats van zijn volk hem. Een constitutionele monarchie, waarover nu al 2 jaar werd onderhandeld, ging wellicht nog niet ver genoeg: het gehele koningschap leek onverenigbaar te worden met de nieuwe samenleving van vrijheid, gelijkheid en broederschap.
De grondwet van 1791.
Op 3 september 1791 werd de grondwet definitief door stemming goedgekeurd. De koning kreeg de uitvoerende macht. Het koninklijk handelen werd evenwel gedekt door de ministers. De wetgevende macht kwam toe aan de "Assemblée Nationale Législative". Deze assemblée vormde het machtscentrum van de nieuwe maatschappij. Deze maatschappij was er een van rijke burgers. De evidentie waarmee dit uit de wetteksten was op te maken, de talloze compromissen en de bescherming van de koning, vormden oorzaak van een diepe kloof tussen de "Assemblée" en de publieke opinie. Nu het werk van de "Assemblée constituante" klaar was, ontbond men de vergadering en hield verkiezingen. Alvorens uiteen te gaan, legde de "Assemblée" vast, dat haar leden geen lid mochten zijn van de nieuwe "Assemblée". Er bestonden nu twee nieuwe "Standen" (zonder ze te noemen, want iedereen was nu "citoyen" of burger): "actieve burgers", mannen van boven 25 jaar die een minimum aan belastingen betalen en "passieve burgers", vrouwen, jongeren, en de meeste arbeiders, boeren en armen. De "passieven" mochten niet stemmen of deelnemen aan de Nationale Garde. Het algemeen stemrecht, waarmee de koning de Staten-Generaal (de "Assemblée") had samengeroepen, was dus afgeschaft - de Revolutie kon niet voorgesteld worden als een democratische vooruitgang. Tegenover 4 miljoen actieven stonden 26 miljoen passieve burgers. De verkiezingen - volgens een getrapt cijnskiesstelsel - alleen wie voldoende belastingen betaalde mocht stemmen voor kiesmannen, die voldeden aan nóg hogere inkomenseisen, en die de uiteindelijke afgevaardigden aanwezen - brachten een onervaren burgerelite aan de macht.
In de nieuwe "Assemblée législative" werd de rechterzijde nu bevolkt door de feuillants die gehecht bleven aan de constitutionele monarchie, zoals die door de "Assemblée constituante" in de grondwet werd vastgelegd. Links bestond uit de jakobijnen en de girondijnen die de grondwet verwierpen en streefden naar een republiek. Daartussenin bevond zich een grote groep weifelende afgevaardigden die deze of gene beslissing steunden afhankelijk van de politieke situatie of hun interpretatie ervan. De jakobijnen probeerden de koning uit te schakelen door lastercampagnes en georganiseerd geweld. De girondijnen stuurden aan op oorlog om de bestuurlijke en financiële chaos te doen vergeten en de koning, die vrede wenste, als verrader te kunnen elimineren.
Oorlog.
Om de interne moeilijkheden en opstanden te boven te komen, beraamden de girondijnse revolutionairen een oorlog. Ze hadden drie motieven.
De girondijnse minister Brissot verklaarde in december 1791 "Oorlog is noodzakelijk voor de toestand van onze financiën en de interne rust."
Narbonne, minister van Oorlog zei "Het lot van onze crediteuren hangt af van de oorlog".
Minister Roland: "we moeten de duizenden mannen die we onder de wapens hebben zo ver laten marcheren als hun benen hun dragen kunnen, anders komen ze terug om onze keel open te snijden."
Lodewijk XVI schreef in december 1791 aan baron de Breteuil "in haar ongeluk zal de Natie geen andere uitweg meer weten dan zich in mijn armen te storten."
Op 27 augustus 1791 kwamen de Oostenrijkse keizer Leopold II en koning Frederik Willem II van Pruisen bijeen en tekenden de Verklaring van Pillnitz. Hierbij riepen ze de andere Europese grote mogendheden op om in te grijpen als Lodewijk XVI in gevaar zou komen. Hun interventie reikte niet verder dan woorden, want Pruisen hield zijn troepen liever klaar in het oosten, om een zo groot mogelijk stuk van Polen te kunnen annexeren, met Rusland als concurrent (tweede Poolse Deling). De girondijnen grepen deze verklaring aan om een harde oorlogspolitiek te eisen. Op 15 maart 1792 benoemde Lodewijk XVI een girondijns kabinet dat aanstuurde op oorlog, met Charles-François Dumouriez als minister van buitenlandse zaken. De "Assemblée législative" van Frankrijk greep de verklaring van Pillnitz aan als een verkapte oorlogsverklaring en als hoofdargument om op 20 april 1792 de door de girondijnen gewenste oorlog te verklaren aan Oostenrijk en de bondgenoten van dit land. Daarop antwoordde Pruisen door de oorlog te verklaren aan Frankrijk.
Enkele dagen na de oorlogsverklaring veroverden Franse soldaten het Zwitserse stadje Porrentruy op het Oostenrijkse garnizoen (28 april). Een ander Frans leger viel de Oostenrijkse Nederlanden binnen, maar werd verslagen in de Slag bij Marquain (29 april) en vluchtte terug naar Frankrijk. Het nieuws over de ongelukkige afloop van de confrontaties deed het revolutionaire enthousiasme weer oplaaien. Eind mei en begin juni nam de "Assemblée" drie decreten aan:
De koning sprak zijn veto uit tegen de decreten, en toen zijn girondijnse ministers protesteerden, ontsloeg hij zijn ministers Roland van binnenlandse zaken, Clavière van financiën en generaal Servan, waarna Dumouriez ontslag nam als minister van Buitenlandse Zaken en het "Armée du Nord" inging. De girondijnse ministers werden vervangen door feuillants, constitutioneel monarchisten. Dit ontlokte grote verontwaardiging in revolutionaire kringen.
Het einde van de Revolutie dreigt.
Half juni 1792 stevende de Revolutie op haar einde af en leek de monarchie haar gezag te kunnen herstellen. Voor het ontgoochelde stadsproletariaat en de boeren was er niets veranderd. De arbeiders leden nog steeds honger en waren legaal nog erger onderdrukt dan onder het "ancien régime" (o.m. De Wet-Le Chapelier) en voor de boeren was de met veel omhaal aangekondigde afschaffing van de feodaliteit een maat voor niets geweest - de rijke burgers-grootgrondbezitters hadden de plaats van de adel ingenomen. Door het cijnskiesstelsel was het volk niet in de regering vertegenwoordigd.
De koning en de royalisten voelden hun macht groeien. Grote delen van Frankrijk waren in handen van de royalisten en in vele gebieden waren opstanden uitgebroken tegen de revolutionaire regering, zoals in Perpignan, Arles, Mende (Lozère) en de hele Vivarais.
Op 20 juni drongen demonstrerende Parijse burgers het Tuilerieënpaleis binnen en eisten dat de koning de ontslagen girondijnse ministers opnieuw aannam en zijn veto tegen de drie decreten van de Wetgevende Vergadering zou intrekken. Hoewel de koning onder druk van de demonstranten een revolutionaire Frygische muts opzette en rode wijn dronk om zijn trouw aan het volk te bewijzen, zou hij de andere eisen niet inwilligen. Vervolgens ontsloeg het royalistische departementsbestuur de burgemeester van Parijs, Pétion. De opstandelingen werden voor de rechtbank gedaagd. De koning en de royalisten voelden zich steeds zekerder van hun stuk, maar tegelijkertijd marcheerden 500 gewapende sansculotten vanuit Marseille op Parijs (onder het zingen van de door Rouget de Lisle gecomponeerde "Marseillaise", dat later het volkslied van Frankrijk zou worden) en ook vanuit Brest kwamen groepen sansculotten opmarcheren. Men wist dat het volk zich bewapende.
Toen de Pruisisch-Oostenrijkse vijand half juli dreigde Frankrijk binnen te vallen, sloeg de schrik de revolutionaire machthebbers om het hart. Het Manifest van Brunswijk (1 augustus 1792) werd evenwel breed afgewezen. De republikeinse girondijnen poogden de koning aan hun kant te krijgen, teneinde wat hun heilig was - het eigendom, de macht en de corruptie die vele politici schatrijk maakte - te beschermen, maar de koning, zeker van de spoedige aankomst van de Duitse "bevrijders", en zich gesteund voelend door troepen onder leiding van La Fayette en Luckner, wees de toenadering af. De ontknoping leek in zicht en leek de vorm aan te nemen van een bloedig herstel van de monarchie. De jakobijnen wachtten af en deden slechts ineffectieve voorstellen, zoals Robespierre, die nieuwe verkiezingen van een Grondwetgevende Vergadering voorstelde.
Einde van de monarchie.
Op 9 augustus 1792 maakten de Parijse sansculotten en de militie van Marseille gebruik van de dreigende nadering van het Oostenrijkse leger om de burgemeester, Pétion, en het gemeentebestuur van Parijs (de Commune légale) af te zetten en te vervangen door een "Commune insurrectionnelle", een eerste deel van een gewelddadige staatsgreep. De burgermilities beschikten nu over leiders met een officiële functie, die hun wet konden stellen in de hoofdstad. De "Commune Insurrectionnelle" beheerste vanaf dat moment de politiek en betwistte de macht van de "Assemblée" en nadien de "Convention".
Op 10 augustus 1792 vond de Bestorming van de Tuilerieën plaats. Een deel van de Gardes-Françaises keerden zich tegen de koning, maar de Zwitserse lijfwachten bleven de koning trouw. De gecombineerde strijdkrachten van de Gardes, Parijse sansculotten en Zuid-Franse jakobijnen raakte in een hevig vuurgevecht met de Zwitsers, waarvan ongeveer 600 van de 900 werden gedood. De koning vluchtte, maar werd opgesloten in de Temple.
De volksopstand, voorbereid en opgezweept door personen buiten de Assemblée en de gevestigde politiek (Santerre, Fournier, Lazowski, Carra, Simon, Westermann, en de milities van Marseille en Brest) werd op het nippertje gerecupereerd door de jakobijnen - Robespierre en Danton hadden toenadering gezocht tot Marat. De Assemblée, om haar deel van de volkswoede te ontlopen, verklaarde de koning afgezet.
In de paniekstemming volgend op het nieuws van de val van Verdun (2 september) aan de Pruisen en in de aanloop naar de verkiezingen, vonden op verschillende plaatsen, in gevangenissen en tijdens transporten van verdachten de Septembermoorden plaats. Deze waren gericht tegen vermeende tegenstanders van de Revolutie, waarvan men vreesde dat zij tijdens een royalistische contrarevolutie of buitenlandse invasie zouden worden bevrijd en zich erbij aansluiten. Tussen 2 en 7 september werden in Parijs en andere steden zo'n 1200 tot 1400 gevangenen vermoord, zonder waarschuwing of na een schijnproces. 233 van hen waren katholieke priesters die weigerden de grondwettelijke eed af te leggen, maar de grote meerderheid van de slachtoffers waren gewone misdadigers.
De aanstichters van deze moorden bereikten het gewenste effect: door terreur te wegen op de verkiezingen en zekere kandidaten uit te sluiten.
De Pruisisch-Oostenrijkse "bevrijders" van de koning zouden nooit aankomen: een onverwachte schermutseling van artillerie, de Slag bij Valmy (20 september), werd een keerpunt. Hoewel de slag tactisch onbeslist bleef, was het een Franse strategische overwinning, omdat de Duits-Oostenrijkse coalitie zich terugtrok. Hun gebrek aan motivatie is toe te schrijven aan de dreiging dat Rusland ondertussen een deel van Polen zou kunnen bezetten, terwijl de Pruisische en Oostenrijkse troepen op het Franse front vochten. In de euforie die heerste in Parijs na het nieuws van de zege bij Valmy, stemde de Wetgevende Vergadering voor haar eigen ontbinding en de verkiezing van een Nationale Conventie, die de dag daarop de monarchie afschafte en de republiek uitriep. De Franse zege in de Slag bij Jemappes (6 november) onder Dumouriez was groter en leidde tot een tijdelijke bezetting van de Oostenrijkse Nederlanden en het Prinsbisdom Luik, waar de revolutie werd doorgevoerd.
De Girondijnse Conventie.
Ongeveer 10 procent van de bevolking nam deel aan de verkiezingen.
De verkiezingen zagen opnieuw het personeel van de éérste "Assemblée" (de "Constituante") verschijnen, die zichzelf uitgesloten hadden van de "Assemblée Législative" - behalve de gevluchten en de geïntimideerden. Zo nam onder meer Robespierre zijn plaats opnieuw in. De in 1789 nog weinig betekenende jonge Robespierre had zich in korte tijd ontpopt tot een belangrijke radicale leider, samen met Danton en Jean-Paul Marat.
De radicalen onder leiding van Robespierre kregen de benaming montagnards, omdat ze de hoogste banken bezetten in de Conventie. Hun tegenstanders werden girondijnen of "brissotins" genoemd. Zij stonden onder leiding van de journalist en politicus Jacques Pierre Brissot. Tussen hen bevond zich weer een grote groep 'onafhankelijke' afgevaardigden. Hun zetels bevonden zich letterlijk en figuurlijk meer op de vlakte ("la Plaine"). De Conventie werd in haar begin gedomineerd door de girondijnen. Men noemt deze eerste fase de Girondijnse Conventie.
Een van de eerste bestuursdaden van de Nationale Conventie was het afschaffen van het koningschap op 21 september 1792. Dit werd het jaar I van de Franse Republiek. De Franse republikeinse kalender werd ingevoerd en de maanden van het jaar kregen een nieuwe benaming.
Op 14 januari 1793 veroordeelden 387 afgevaardigden (tegen 334) Lodewijk XVI, nu gewoon "burger ("citoyen") Louis Capet", tot de doodstraf. Op 21 januari viel zijn hoofd onder de guillotine.
De Conventie stelde een nieuwe Grondwet samen die, wegens de oorlogsomstandigheden, niet toegepast werd. Het regeren werd steeds moeilijker. Militair verliep de Franse veldtocht in de Nederlanden moeizaam en op 24 februari 1793 nam de Conventie daarom een decreet aan waarin de Republiek werd verplicht 300.000 mannen onder de wapens te roepen, de eerste "levée en masse". De daaropvolgende boerenopstanden werden gewelddadig onderdrukt.
In maart 1793 stond de hele Vendée op tegen de Republiek, die reageerde met een bloedige burgeroorlog tegen de Vendéens. Een enorme slachting vond plaats. In Parijs verweten de montagnards de girondijnen een gebrek aan kordaat optreden. Met betogingen, geleid door de sansculotten van de Commune intimideerden Robespierre, Danton en Marat de Convention, die uiteindelijk toestemde in uitzonderingsmaatregelen: het "Comité de Salut Public" en het Revolutionair Tribunaal werden opgericht.
Op 26 mei 1793 lanceerde Robespierre een oproep tot een opstand en eiste dat de "patriottistische" afgevaardigden de "verraders" - de girondijnen - deden arresteren. Op 2 juni zette de oorlogsmachine van de sansculotten zich in beweging: een betoging van 80.000 man, voorzien van 150 kanonnen, bezette de omgeving van de Conventie en dwong de arrestatie van de girondijnen af. De afgevaardigden probeerden nog in stoet naar buiten te komen, maar werden bedreigd met de kanonnen. Uiteindelijk moesten de afgevaardigden instemmen met de arrestatie van 29 girondijnse leiders en twee ministers.
Het Schrikbewind (de Montagnardse Conventie).
De Conventie had in feite de macht uit handen gegeven aan het "Comité de salut public". De gematigden werden geweerd, velen werden beschuldigd van verraad en vervangen door radicale Montagnards. Hierna volgt de periode van het "Schrikbewind" (de "Terreur"). Tegenstanders van de revolutie, gematigden en corrupten, zoals Brissot, Jacques-René Hébert, Georges Danton, Camille Desmoulins, werden veroordeeld tot de doodstraf door de guillotine. Maximilien de Robespierre en Saint-Just speelden in deze periode een grote rol. Onder hun leiding werd de Terreur met groot succes een staatsdoctrine en kreeg het beleden vrijheidsstreven van de revolutie een paradoxale wending.
De vrijheden werden opgeschort en duizenden verdachten werden gevangengezet, vermoord, of na een summier proces, waar bewijzen van geen belang waren, naar de guillotine gebracht. De afgezette koningin Marie Antoinette behoorde ook tot de aangeklaagden, met een samenraapsel van aanklachten, variërend van incest tot verraad. Zij werd op 16 oktober 1793 onthoofd. Vele bekende figuren uit het "ancien régime", en ook revolutionaire politici volgen elkaar op aan de guillotine. In maart en april 1794 maakt Robespierre korte metten met de facties: eerst de Cordeliers (Hébertisten en "Enragrés"), een nest van corruptie en agitatie, daarna de "Indulgents" (waaronder Danton en Fabre d'Églantine, beiden ook corrupt) die werden terechtgesteld op 5 april.
Op 17 september 1793 werd de wet tegen de verdachten aangenomen. Volgens Jean Tulard werden 500.000 verdachten opgesloten. Verdacht is:
« wie door zijn gedrag, zijn relaties, door gesproken woord of geschriften, partij heeft getrokken voor de tirannie, voor het federalisme, of de vijanden van de vrijheid [..], aan wie een certificaat van goed burgerschap geweigerd werd, afgezette ambtenaren, wie ooit van adel was, hun echtgenoten, ouders, kinderen, broers en zusters, de geëmigreerden, wie niet constant zijn ijver voor de Revolutie getoond heeft, diegenen die geëmigreerd zijn, zelfs als ze teruggekeerd zijn. »
Onder het Schrikbewind werd eindelijk een aantal beslissingen genomen ten voordele van het volk. De prijs van het brood en de belangrijkste levensmiddelen werd weer gereguleerd, zoals onder het "ancien régime". De rijken moesten gedwongen intekenen op een staatslening. De slavernij werd afgeschaft op 23 augustus 1793, evenals het politieke onderscheid tussen actieve en passieve burgers. De wet op de staat van beleg van 1789, die toeliet op demonstrerende boeren te schieten, werd afgeschaft. Er werd van staatswege, op kosten van de geconfisqueerde goederen, voor de armen gezorgd. Robespierre pakte ook de corrupte politici en de speculanten hard aan. Onder de bedreiging van vervolging losten de corrupte oorlogsleveranciers hun greep (die in goud wilden betaald worden), de valsemunterij nam af en de koers van de assignaten herstelde zich. Naarmate het "nationale scheermes" onschuldigen en schuldigen wegmaaide, maakten de rijke burgers en de zich verrijkende toonaangevende politici (zoals Joseph Fouché) zich terecht zorgen.
Thermidoriaanse Reactie.
Een linkse factie binnen de Conventie pleegde een staatsgreep tegen het Montagnardse Terreurregime van Robespierre. Dit staat bekend als de Thermidoriaanse Reactie verwijzend naar de 9e Thermidor II (27 juli 1794).
In de nacht van 27 op 28 juli 1794 werden Robespierre en verschillende andere leidende figuren van het "Comité de Salut Public" rond 2:00 gearresteerd in het Stadhuis van Parijs en in de middag van 28 juli terechtgesteld. De rol van de Montagnards was uitgespeeld. Revolutionaire politici zoals Fouché hoefden niet meer voor hun leven te vrezen. Voor de gewone vervolgde veranderde er weinig. De vervolging van priesters bleef doorgaan, die met duizenden naar de strafkolonie in Frans-Guyana gedeporteerd werden en de Conventie bevestigde de wetten die onder de Terreur aangenomen waren, onder meer de wet tegen de Verdachten.
De leidende posities werden nu ingenomen door de republikeinse, gegoede burgerij. Zij kwamen niet terug op de antifeodale maatregelen, waren overtuigde antiroyalisten en voorstanders van het economisch liberalisme. De maximumprijzen voor levensmiddelen werden afgeschaft. Een nieuwe grondwet werd aangenomen op 17 augustus 1795. Om aan de macht te blijven, ondanks verkiezingen, decreteerde de Conventie, dat twee derde van de verkozenen uit haar rangen moesten komen. De burgerij in Frankrijk verwierf, dankzij de inflatie, voor spotprijzen de goederen van de clerus (zwart goed) en de uitgeweken adel en versterkte daardoor haar economische positie en won aan maatschappelijk aanzien.
Het Directoire.
De nieuwe grondwet installeerde het Directoire en creëerde het eerste tweekamerstelsel in Frankrijk. Dit parlement bestond uit 500 afgevaardigden, de "Raad van Vijfhonderd", en 250 senatoren, de "Conseil des Anciens". Het nieuwe regime had af te rekenen met een democratische oppositie van zowel royalisten als overgebleven jakobijnen. Het leger werd ingezet om rellen en contrarevolutionaire activiteiten te onderdrukken. Napoleon Bonaparte kreeg meer macht toen hij de Opstand van 13 Vendémiaire neersloeg door met 40 kanonnen kartetsen op de menigte te schieten.
Een communistische samenzwering onder Gracchus Babeuf, die de algemene dienstplicht en de gelijkstelling van arm en rijk eiste en particulier eigendom van grond verwierp, werd onderdrukt. Babeuf werd in 1797 terechtgesteld. Naarmate het democratische proces verder schreed (de verkiezingen, gebaseerd op het cijnskiesstelsel, vervingen jaarlijks één derde van de verkozenen), kwam er een royalistische meerderheid.
De "Directoire" pleegde dan een staatsgreep (4 september 1797) en liet de vooraanstaande royalisten deporteren. 65 Verkozenen werden gedeporteerd naar de strafkolonie.
Uiteindelijk kwam Frankrijk terug bij de situatie van vóór de Revolutie en gebeurde datgene wat Lodewijk XVI tien jaar voordien ten allen prijze had willen vermijden (en wat de Revolutie in beweging gebracht had): het bankroet van de Staat. Op 30 september 1797 besloot de "Directoire" de Staatsschuld terug te brengen tot één derde, dat ze eufemistisch het "Geconsolideerde Derde Deel" noemen ("Tiers consolidé"). Minister Dominique Ramel verklaarde
« de gevolgen van de vergissingen van het verleden veeg ik weg om aan de Staat de middelen te geven voor zijn toekomst. »
Op 18 Brumaire van het jaar VIII (9 november 1799) nam Napoleon Bonaparte de macht over met een staatsgreep. Hiermee kwam er een eind aan de "Directoire" en aan de Franse Revolutie.
De rol van vrouwen.
Vóór de Franse Revolutie hadden vrouwen een beperkte rol in het politieke proces. Een zeer kleine elite van aristocratische vrouwen had wel wat in te brengen in dynastieke politiek, maar de overgrote meerderheid van vrouwen had geen politieke rechten in het pre-revolutionaire Frankrijk; ze konden niet stemmen of een politiek ambt bekleden. Ze werden beschouwd als "passieve" burgers aangewezen op mannen om te bepalen wat het beste was voor hen.
Begin 1789 deden vrouwen mee aan het eerste politieke protest tegen de gang van zaken in Frankrijk in de cahiers de doléances en eind april aan de Réveillon-rellen. Er deden ook vrouwen mee aan de bestorming van de Bastille, maar de bestormers waren vooral mannen. Markt- en wasvrouwen organiseerden zich steeds sterker uit protest tegen de economische malaise. Een (door de pers overdreven) gerucht dat de revolutionaire kokarde begin oktober zou zijn onteerd op het koninklijk paleis tijdens een decadent uitbundig feestmaal, terwijl er honger en armoede heerste onder het gewone volk, was aanleiding voor grootschalige verontwaardiging onder de Parijse vrouwen, die op 5 en 6 oktober de Mars op Versailles ondernamen om de koninklijke familie mores te leren.
Toen de revolutie startte, grepen sommige vrouwen met kracht in om zich te laten gelden in het breekbare politieke klimaat. In de tijd van de revolutie konden vrouwen niet worden geweerd in de politiek, ze zwoeren eden van trouw, "plechtige verklaringen van patriottische trouw, [en] bevestigingen van de politieke verantwoordelijkheden van burgerschap." Tijdens de revolutie vochten vrouwen zoals Theroigne de Mericourt, en Claire Lacombe en Pauline Léon en hun "Société des Citoyennes Républicaines Révolutionnaires" voor het recht om wapens te dragen, ze gebruikten ze ook en kwamen in opstand. Nog voor Léon pleitte al een aantal liberalen voor gelijke rechten voor vrouwen met inbegrip van het vrouwenkiesrecht. Nicolas de Condorcet was vooral bekend om zijn pleidooi, in zijn artikelen gepubliceerd in het "Journal de la Société de 1789" en door het uitgeven van De l'admission des femmes au droit de cité in 1790.
Een van de meest stereotype beelden van vrouwen tijdens de Franse Revolutie, dat van de tricoteuses die breiend naast de guillotine zouden hebben gezeten, is vermoedelijk niet op waarheid gebaseerd. 
De Revolutie en religies.
Voorgeschiedenis.
In Frankrijk werden niet-katholieken gediscrimineerd en soms vervolgd sinds de bekering van Clovis I (ca. 500) tot het katholieke christendom. Heidenen en ariaanse christenen werden onderdrukt. Incidentele vervolgingen van de joden (pogroms) vonden plaats sinds de 11e eeuw. Sinds de Reformatie van de vroege 16e eeuw was er een significante populatie van protestanten in Frankrijk, vooral calvinisten, die bekend kwamen te staan als hugenoten. Negen Hugenotenoorlogen (1562–1598) waren ervoor nodig om tolerantie jegens protestanten wettelijk te laten waarborgen bij het Edict van Nantes (1598), en verscheidene Hugenotenopstanden (1622–1629) waren er nodig om schendingen van het Edict te voorkomen. Desalniettemin kwam er onder koning Lodewijk XIV toch weer een totaalverbod op iedere niet-katholieke vorm van het christelijk geloof met het Edict van Fontainebleau (1685), dat het eerder zo bevochten Edict van Nantes herriep. Zijn opvolgers Lodewijk XV en XVI handhaafden het verbod niet al te streng, maar echt sprake van tolerantie was er ook niet en niet-katholieke onderdanen waren hun leven nooit zeker.
In 1789, het jaar van het uitbreken van de Franse Revolutie, was het katholicisme de officiële godsdienst van de Franse staat. Op 7 november 1787, vlak vóór de Revolutie, had koning Lodewijk XVI al een zekere mate van godsdienstvrijheid afgekondigd, met het Edict van Versailles – protestanten en Joden kregen hierdoor enkele burgerrechten, waaronder het recht hun godsdienst openbaar te belijden. Het Edict van Versailles, dat in werking trad in januari 1788, beëindigde formeel de discriminatie van veel niet-katholieken, maar herbevestigde de Katholieke Kerk als staatskerk en hield een reeks voorrechten voor katholieken op calvinisten, lutheranen en joden in stand. De Franse Katholieke Kerk erkende het gezag van de paus als hoofd van de Kerk, maar had bepaalde vrijheden onderhandeld - het gallicanisme- die het gezag van de Franse monarch bevoorrechtten. Daardoor kreeg zij een duidelijk nationale identiteit, gekenmerkt door een aanzienlijke autonomie.
Vroegrevolutionaire periode (1789–1792).
De Revolutie bracht de Katholieke Kerk harde klappen toe. De kerkelijke bezittingen werden in november 1789 in beslag genomen. De inkomsten van de Kerk, de kerkelijke tienden, werden afgeschaft door de wet van 11 augustus 1789, waardoor de Kerk haar armenhulp en scholen moest sluiten. De priesters werden tussen 1789 en 1795 van overheidswege bezoldigd. In 1790 besloot de "Constituante" dat de priesters een eed van trouw en gehoorzaamheid moesten zweren (constitutionele priesters) om erkend en bezoldigd te blijven. Contemplatieve kloosterorden werden afgeschaft. Bisschoppen werden afgezet en vervangen door constitutionele. Massale weigering en protest, hoofdzakelijk in rurale gebieden en het westen van het land, leidden tot een bittere scheuring en droegen bij tot de impopulariteit van de Revolutie. Op 29 november 1791 decreteert de Constituante alle niet-constitutionele priesters tot "verdachten". In mei 1792 werden alle niet-constitutionele, die door 20 burgers aangeklaagd werden, als vogelvrij beschouwd. De koning weigerde deze wetten te ondertekenen. In juli 1792 vonden er moordpartijen op priesters plaats in een aantal grote steden, zoals Bordeaux en Limoges. In augustus werd de te zweren eed aangescherpt: de priesters moesten nu zweren de principes van Liberté en Egalité met hun leven te verdedigen. Wie weigerde, moest het land verlaten. De klassieke christelijke kalender werd vervangen door een de Franse republikeinse kalender met de afschaffing van de monarchie in september 1792. Lekenfeestdagen werden ingesteld en een aantal kerken werden omgevormd tot "temples de la loi".
Alternatieve staatscultussen (1792–1794).
Er werd in 1792 een burgerlijke liturgie in het leven geroepen, een Cultus van de Rede, die daarna, onder de Terreur, vervangen werd door de Cultus van het Opperwezen (mei–juli 1794). Priesters moesten - onder dwang - een eed op de nieuwe orde afleggen, een eed van onderwerping aan de Republiek werd ingevoerd evenals een eed van haat tegen het koningschap. Veel priesters weigerden de eed af te leggen en doken onder. Anderen werden gearresteerd. Er werd beslag gelegd op de kerken en pastorieën die niet bemand waren met beëdigde priesters. In 1794 werden de kerken van Frankrijk gesloten, alle religieuze orden opgeheven en religieuze erediensten onderdrukt.
Secularisme onder het Directoire (1794–1799).
Het decreet van 29 september 1795 regelde de scheiding tussen Kerk en Staat. Het voorzag strenge antikatholieke verordeningen voor de uitoefening van de erediensten waarvan alle plechtigheid en uiterlijke tekenen werden afgeschaft. Het dragen van kerkelijke gewaden werd verboden. Er kwam een verbod op de kerkelijke processies en op klokkengelui. Op 17 juni 1796 wordt bij wet de burgerlijke stand opgericht en de overdracht van de door de geestelijkheid bijgehouden registers aan de gemeentehuizen verordend. De liefdadigheidsinstellingen, die van de clerus afhingen, werden omgevormd tot publieke lichamen onder toezicht van de lokale overheid. De wet van 1 september 1796 verordende de sluiting van de kloosters en de naasting van hun goederen. De religieuze congregaties die aan onderwijs en ziekenverzorging deden werden een jaar later eveneens opgeheven.
Vanaf 21 februari 1795 werden de priesters volledig van hun inkomsten beroofd. Veel kunstwerken werden geroofd uit de kerken en kloosters. Tussen juli 1794 en februari 1795 plunderden de Franse troepen in de Zuidelijke Nederlanden niet minder dan 192 schilderijen en 3 beeldhouwwerken. Ze gingen daarbij erg systematisch te werk en baseerden zich op de 18e-eeuwse reisgidsen van Jean-Baptiste Descamps.
In hun poging tot ontkerstening werden van 1789 tot 1799 honderden priesters vermoord en ongeveer 30.000 priesters uit Frankrijk verbannen. Daarnaast werd een groot aantal kerken vernield.
Na zijn machtsgreep in 1799 zocht Napoleon Bonaparte verzoening met de Kerk: in 1801 ondertekenden Napoleon en paus Pius VII het Concordaat van 1801. In de daarbij aansluitende encycliek "Ecclesia Christi" erkende Pius VII de Franse Republiek, die van haar kant het katholicisme uitriep tot godsdienst van de meerderheid.
Herdenking in Frankrijk.
Sinds 1880 is 14 juli, Quatorze Juillet, de nationale feestdag van Frankrijk. Op deze dag worden twee historische momenten herdacht, namelijk 14 juli 1789 en 14 juli 1790. Op 14 juli 1789 werd de Bastille-gevangenis, gezien als hét symbool van het willekeurige absolutisme (hoewel er nooit meer dan een klein aantal gevangenen was geïnterneerd), door het volk bestormd en werden de opgesloten gevangenen (vier valsemunters, twee krankzinnigen en een seksueel delinquent-verdachte) bevrijd en beslag gelegd op het aldaar aanwezige buskruit. Op 14 juli 1790 werd ter gelegenheid van de eerste verjaardag op het Champ-de-Mars te Parijs het "Fête de la Fédération" (feest van de verzoening en eenheid van Frankrijk) gevierd.
Gevolgen.
Algemeen beschouwen historici de revolutie als een van de belangrijkste gebeurtenissen in de menselijke geschiedenis. Het einde van de vroegmoderne tijd, die begon rond 1500, wordt traditioneel toegeschreven aan het begin van de Franse Revolutie in 1789. Sterker nog, de revolutie wordt vaak gezien als het markeren van de "dageraad van de moderne tijd". In Frankrijk zelf verlamde de revolutie permanent de macht van de aristocratie en ontnam het de eigendommen van de Kerk. Beide instellingen overleefden echter wel ondanks de schade die zij leden. Na de val van het eerste keizerrijk in 1815 verloor het Franse publiek de rechten en privileges die zij sinds de revolutie hadden gekregen, maar ze herinnerde zich de participatieve politiek die in de periode gekarakteriseerd, met een historicus commentaar: "Duizenden mannen en zelfs veel vrouwen deden uit de eerste hand ervaringen op in de politieke arena: zij spraken, lazen en luisterden op nieuwe manieren, ze stemden, sloten zij zich aan bij nieuwe organisaties en zij trokken voor hun politieke doelen. De Revolutie werd een traditie, en republicanisme een duurzame optie" Sommige historici beweren dat het Franse volk een fundamentele transformatie onderging in eigen identiteit. Dit blijkt uit de eliminatie van privileges en de daarvoor in de plaats komende rechten. De revolutie vertegenwoordigde de belangrijkste en meest dramatische uitdaging van politieke absolutisme tot op dat moment in de geschiedenis en ondanks zijn mislukkingen verspreidde het de democratische idealen over heel Europa en uiteindelijk de wereld. Het had een grote invloed op de Russische Revolutie en de ideeën inspireerden Mao Zedong in zijn inspanningen om een communistische staat te bouwen in China.

</doc>
<doc id="12574" url="https://nl.wikipedia.org/wiki?curid=12574" title="Bulgarije">
Bulgarije

De Republiek Bulgarije (Bulgaars: Република България, "Repoeblika Balgarija") is een land in Zuidoost-Europa, gelegen in het oosten van het Balkanschiereiland en ten zuiden van de rivier de Donau. Bulgarije grenst in het noorden aan Roemenië, in het westen aan Servië en Noord-Macedonië en in het zuiden aan Griekenland en Turkije. Het land trad op 1 januari 2007 toe als lid van de Europese Unie en is verder lid van onder andere de Noord-Atlantische Verdragsorganisatie en de Verenigde Naties.
Bulgarije heeft een bevolking van en een oppervlakte van . Sofia is de hoofdstad en met ruim 1 miljoen inwoners de grootste stad van het land. Andere belangrijke steden zijn Varna en Boergas (de belangrijkste havens van Bulgarije aan de Zwarte Zee), Plovdiv en Roese.
Geschiedenis.
"Een beknopt overzicht van belangrijke perioden in de Bulgaarse geschiedenis:"
Na de ondergang van hun Groot-Bulgaarse Rijk vestigden zich Proto-Bulgaren (прабългари), een aan de Turken verwant volk uit Centraal-Azië, zich in het huidige Bulgarije en vormden daar in de zevende eeuw het Eerste Bulgaarse Rijk onder leiding van khan Asparoech. Na verloop van tijd namen de Bulgaren de taal van de reeds aanwezige Zuid-Slavische bevolking over.
In de veertiende eeuw werd het land veroverd door het Ottomaanse Rijk. Tussen 1762 en totstandkoming van de onafhankelijkheid in 1878 was er sprake van de Bulgaarse Renaissance. Op 3 maart 1878 herkreeg Bulgarije zijn zelfbestuur als zelfstandig vorstendom binnen het Ottomaanse Rijk, en op 22 september 1908 werd het een volledig onafhankelijk koninkrijk. Het won gebied in de Balkanoorlogen en verloor gebied als gevolg van de Eerste Wereldoorlog.
In de Tweede Wereldoorlog koos Bulgarije de zijde van Duitsland onder Hitler. Na de Tweede Wereldoorlog kwam Bulgarije in de invloedssfeer van de Sovjet-Unie en werd het een communistische volksrepubliek. In 1989 vluchtten honderdduizenden etnische Turken en Pomaken naar Turkije - dat de grenzen had geopend - vanwege de zware repressieve houding van de Bulgaarse regering tegenover de islamitische minderheden. Zo waren Turkse namen al sinds 1984 verboden en werden steeds meer moskeeën gesloten.
Na een paleiscoup door de minister van Buitenlandse Zaken later in 1989 werd het land een democratische meerpartijenstaat en kon het zich langzaam richting de Europese Unie (EU) bewegen. Ook werden toen de repressieve maatregelen tegen islamitische minderheden opgeschort.
Op 7 mei 1992 werd Bulgarije lid van de Raad van Europa en daarmee van de OVSE. Het land werd op 29 maart 2004 officieel lid van de NAVO en op 1 januari 2007 trad het ook toe tot de Europese Unie, nadat het eerst in 2004 de boot van de grote uitbreiding van de EU had gemist. Het associatieverdrag werd op 25 april 2005 ondertekend.
Geografie.
Bulgarije heeft in het oosten 378 km kustlijn aan de Zwarte Zee. Verder wordt het land begrensd door Roemenië in het noorden (608 km), door Servië (318 km) en Noord-Macedonië (148 km) in het westen, door Griekenland (494 km) in het zuiden en door Europees-Turkije (240 km) in het zuidoosten.
Landschappen en streken.
Van west naar oost loopt het Balkangebergte door het midden van Bulgarije. Tussen de Balkan en de Donau ligt een vruchtbaar plateau. Dit vlakke gebied in het noordoosten van het land heet de Dobroedzja en loopt door in Roemenië. De Donau vormt het grootste deel van de noordelijke grens.
In het zuiden ligt het Rodopegebergte. Verder zijn er in het westen de Rila met het hoogste punt van Bulgarije (en het Balkanschiereiland), de berg Moesala (2925 m), en in het zuidwesten de Pirin met als hoogste berg de Vichren (2914 m).
Tussen de Balkan en het Rodopegebergte is het Bulgaarse landschap vlak. Het zuidoosten van Bulgarije wordt Thracië genoemd, naar de Thraciërs die er in de oudheid woonden. De stad Plovdiv ligt in de Thracische vlakte. Deze streek zet zich ten zuiden van Bulgarije voort in Griekenland en Turkije.
De Donau, de Iskar, de Maritsa en de Strymon zijn de belangrijkste rivieren. Het noorden en oosten van het land wateren, al dan niet via de Donau, af op de Zwarte Zee. De Maritsa en de Struma en hun zijrivieren wateren af op de Egeïsche Zee.
Klimaat.
Bulgarije heeft een Midden-Europees landklimaat met warme zomers en koude winters. Ten zuiden van het Balkangebergte heerst een zachter klimaat met mediterrane kenmerken.
De gemiddelde temperatuur op een zomerdag ligt in het binnenland rond de 24 °C. Juli en augustus zijn de warmste maanden van het jaar. Het is dan gemiddeld circa 27 °C warm; langs de Zwarte Zeekust lopen de temperaturen op tot 30 °C.
De neerslag bedraagt gemiddeld 600 mm per jaar, maar in de bergen valt vaak meer dan 1000 mm per jaar, vaak in de vorm van sneeuw. De meeste regen valt op veel plekken in de zomer, maar in het zuiden is dit in de herfst.
Bevolking.
Bij de eerste volkstelling van het Vorstendom Bulgarije in 1880 werden ruim 2 miljoen inwoners geteld. In 1887, kort nadat Oost-Roemelië, onder controle van het Vorstendom Bulgarije kwam, werden ongeveer 3,15 miljoen inwoners geregistreerd. In 1910, twee jaar nadat het Koninkrijk Bulgarije werd uitgeroepen, telde Bulgarije 4,33 miljoen inwoners. In 1946 werd de monarchie afgeschaft en werd de volksrepubliek Bulgarije gevormd met ruim 7 miljoen inwoners. Nadien groeide de bevolking langzaam maar geleidelijk verder door natuurlijke aanwas. Bulgarije registreerde in 1950 ongeveer 180.000 geboortes en 75.000 sterftes, waarmee de natuurlijke aanwas uitkwam op 105.000 personen. Het geboorte- en sterftecijfer schommelde in de jaren '50 respectievelijk rond de 25‰ en 10‰. In 1985 bereikte de Bulgaarse bevolking een piek met 8.948.649 mensen. De bevolking van het land neemt al vanaf het midden van de jaren 80 af, wat na de val van het communisme versnelde en op den duur leidde tot een zogenaamde ’demografische crisis’. Het geboortecijfer is al jarenlang laag, terwijl het sterftecijfer voor Europese begrippen relatief hoog is. In de volkstelling van 2021 telde Bulgarije 6,52 miljoen inwoners, een daling van 844.000 personen (-11,5%) ten opzichte van 7,36 miljoen in 2011. In 2021 werden ongeveer 58.500 geboortes en 150.000 sterftes geregistreerd, wat resulteerde in een natuurlijke bevolkingsafname van ruim 90.000 personen. Bulgarije en Letland zijn de enige twee landen ter wereld die in het begin van de 21e eeuw minder inwoners tellen dan in 1950.
Het gemiddeld aantal kinderen per vrouw is de afgelopen eeuw sterk afgenomen. Het vruchtbaarheidscijfer daalde van 5,83 kinderen per vrouw in 1905 naar 1,58 kinderen per vrouw in 2021. Deze daling vindt vooral plaats onder de etnische Bulgaren en Turken, aangezien de Roma nog relatief hoge geboorte- en vruchtbaarheidscijfers hebben. Volgens Eurostat is de gemiddelde leeftijd waarop Bulgaarse vrouwen in 2019 hun eerste kind krijgen 26,3 jaar, wat ongeveer 3 jaar jonger is dan het gemiddelde voor de rest van de Europese Unie. De gemiddelde leeftijd waarop vrouwen hun eerste kind krijgen stijgt net als in de rest van de wereld ook in Bulgarije - in 2001 was dit nog 23,7 jaar. Desalniettemin heeft Bulgarije het hoogste aandeel tienermoeders in de Europese Unie.
Etniciteit.
De meeste inwoners van Bulgarije zijn etnische Bulgaren. In de volkstelling van 2011 identificeerden 5,7 miljoen personen zichzelf als etnische Bulgaren, oftewel 84,8 procent van de ondervraagde personen. Er is een aanzienlijke minderheid van ongeveer 600.000 Bulgaarse Turken (8,8 procent), voornamelijk in de oblasten Kardzjali en Razgrad, maar ook in overige oblasten in de regio Deliorman. De derde bevolkingsgroep vormen de Roma met ruim 325.000 personen, oftewel 4,9 procent van de bevolking. Het aantal Roma is hoogstwaarschijnlijk onderschat omdat de volkstellingen van het Nationaal Statistisch Instituut op zelfidentificatie van de respondenten is gebaseerd en veel Roma uit angst voor antiziganisme een andere afkomst opgeven.
Naast de bovengenoemde drie belangrijkste etnische bevolkingsgroepen wonen er tevens kleinere groepen Russen (0,2 procent), Armeniërs (0,1 procent), Krim-Tataren, Sarakatsani, Joden en Macedoniërs. Bulgarije, met zijn historische claims in Macedonië, beschouwt de Macedoniërs niet als een aparte bevolkingsgroep en ziet hun sterk aan het Bulgaars verwante taal als een Bulgaars dialect. De laatste groep woont hoofdzakelijk in oblast Blagoëvgrad.
Religie.
Bulgarije is traditioneel gezien een christelijk land. Onder leiding van Boris I van Bulgarije werd Bulgarije in de negende eeuw gekerstend. Volgens de volkstelling van 2011 verklaarde zo'n 77,9% van de bevolking christelijk te zijn, een daling ten opzichte van 83,9% in 2001. De grootste denominatie is de orthodoxe kerk en met name de Bulgaars-Orthodoxe Kerk. In 2011 gaf 76% van de bevolking aan lid van deze kerk te zijn. Zo'n 0,8% van de bevolking is rooms-katholiek, oftewel 50.000 personen. De meeste katholieken wonen in oblast Plovdiv en met name in de gemeente Rakovski.
Het protestantisme is de snelstgroeiende religie in Bulgarije. In minder dan twintig jaar tijd, tussen 1992 en 2011, is het aantal protestanten bijna verdrievoudigd. De volkstelling van 1992 telde 21.878 protestanten. Dat aantal verdubbelde naar 42.308 volgens de volkstelling van 2001 en vervolgens groeide dat aantal verder naar 64.476 in de volkstelling van 2011. De groei van het protestantisme is vooral te danken aan de massale bekering van de etnische Roma tot het pentecostalisme, in volksmond ook wel de zogenaamde 'zigeunerkerken' genoemd. Er is zo'n 1,1% van de bevolking lid van een van de verschillende protestantse denominaties. De protestanten wonen verspreid over het hele land.
De islam arriveerde in de veertiende eeuw ten gevolge van de Ottomaanse overheersing. Bulgarije heeft een van de grootste moslimpopulaties van Europa en de grootste moslimminderheid in de Europese Unie. In de volkstelling van 2011 verklaarde 10,1% van de bevolking moslim te zijn. De meeste moslims behoren tot de Turkse minderheid, maar er bestaat ook een grote gemeenschap van geïslamiseerde Bulgaren (de zogenaamde 'Pomaken') en Roma. In twee oblasten vormen moslims zelfs een meerderheid: Kardzjali (70%) en Razgrad (51%). Er woont tevens ook een grote islamitische minderheid in de oblasten Smoljan (40%), Targovisjte (38%), Silistra (38%) en Sjoemen (34%).
Er woont een kleine joodse gemeenschap van 706 mensen in 2011, nagenoeg allemaal woonachtig in de stad Sofia. Voor de Tweede Wereldoorlog leefden er bijna 50.000 joden in Bulgarije.
Slechts een klein deel van de bevolking praktiseert zijn religie. Onder het communistisch regime is de invloed van religie enorm gedaald. Het zondagse kerkbezoek onder christenen schommelt rond de 5% tot 10%. In de volkstelling van 2011 gaf zo'n 22% geen antwoord op de vraag welk geloof ze aanhangen, terwijl ruim 9% aangaf atheïstisch of agnostisch te zijn.
Taal.
De officiële taal van het land is het Bulgaars, dat met het cyrillische alfabet wordt geschreven. Minderheden spreken Turks en Romani.
Urbanisatie.
Bulgarije was traditioneel gezien een landbouwstaat met een lage urbanisatiegraad van 20% tot 25% in de eerste helft van de twintigste eeuw. Tijdens de communistische periode begon de bevolking in een snel tempo te verstedelijken. In 2021 telde het land 5.257 onafhankelijke nederzettingen, waarvan 257 steden en 5.000 dorpen, met respectievelijk 4,843 miljoen en 1,677 miljoen inwoners. De grootste stad is Sofia met circa 1,2 miljoen inwoners, gevolgd door Plovdiv, Boergas en Varna. De kleinste stad is Melnik met slechts 161 inwoners. Het grootste dorp in Bulgarije is Lozen met ruim 6.000 inwoners, waarmee het groter is dan 145 steden in het land. Andere grote dorpen in Bulgarije zijn Ajdemir, Bistritsa, Draginovo, Kazitsjene, Rozino en Gradets met elk afzonderlijk tussen de 4.000 en 5.500 inwoners.
Economie.
Traditioneel is Bulgarije een landbouwland. Na de Tweede Wereldoorlog is het land door de communisten aanzienlijk geïndustrialiseerd. De belangrijke industrieën zijn de machinebouw, metaalbewerking, voedselverwerking, techniek en de productie van chemische producten, textiel en elektronica. De belangrijkste mineralen van Bulgarije zijn bauxiet, koper, lood, zink, steenkool, bruinkool, ijzererts, olie en aardgas.
De landbouw vertegenwoordigt meer dan 20 procent van het bruto nationaal product en stelt hetzelfde percentage van het aantal arbeidskrachten te werk. De belangrijkste gewassen zijn tarwe, koolzaad, graan, gerst, groenten en tabak. Druiven en ander fruit, evenals rozen, worden ook gekweekt, en de productie van wijn en brandewijn is belangrijk voor de economie.
Tot 1989 had het land een economie in de Sovjetstijl, waarin bijna alle landbouw en industriële ondernemingen door de staat beheerd werden. Een stagnerende economie, tekort aan voedsel, energie, en consumptiegoederen, een enorme buitenlandse schuld en verouderde en inefficiënte industriële complexen spoorden pogingen aan tot marktgerichte hervorming in de jaren negentig. De economie van Bulgarije zakte na 1989 door het uiteenvallen van de Sovjet-Unie aanvankelijk sterk in, waarbij de levensstandaard daalde met 40 procent.
De Bulgaarse munteenheid is de lev, die een vaste koers heeft ten opzichte van de euro: 1 euro = 1,95583 lev.
Euro en Bulgarije.
Sinds Bulgarije per 1 januari 2007 officieel lid is van de EU, mag het land beginnen met de voorbereiding voor toetreding van de euro als nationale munt. Vóór het zover is moet Bulgarije aan een groot aantal economische voorwaarden voldoen, de bankensector versterken en bovendien corruptie en de georganiseerde misdaad aanpakken. Sinds 2020, is de lev opgenomen in het Europees Wisselkoersmechanisme, een voorwaarde om de euro in te voeren.
Bestuur en instellingen.
Politiek systeem.
Bulgarije is een parlementaire democratie met als staatshoofd een president die elke vijf jaar rechtstreeks wordt gekozen. Sinds januari 2017 wordt deze functie bekleed door Rumen Radev die op 13 november 2016 is gekozen als opvolger van Rosen Plevneliev. De volksvertegenwoordiging bestaat uit één kamer, de Nationale Vergadering ("Narodno Sobranie"). Deze telt 240 leden die gekozen worden via algemeen en enkelvoudig kiesrecht voor een periode van vier jaar. De verkiezing van de Nationale Vergadering verloopt via het stelsel van evenredige vertegenwoordiging. De regering van Bulgarije wordt geleid door de premier; sinds 2024 is dit Dimitar Glavchev.
Bestuurlijke indeling.
Sinds 1999 bestaat Bulgarije uit 28 oblasten, die alle zijn genoemd naar de regionale hoofdstad. De nationale hoofdstad, Sofia, vormt een eigen district. Tussen 1987 en 1999 was het land onderverdeeld in negen grotere oblasten.
De oblasten zijn onderverdeeld in gemeenten ("obsjtina", meervoud: "obsjtini").
Onderwijs.
De instellingen van hoger onderwijs zijn de universiteiten van Sofia, Plovdiv, Veliko Tarnovo en Varna.
Het percentage inwoners met een tertiaire opleiding bedraagt 19,6% in 2011. Onder vrouwen (22,3%) is dit percentage hoger dan onder mannen (16,7%). De stad Sofia heeft het hoogste percentage inwoners met een tertiaire opleiding, gevolgd door de oblasten Varna en Plovdiv. In Kardzjali, Targovisjte en Razgrad hebben inwoners het minst vaak een tertiaire opleiding gevolgd.
Volgens de nationale volkstelling van 2011 zijn ongeveer 112.800 inwoners, ofwel 1,7% van de bevolking, analfabeet. Dit percentage varieert enorm per etnische groep: onder Bulgaren is dit percentage 0,5%, onder Turken 5,2% en onder Roma is dit percentage 14,5%. Het percentage analfabeten verschilt ook per oblast: van 0,4% in de stad Sofia en in oblast Pernik tot 5,2% in oblast Kardzjali en 5,7% in oblast Sliven.
Verkeer en vervoer.
Bulgarije is een doorvoerland tussen Midden-Europa en Turkije. Het land ligt aan vier pan-Europese transportcorridors. Tot corridor nr. IX behoort de oudste van de twee bruggen over de Donau naar Roemenië, de Vriendschapsbrug uit 1954. De tweede brug, Brug van het nieuwe Europa, werd opgeleverd in 2013 en maakt deel uit van corridor nr. IV.
Bulgarije beschikt over 4224 km spoorwegen: de eerste spoorlijn werd in 1866 aangelegd. De frequentie van de treinen is laag en voor het interlokale verkeer is de bus doorgaans sneller. Het plaatselijke busvervoer is in onafhankelijke stadsmaatschappijen ingedeeld; een kaartje van de ene stad is in de andere niet geldig.
Er zijn vier internationale luchthavens: in Sofia, Varna, Boergas en Plovdiv.
Bulgarije beschikt met Varna en Boergas over twee zeehavens aan de Zwarte Zee. De grootste binnenhaven bevindt zich bij Roese aan de Donau.
Bulgarije is bezig met het uitbreiden van een autosnelwegennetwerk, dat alle grote steden met elkaar zal verbinden.
Cultuur.
De Bulgaarse muziek is onder liefhebbers van wereldmuziek of volksmuziek bekend vanwege het voorkomen van onregelmatige maatsoorten. De Bulgaarse muziek heeft meerdere moderne muziekstijlen beïnvloed.
Bulgarijes voornaamste (klassieke) componist was Pancho Vladigerov, wiens werk in het land grote populariteit geniet. Het Conservatorium in Sofia is naar hem genoemd, alsmede een tweejaarlijks terugkerend muziekconcours in Sjoemen.
Onder meer de operazangers Nicolai Ghiaurov, Boris Christoff, Raina Kabaivanska, Ghena Dimitrova, Anna Veleva, de harpiste Anna-Maria Ravnopolska-Dean, alsmede de kunstenaars Christo, Jules Pascin, Vladimir Dimitrov hebben de cultuur van Bulgarije in het buitenland bekend gemaakt.
De Bulgaren gebruiken het cyrillisch alfabet. Methodius en Cyrillus van Saloniki die het alfabet ontwikkelden zijn bekende personen in de geschiedenis van Bulgarije. Ze kwamen uit Thessaloniki, dat destijds tot het Bulgaarse rijk behoorde.
In Bulgarije is volkspop, ook wel 'chalga' genoemd (uitgesproken als 'tsjalka'), populair. Chalga staat volledig los van traditionele muziek en bevat zowel Arabische, Turkse, Romani en Griekse invloeden. Volkspop is vergelijkbaar met 'manele' uit Roemenië, arabeskpop uit Turkije en 'turbofolk' in Servië. Het dansritme wordt 'kuchek' genoemd en bestaat ook in de andere delen van de Balkan. De meeste chalga-muzikanten zijn etnische Roma of Turken. De populairste chalgazangers zijn: Azis, Toni Storaro en zijn zoon, Andrea, Anelia, Galin, Preslava, Sofi Marinova en Gergana.

</doc>
<doc id="12576" url="https://nl.wikipedia.org/wiki?curid=12576" title="Rumst">
Rumst

Rumst is een plaats en gemeente in de Belgische provincie Antwerpen en ligt aan de samenvloeiing van Dijle en Nete tot de Rupel. De gemeente heeft drie deelgemeenten (Rumst, Reet en Terhagen), telt ruim 15.000 inwoners en behoort tot het gerechtelijk en kieskanton Boom.
De fusiegemeente (en dan vooral Terhagen en het gedeelte van Rumst dat aan de oevers van de Rupel ligt) staat nog steeds bekend om haar talrijke kleiputten en steenbakkerijen, hoewel deze vrijwel allemaal sinds de jaren 80 verdwenen zijn. Het "bos van schoorstenen" dat men tot die tijd kon aantreffen is reeds jaren geleden gesloopt en anno 2006 bleven er slechts twee over. In Reet en op de Vosberg (het oostelijke deel van Rumst) daarentegen werd haast uitsluitend aan land- en tuinbouw gedaan. De laatste decennia ontplooit de gemeente zich als een groen buitengebied (tussen Mechelen en Antwerpen) met aandacht voor wonen en recreatie, vooral door de fiets- en voetgangersbruggen over Nete en Dijle.
Toponymie.
Rumst heeft vele naamvariaties gekend: Rumesta, Rumestam, Rumest, Rumpst en andere. Historici en toponymisten hadden de volgende verklaringen:
Geschiedenis.
De Romeinse periode.
Van Dessel stelt dat Rumst een Romeinse villa was die bewoond werd door een inlandse bevolking. Deze hield zich vooral bezig met landbouw en het ontginnen van klei. Met deze klei werd aardewerk vervaardigd, dat op zijn beurt werd uitgevoerd via enerzijds de Rupel, anderzijds de heerbaan. Deze heerbaan zou van Bavai naar Utrecht gelopen hebben en in de onmiddellijke nabijheid van Rumst de Rupel overbrugd hebben. De eerste vici ten noorden van Rumst waren die van Kontich en Mortsel, ten zuiden waren dit die van Asse en Elewijt.
Bij een opgraving is een tegula gevonden met het opschrift C.G.P.F. Deze initialen kunnen op twee manieren geïnterpreteerd worden. Een eerste interpretatie is Cohors Germanica Pia Fidelis, wat een kleine legereenheid was. Een andere mogelijke verklaring is Classis Germanicae Piae Fidelis, een onderdeel van de Romeinse vloot met als opdracht het bewaken van de Rijn die als grensrivier van het rijk fungeerde. Hieruit concludeert men dat Rumst een bijstation zou geweest zijn van de Romeinse vloot. Rumst heeft inderdaad een strategische ligging aan de samenvloeiing van de Dijle en de Nete in de Rupel. Neyens verwijst nog naar Stroobant die ook deze mening toegedaan is wanneer hij schrijft dat Rumst het snijpunt is van de enige Romeinse heerbaan van Gallië naar het noorden, ten westen van de Maas, met de samenvloeiing van Rupel, Nete en Dijle. Bijgevolg, zegt Stroobant, kan Rumst niet anders dan een belangrijke Romeinse nederzetting zijn geweest.
Hoe het ook zij, Rumst was destijds een bloeiende gemeenschap die leefde van landbouw, visserij en pottenbakkerij. Neyens besluit zijn uiteenzetting over de Romeinse periode nog door te zeggen dat Rumst zijn ontstaan en bloei te danken heeft aan het verblijf van de Romeinen. Ook zou Rumst een begraafplaats gehad hebben, dit doen de urnen met as vermoeden die in 1863 ontdekt zijn. Daar het gebied werd uitgebaggerd voor de exploitatie van klei, is deze vermoedelijke begraafplaats hoogstwaarschijnlijk verloren gegaan.
Archeologisch onderzoek heeft ook verschillende brandsporen aan het licht gebracht. Hieruit concluderen archeologen de verwoesting van Rumst. De Maeyer vermoedt dat deze vernieling heeft plaatsgehad tijdens de inval van de Chauken, een Germaanse stam die oorspronkelijk langs de kusten van de Noordzee resideerde tussen de Eems en de Elbe, die vermoedelijk heeft plaatsgevonden in de jaren 172-174 n.Chr. Daarna herstelde de villa zich enigszins en werd een tweede maal onder de voet gelopen door de Franken in de jaren 425-430 n.Chr., die zich er daarna hoogstwaarschijnlijk zelf vestigden.
Recente opgravingen op het Molenveld eind jaren tachtig, hebben meer voorwerpen uit de Gallo-Romeinse tijd boven gebracht. Het zijn vooral gebruiksvoorwerpen zoals wrijfschalen en ander aardewerk maar ook tegelovens en grafversieringen zoals ook in het Gallo-Romeins museum in Tongeren te zien zijn. De meest opmerkelijke vondst is een bronzen hand met Romeinse versieringen. Archeologen twijfelen er niet langer aan dat Rumst een niet onbelangrijke Romeins handelscentrum en legerplaats is geweest. De omvang van deze Romeinse nederzetting is moeilijk te achterhalen omdat het huidige centrum is gebouwd op die plaats.
De heren van Grimbergen en de Berthouts.
De periode die volgt is in nevelen gehuld. Vanaf het jaar 1000 lijkt er meer klaarheid te komen, maar de kennis die in de literatuur naar voor wordt gebracht, berust voor een groot stuk op gissingen en veronderstellingen. Men weet dat Rumst, als onderdeel van het Land van Grimbergen, bezit was van de heren van Grimbergen.
Voor zover bekend was Wouter “draeckenbart” van Grimbergen (±1076 - ±1120) de eerste heer van Grimbergen. Hij wordt gezien als de stamvader van de familie van Grimbergen. Het enige wat men over hem kan afleiden uit de bronnen is dat hij een belangrijke rol gespeeld heeft in de stichting van de abdij van Grimbergen. Croenen gaat ervan uit dat, gezien de sterke positie van Wouter I van Grimbergen binnen de neder-Lotharingse aristocratie, hij een aanzienlijk aantal verwanten telde binnen de neder-Lotharingse aristocratische families. Het Nationaal Biografisch Woordenboek noemt Wouter I van Grimbergen overigens Wouter I Berthout. Deze zienswijze, die de heren van Grimbergen vereenzelvigt met de familie Berthout, was lange tijd de meest gangbare en wordt ook vandaag nog algemeen aanvaardt onder lokale historici. Deze werd echter ontkracht na een diepgaand onderzoek van Godfried Croenen.
Vermoedelijk zijn de heren van Grimbergen ook verantwoordelijk voor de bouw van het kasteel van Rumst. Dit kasteel werd waarschijnlijk gebouwd in de late 9de eeuw, als reactie op de inval van de Noormannen die, volgens een kroniek uit de 15de eeuw, in 837 Rumst geteisterd zouden hebben. De betrouwbaarheid van deze kroniek (Brabantsche yeesten), die ruim 600 jaar na dato verscheen, lijkt echter betwijfelenswaardig. Naast het kasteel zouden de heren van Grimbergen ook een versterking gebouwd hebben. Rond het kasteel ontwikkelde zich de nederzetting Rumst.
De heren van Grimbergen resideerden, na de vernieling van hun woonst te Grimbergen, tijdens de Grimbergse Oorlogen, na enkele omzwervingen uiteindelijk in Rumst zelf, wat kan worden afgeleid uit een aldaar ondertekend charter uit 1181. Grimbergen, en bijgevolg ook Rumst, blijft tot 1248, de dood van Adelize van Grimbergen, in handen van de heren van Grimbergen. Na de dood van Adelize van Grimbergen gaat het land van Grimbergen over naar de familie van haar man, Godfried van Perwijs.
De eerste heer van Grimbergen uit het geslacht Perwijs is Godfried II van Perwijs, de zoon van Adelize van Grimbergen en Godfried van Perwijs. Na de dood van Godfried II van Perwijs ging het land van Grimbergen naar zijn zuster Ada van Perwijs, om vervolgens, in 1290, naar haar neef Filips van Vianden te gaan, en het geslacht van Grimbergen te verlaten.
Het land van Rumst.
Na deel te hebben uitgemaakt van het land van Grimbergen werd Rumst een afzonderlijke heerlijkheid. Filips van Vianden was de eerste die zich als heer van Rumst betitelde. Hoogstwaarschijnlijk werden bij het overlijden van Ada van Perwijs de bezittingen van de heren van Grimbergen gesplitst en werd Rumst gescheiden van Grimbergen. Rumst vormde vanaf dan een afzonderlijke heerlijkheid, samen met Boom, Ruisbroek, Willebroek en Heindonk.
Vermoedelijk verwierf Rumst in deze periode ook zijn vrijheden, waarschijnlijk geschonken door Filips van Vianden. Men vermoedt dit daar het wapen van de Vianden een onderdeel is van het vrijheidszegel van Rumst. Het is ook lang niet zeker dat de heren van Rumst standvastig in Rumst verbleven. Bij gebrek aan bewijzen veronderstelt Neyens dat de heren van Rumst niet in Rumst resideerden en enkel lijfelijk in Rumst aanwezig waren bij officiële aangelegenheden. Zij lieten zich vervangen door een Drossaard en schepenen, waar verschillende contemporaine bronnen melding van maken.
Na Filips van Vianden kwam het land van Rumst in handen van een hele reeks heren. In 1536 verkocht Margareta van Bourbon het land van Rumst aan Hendrik van Nassau, die het op zijn beurt naliet aan zijn zoon Renier van Nassau. Onder zijn bewind werd Rumst in 1542 verwoest door Willem V van Kleef. Hij verdacht de Rumstenaars er van de pontons van de Nete vernield te hebben, en brandde als vergelding het dorp plat.
Na de dood van Renier van Nassau kwam het land van Rumst in 1544 in handen van Willem van Oranje, die het in 1559 op zijn beurt verkocht. De laatste heer van Rumst was Karel van Baume. Onder zijn heerschappij verbrokkelde het gebied. Karel van Baume verkocht aparte stukken grond en van het oorspronkelijke grondgebied van het land van Rumst bleef enkel nog het huidige grondgebied over, wat hij ten slotte in 1690 verkocht aan Hendrik Lodewijk Ernest van Ligne.
Rumst na 1800.
In 1874 werd het gehucht Terhagen een zelfstandige gemeente. Bij de gemeentelijke herindeling van 1977 werd het net als Reet weer aangehecht.
Geografie.
Kernen.
De huidige fusiegemeente ontstond in 1977 door de fusie van Rumst met de gemeenten Reet en Terhagen. Van de drie deelgemeenten telde Rumst voor de fusie de meeste inwoners. Mede met de rijke geschiedenis die dit dorp heeft, was dit de basis om de fusiegemeente Rumst te noemen. Ondertussen is door verkaveling van landbouwgrond Reet ook naar inwoners de grootste deelgemeente (bron: bevolkingsregister gemeente Rumst).
Naast deze dorpscentra liggen nog enkele gehuchten en wijken verspreid in de gemeente. In het oosten liggen de gehuchten Vosberg, met een eigen parochie H.Familie, en Lazernij een vroegere melaatsengemeenschap. Ten westen van het dorpscentrum van Reet liggen de Predikherenvelden en de meest westelijke wijk, Kleine Paepedaelen. Deze laatste vormt één kern met de bebouwing van het gehucht Koekoek in Aartselaar en het meest noordelijke deel van Boom, de wijk Kruiskenslei.
Natuur en landschap.
Rumst ligt aan de samenvloeiing van de Nete en de Dijle, die vanaf daar de Rupel vormen. De dorpskom ligt aan de voet van de cuesta van Rupel en Nete, in zandlemig Vlaanderen. Natuurgebieden zijn:
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Structuur.
De gemeente Rumst ligt in het kieskanton Boom, het provinciedistrict Boom, het kiesarrondissement Antwerpen en ten slotte de kieskring Antwerpen.
Gemeentebestuur.
De coalitie van 2001 tot 2006 bestond uit een meerderheid van CVP en SP die samen 13 op 23 zetels behaalden.
De coalitie voor 2007-2012 bestond uit een coalitie van CD&amp;V/N-VA en sp.a, die samen 12 op 23 zetels hadden.
Voor de periode 2013-2018 wordt Rumst bestuurd door een coalitie van N-VA en CD&amp;V, die samen 13 op 23 zetels hebben.
Voor de periode 2019-2024 wordt Rumst bestuurd door een coalitie van N-VA en CD&amp;V-3D, die samen 16 op 25 zetels hebben.
Geschiedenis.
Legislatuur 2013 - 2018.
De kartelpartner van Open Vld, Volksbelangen, werd kort na de verkiezingen van 2006 omgedoopt tot 3D. Een verwijzing naar de drie dorpen Rumst, Reet en Terhagen. De letter "D", staat hierbij voor "doelgericht, democratisch en doorzichtig". Lijsttrekkers waren Geert Antonio (N-VA), Marie-Luce Gyselen (Vl.Belang), Francy Van der Wildt (sp.a-Groen), Eddy Huyghe (CD&amp;V) en André Gielis (3D-Open Vld).
De twee winnaars van de verkiezingen waren het progressief kartel sp.a-Groen (hoewel een licht verlies van 2,24% ten overstaan van het gezamenlijk resultaat van 2006, één extra zetel) en N-VA met 26,77%. Grote verliezers waren het kartel Open Vld-3D (−10,13% en 3 zetels minder) en Vlaams Belang (−12,6% en eveneens 3 zetels minder). CD&amp;V ten slotte moest een licht verlies slikken van 1,8% en 1 zetel minder. De populairste politica was Francy Van der Wildt (sp.a-Groen, 1.597) met grote voorsprong op Geert Antonio (N-VA, 842), Wendy Weckhuysen (CD&amp;V, 804), Eddy Huyghe (CD&amp;V, 768) en Chris Ceuppens (sp.a-Groen, 546).
Kort na de verkiezingen kwam het tot een coalitie tussen voormalige kartelpartners CD&amp;V en N-VA, waarop er hevig protest ontstond omdat de grootste partij van de gemeente - het progressief kartel - in de oppositie belandde. Burgemeester werd Wendy Weckhuysen (CD&amp;V). In april 2013 kwam het opnieuw tot protesten na een verbod van het gemeentebestuur voor rode vlaggen op 1 mei op openbaar domein. Op 1 januari 2016 volgde Geert Antonio (N-VA) Wenckhuysen op als burgemeester. Met zijn 35 jaar, was hij een van de jongste burgemeesters van België.
Nabijgelegen kernen.
Heindonk (fietsbruggen), Terhagen, Walem, Reet, Waarloos

</doc>
<doc id="12578" url="https://nl.wikipedia.org/wiki?curid=12578" title="205 v.Chr.">
205 v.Chr.

Het jaar 205 v.Chr. is een jaartal volgens de christelijke jaartelling.

</doc>
<doc id="12579" url="https://nl.wikipedia.org/wiki?curid=12579" title="180 v.Chr.">
180 v.Chr.

Het jaar 180 v.Chr. is een jaartal in de 2e eeuw v.Chr. volgens de christelijke jaartelling.

</doc>
<doc id="12580" url="https://nl.wikipedia.org/wiki?curid=12580" title="145 v.Chr.">
145 v.Chr.

 
145 v.Chr. is een jaartal volgens de christelijke jaartelling.

</doc>
<doc id="12581" url="https://nl.wikipedia.org/wiki?curid=12581" title="Gewoon eekhoorntjesbrood">
Gewoon eekhoorntjesbrood

Het gewoon eekhoorntjesbrood ("Boletus edulis") is een algemeen voorkomende eetbare paddenstoel die behoort tot de familie "Boletaceae". Meestal wordt met de Nederlandse naam de ondersoort "Boletus edulis" susbp. "edulis" bedoeld. 
Kenmerken.
Uiterlijke kernmerken.
De hoed bereikt een diameter van 6 tot 25, soms 30 centimeter. Uitzonderingen kunnen echter aanzienlijk hoger zijn. Hij is dik van vlees, halfbolvormig als hij jong is, later kussenvormig, convex tot afgeplat. De hoed heeft een witachtige kleur als hij jong is, en een hazelnoot- of kastanjebruine kleur als de vruchtlichamen ouder zijn, met altijd een geelachtige of witte rand; zelden is de bovenkant roodbruin of donkerbruin gekleurd. Zeer jonge exemplaren die in het donker zijn gegroeid, zijn licht van kleur. Bij gebrek aan licht kan de hoed wit blijven. Hij is 
in vochtige toestand wat plakkerig. Zelfs als het jong is, is het oppervlak glad en niet viltig, maar soms heeft het een beetje glazuur en is het een beetje slijmerig als het nat is en naarmate het ouder wordt.
Aan de onderzijde is een sponzig aandoend stelsel van fijne buisjes zichtbaar dat eerst wit en later geel is. 
De robuuste steel is tussen de 5 en 15, bij sommige exemplaren wel 20 centimeter lang en bereikt een diameter van twee tot acht of zelfs tien centimeter aan de basis en twee tot maximaal vier centimeter aan de bovenkant. Als er een hoge strooisellaag van bladeren of hoge mosgroei is, kunnen de stelen lang en dun worden zodat de verspreiding van sporen niet wordt belemmerd. Er is ook waargenomen dat ze de neiging hebben kort en breed te zijn op stevige grond, terwijl ze smaller worden op zachte grond. Het oppervlak is wit tot bruinachtig en bedekt met een fijn, iets verhoogd netwerk. Dit patroon strekt zich meestal alleen uit tot ongeveer het midden van de steel en vervaagt met de leeftijd; het blijft echter meestal aan het uiteinde van de steel. Deze ontwikkeling is te danken aan de groei van de steel. Aanvankelijk heeft het netwerk dezelfde structurele afmetingen als de hymenofoorbuizen. Naarmate de steel in lengte en dikte groeit, worden de mazen van het net breder, vooral in het onderste deel van de steel. Omdat de punt van de steel minder groeit, blijven de steken daar fijner en ronder.
Het vruchtvlees is wit en stevig bij jonge exemplaren, vaak wat bruinig en sponzig onder de hoed als het ouder is. Het heeft een milde nootachtige smaak en geen specifieke geur. Wanneer gebroken of gesneden, wordt het niet of zelden blauwachtig of groenachtig. De fijne buisjes (0,2-0,7 millimeter in diameter) zijn tien tot veertig millimeter lang en zijn, net als de poriën, aanvankelijk wit van kleur; ze kunnen uitsteken voorbij de rand van de hoed, vooral op oudere leeftijd. Naarmate de sporen volwassen worden, krijgen ze een crème tot groengele tint. De buisjes puilen uit op de steel, kunnen gemakkelijk van de hoed worden losgemaakt en kneuzen niet of zelden heel licht wanneer er druk op wordt uitgeoefend.
Microscopische kenmerken.
De sporen zijn 12,5–17(19) × 4,5–5,5 μm groot en hebben een spil-elliptische vorm en een glad oppervlak. Ze zijn licht groenachtig geel getint en hebben druppels. Hun sporencoëfficiënt (verhouding van sporenlengte tot -breedte) ligt tussen 2,7 en 3,5; het gemiddelde volume is 172 kubieke μm. Ze kleuren lichtbruin in kaliumhydroxide (KOH) en oker met groen-grijze schakeringen in Melzers reagens, maar worden later oker tot zwak dextrinoïde (wijnrode kleuring). Het sporenpoeder heeft een donkere olijfbruine kleur. De basidia zijn knotsvormig en meten 30-47 × 8-10 μm. Ze hebben vier of meer zelden twee sterigmen zonder basale gespen. In KOH lijken ze hyaline.
De vruchtlichamen hebben cheilocystidia en pleurocystidia ter grootte van 35-70 × 5,5-10 μm. Ze zijn spilvormig, slank of flesvormig, zelden meer knuppelvormig; hun oppervlak is glad en dunwandig. Ze lijken hyaliene in KOH en lichtgeel in Melzers reagens. Daarnaast zijn er in het steelnetwerk zeer variabele caulocystidia te vinden, die spoelvormig tot bijna cilindrisch zijn.
De hoedlaag bestaat uit bruin gepigmenteerde, onregelmatig geweven hyfen, waarvan sommige 3-6 micrometer brede hyfenuiteinden hebben die uitsteken en snel bezinken. In KOH lijkt het hyaliene, geleiachtig, vanwege het ontbreken van pigmenten. De onderstaande hyfen zijn vlokkig en 8 tot 15 micrometer breed. In KOH zijn hun wanden oker gekleurd; in Melzers reagens zijn ze inamyloïde (kleuren niet paars of zwart). De septen van de hyfen hebben geen gespen. De hymenofoor is van voorbijgaande aard amyloïde.
Vergelijkbare soorten.
Het gewoon eekhoorntjesbrood wordt soms met de oneetbare maar niet giftige bittere boleet ("Tylopilus felleus") verward.
Verspreiding.
De soort komt met een aantal nauwe verwanten overal in Europa en Noord-Amerika langs lanen en in loof- en dennenbossen voor. In de Lage Landen is de groeitijd van juli tot en met november. Er bestaat een symbiotische relatie door middel van mycorrhiza met de zomereik en Amerikaanse eik. Ook in aanplant van dennen in andere werelddelen, bijvoorbeeld in Hogsback in Zuid-Afrika, wordt hij gevonden.
Culinaire waarde.
Het is een uitgesproken consumptiepaddenstoel die, ook in gedroogde vorm, onder andere in fondue verwerkt wordt. In de Alpen zijn deze boleten in gedroogde vorm veelgevraagd en duur. In de Italiaanse keuken heten ze "porcini", ook in Nederlandstalige recepten wordt die naam veel gebruikt.

</doc>
<doc id="12582" url="https://nl.wikipedia.org/wiki?curid=12582" title="Kir (cocktail)">
Kir (cocktail)

Kir is een cocktail, gemaakt van een Bourgondische Aligoté met een scheutje Crème de cassis (een likeur die gemaakt is van zwarte bessen). De verhouding mag liggen tussen 2 tot 3 delen wijn met 1 deel likeur. Wordt een andere witte wijn gebruikt dan heet het geen Kir maar "blanc-cassis" of "blancasse".
Kir wordt gewoonlijk gedronken als aperitief bij een maaltijd of hapje.
Het drankje komt oorspronkelijk uit Bourgondië en heette oorspronkelijk "cassis au vin blanc". Het drankje werd onder de huidige naam bekend door een Bourgondische priester, Félix Kir, die leefde van 1876 tot 1968.
Voor Kir Royal wordt de witte wijn vervangen door Crémant de Bourgogne, of een andere mousserende wijn. Door Chambord Liqueur Royale te gebruiken krijgt men Kir Imperial. Er is ook nog een Kir Bleu-variant, waar de Crème de cassis vervangen wordt door Blue Curaçao.

</doc>
<doc id="12583" url="https://nl.wikipedia.org/wiki?curid=12583" title="Frites">
Frites



</doc>
<doc id="12587" url="https://nl.wikipedia.org/wiki?curid=12587" title="António de Oliveira Salazar">
António de Oliveira Salazar

António de Oliveira Salazar (Vimieiro, 28 april 1889 – Lissabon, 27 juli 1970) was tussen 1932 en 1968 de minister-president van Portugal. Hij gaf leiding aan het autoritaire bewind van de Estado Novo.
Biografie.
Periode 1889-1939.
Salazar werd geboren op 28 april 1889 in het dorp Vimieiro, in de gemeente Santa Comba Dão, district Viseu. Hoewel hij afkomstig was uit een arm gezin, kon de leergierige Salazar toch studeren en promoveerde hij in de rechtsgeleerdheid. In 1921 richtte hij de Katholieke Centrumpartij op en was hij gedurende korte tijd lid van de volksvertegenwoordiging. Het parlementaire stelsel bevredigde hem echter niet. Daarna was hij hoogleraar en werd financieel expert. In 1926 werd hij door de militaire regering van generaals tot minister van Financiën benoemd om een einde te maken aan de slechte financiële toestand in Portugal. Na onenigheid met collega's en de weigering van de regering om hem volmachten te geven, trad hij af. In april 1928, toen Portugal vrijwel bankroet was, werd hij opnieuw minister van Financiën, nu met volmachten. Hij voerde een programma van drastische bezuiniging door en bleef minister van Financiën tot 1940.
In 1932 werd Salazar tevens minister-president. Een jaar later voerde hij een nieuwe grondwet in. De politiek van Salazar was een mengeling van katholiek corporatisme en autoritarisme. In 1934 sloeg hij een gezamenlijke fascistische (nationaal-syndicalistische) en links-marxistische coup tegen zijn regering af. Sindsdien was ook de fascistische Nationaal-Syndicalistische Partij verboden. Van 1936 tot 1944 was hij ook minister van Oorlog en daarnaast, van 1936 tot 1947, minister van Buitenlandse Zaken.
Politieke ideologieën zoals liberalisme, socialisme, fascisme en het uit Spanje overgewaaide anarchistisch syndicalisme werden onderdrukt. Hetzelfde gold voor de communistische beweging. De arbeiders en de werkgevers moesten in harmonie hun problemen oplossen in corporatistische vakorganisaties. In Portugal stonden de merendeels katholieke arbeiders ideologisch positief tegenover het corporatisme. Tijdens de Spaanse Burgeroorlog (1936-1939) verleende Portugal diensten aan Franco. Na de overwinning van Franco sloten Spanje en Portugal het Iberisch Pact, dat de vrede in Zuidwest-Europa moest garanderen door neutraliteit, en dat de Portugees-Spaanse alliantie moest versterken.
Periode 1940-1970.
Tijdens de Tweede Wereldoorlog bleef Salazar strikt neutraal. Hij drong ook herhaaldelijk bij de Spaanse falange aan op het behouden van de neutraliteit. Ondanks een zeker autoritair karakter van zijn regime, stond hij de westelijke geallieerden toe om militaire bases in te richten op de Azoren. Tijdens de oorlog bood Salazars Portugal gastvrijheid aan vervolgde joden en politieke vluchtelingen uit de gebieden onder de asmogendheden; na de oorlog vluchtten Kroatische en Duitse officieren via Lissabon naar Zuid-Amerika.
Salazar werd na de oorlog door de westerse landen gezien als een bondgenoot in de strijd tegen het communisme. De na de oorlog gehouden halfvrije verkiezingen werden door zijn Nationale Unie, de eenheidsbeweging van Portugal, gewonnen.&lt;br&gt;Na het overlijden van de Portugese president generaal Carmona, was Salazar van 18 april tot 21 juli 1951 waarnemend staatshoofd.
Hoewel de Verenigde Staten na afloop van de Tweede Wereldoorlog aanstuurden op algehele ontmanteling van de koloniale rijken van hun Europese partners, wist Portugal daar aanvankelijk aan te ontkomen. In de jaren zestig ontstond namelijk een politiek vacuüm in Afrika. Het ene postkoloniale bewind na het andere kwam ten val, vaak met als gevolg een vergrote Russische invloed. Amerika was beducht dat Moskou heel Afrika, met al zijn natuurlijke rijkdommen zou gaan beheersen en ging in zee met onder andere Zuid-Afrika, alle apartheid ten spijt. De Portugese kolonies Angola en Mozambique waren zeer strategisch gelegen in dit krachtenveld en konden zeker op Zuid-Afrikaanse en -wat minder openlijk- op Amerikaanse steun rekenen.
Door zijn kolonialisme raakte de regering van Salazar toch deels in een internationaal isolement. De nog in de kinderschoenen staande Europese Gemeenschap moest niets van het ondemocratische en kolonialistische bewind hebben. Er was veel steun voor de bevrijdingsbewegingen, niet alleen uit het Oostblok voor bijvoorbeeld de MPLA van Agostinho Neto, maar ook door het Westen, via Mobutu Sese Seko in Zaïre, voor de FLNA van Holden Roberto. De strijd tegen de opstandelingen in Afrika werd voor Portugal steeds moeilijker, waardoor ook de economie tot stilstand kwam. In 1968 werd de inmiddels zieke Salazar om gezondheidsredenen vervangen door Marcello Caetano, zonder dat hij daarvan op de hoogte werd gesteld. Hij werd in de waan gelaten nog steeds premier te zijn. Er kwam steeds meer door buitenlandse sociaaldemocratische partijen gesteund verzet tegen het regime van Salazar. Er was ook een actieve Communistische Partij die bij latere verkiezingen een aanzienlijke aanhang bleek te hebben (10%) en door het Oostblok gesteund werd. Portugal was een strategisch belangrijk NAVO-land en de Sovjet-Unie had er alle belang bij daar middels een revolutie een pro-Oostblok staat van te maken. Salazar bleef echter onverminderd populair onder met name de boeren en katholieke middenstand van Portugal. Er was vanouds erkentelijkheid dat Salazar het land neutraal had weten te houden, maar wel groeiende onvrede over de oorlogen in Afrika waarin talrijke dienstplichtigen sneuvelden.
Na zijn dood.
Het door buitenlandse mogendheden gesteunde politieke verzet tegen de partij van Salazar leidde op 25 april 1974 - vier jaar na de dood van Salazar - tot de linkse Anjerrevolutie onder leiding van de Beweging der Strijdkrachten (MFA). De omwenteling verliep zonder bloedvergieten en maakte een einde aan de "Estado Novo". Er begon een onzekere periode van touwtrekken over de politieke toekomst van het land die een jaar duurde en eindigde in een democratisch bewind waarbij de sociaaldemocraten, geleid door Mário Soares, aan de macht kwamen.
Salazar blijft nog populair onder een deel van de Portugese bevolking, zeker in zijn geboorteplaats Santa Comba Dão. In deze gemeente bestaat nog een plein naar zijn naam. Ook is de straat waar zijn geboortehuis staat, in het dorp Vimieiro, naar hem vernoemd. Er zijn overigens nog steeds in meerdere Portugese steden straten vernoemd naar de ex-premier.
In maart 2007 werd Salazar tijdens de door de Portugese Radio en Televisie georganiseerde verkiezingen van de 'Grootste Portugees aller tijden' met 41,0% tot nummer één en winnaar gekozen.
In 2012 heeft de toenmalige burgemeester van Santa Comba Dão tevergeefs geprobeerd een lokale wijn te laten registreren onder de naam 'Herinneringen aan Salazar'.
In augustus 2019 is, na jaren discussie, een begin gemaakt met het realiseren van een studiecentrum over de "Estado Novo", het tijdperk waarin Salazar heerste in Portugal. Het centrum gaat de officiële naam krijgen van " Centro Interpretativo do Estado Novo", "Centrum voor de Analyse van de "Estado Novo"". De functie van het centrum is, volgens burgemeester Leonel Gouveia, het bestuderen van de geschiedenis van de Eerste Republiek en van de "Estado Novo", ter verdieping van de democratie en voor de bestudering van de rol van de regio (Centrum Portugal) in de politieke geschiedenis van de twintigste eeuw.
Tegenstanders noemen het initiatief een poging om een 'Salazar museum' op te richten, dat als bedevaartsoord kan gaan functioneren voor diegenen die terugverlangen naar Salazar, de "Estado Novo" en al haar vermeende voordelen boven de huidige staat. Ook de socialistische meerderheid in het Portugese parlement heeft in september 2019 zijn afkeuring uitgesproken over het idee. Het parlement was van mening dat het initiatief "een belediging zou zijn voor de slachtoffers van de dictatuur".
Het centrum zal worden gevestigd in de vroegere lagere school van Vimieiro, de "Escola Cantina Salazar", op een steenworp van het geboortehuis van Salazar. Het gebouw, dat in 1940 geopend werd als school, was lang in onbruik. De tuin rondom het gebouw werd in 2019 gebruikt voor de opvang van verwaarloosde honden. Intussen is de verbouwing van de oude school begonnen (november 2019).

</doc>
<doc id="12588" url="https://nl.wikipedia.org/wiki?curid=12588" title="Juan Carlos I van Spanje">
Juan Carlos I van Spanje

Juan Carlos Alfonso Víctor María de Borbón y Borbón-Dos Sicilias (Rome, 5 januari 1938) was van 22 november 1975 tot en met 19 juni 2014 koning van Spanje als Juan Carlos I. Hij is de zoon van Juan de Borbón, graaf van Barcelona en Maria de las Mercedes van Bourbon-Sicilië, achterkleindochter van Ferdinand II der Beide Siciliën. De Spaanse koning Alfons XIII is zijn grootvader. Op 19 juni 2014 werd hij opgevolgd door zijn oudste zoon en derde kind Felipe. Na zijn aftreden behielden hij en zijn vrouw de titels van koning en koningin.
Biografie.
Privé.
Juan Carlos werd geboren in ballingschap gedurende de Spaanse Burgeroorlog. Francisco Franco haalde hem in 1948 naar Spanje, waar hij een speciale opleiding kreeg. Franco had in 1947 formeel de monarchie hersteld, zonder echter een koning aan te wijzen. Lange tijd leek de logische kandidaat Juan Carlos' vader Juan, maar ook zijn oom Jaime, diens zoon Alfonso en Xavier van Bourbon-Parma maakten aanspraak op de Spaanse troon.
Juan was het tweede kind van vier. Hij had een jongere broer, Alfonso, die op 14-jarige leeftijd stierf doordat de revolver van Juan Carlos afging in het gezicht van Alfonso.
Juan behaalde in Madrid zijn baccalaureaat en volgde een speciale opleiding aan de Militaire Academie. In 1962 trouwde hij met prinses Sophia van Griekenland. Samen met zijn vrouw onderhield hij goede betrekkingen met Franco en sinds hun huwelijk wonen zij in het Zarzuelapaleis, dat niet ver afligt van het paleis van El Pardo, dat de residentie van Franco was tot zijn dood.
Koningschap.
In 1969 ratificeerde de Cortes Franco's voorstel om aan Juan Carlos de koningstitel te verlenen en legde hij de eed op de grondwetten af. Hij nam de functie als staatshoofd waar onder het franquisme (van 19 juli tot 2 september 1974 en van 30 oktober tot 20 november 1975) tijdens periodes van ziekte van de dictator. Na diens dood werd hij, door te zweren op de Bijbel en de wetten van de Movimiento, opvolger van de fascistische en franquistische Falange en tot koning uitgeroepen op 22 november 1975 en velen zagen in hem een marionet van de dictator. Tot verbazing van velen sloeg hij echter al snel een democratische koers in, al heeft hij het franquisme nooit in gesproken of geschreven woord veroordeeld. Hij sprak al vrij snel na zijn aantreden verzoenende woorden met de (tijdens Franco verboden) socialistische en communistische partijen.
De koning heeft daarmee een belangrijke rol gespeeld in de grotendeels geweldloze overgang naar een modern democratisch bestel in het land. Op 28 december 1978 werd de nieuwe democratische grondwet van Spanje aangenomen.
Tijdens de poging tot een staatsgreep in 1981 van enkele conservatieve militairen en kolonel Antonio Tejero van de Guardia Civil verscheen de koning binnen een dag op de televisie waar hij, gekleed in het uniform van de opperbevelhebber van de strijdkrachten, de coup veroordeelde, onder andere door de militairen uitdrukkelijk te bevelen zich van anticonstitutionele daden te onthouden. Van tevoren had hij zich wel verzekerd van de steun van het merendeel van het leger. Hiermee verloor de couppoging snel de steun van potentiële sympathisanten en mislukte uiteindelijk. Ook hiermee verwierf Carlos veel respect van zijn eigen onderdanen en ook buiten Spanje.
Hierdoor kwam de weg vrij voor een pseudo-verzoening tussen de strijdende partijen van de Burgeroorlog en voor toetreding van Spanje tot de Europese Unie. Het verzekerde ook de positie van de constitutionele monarchie in Spanje.
Deelname Olympische Zomerspelen.
Juan Carlos nam deel aan de Olympische Zomerspelen 1972 bij het zeilen.
Botswana-reis.
Tijdens een privéreis naar Botswana in april 2012 voor de olifantenjacht kwam Juan Carlos ten val en brak hij zijn rechterheup. Toen werd ook bekend dat hij daar was in gezelschap van zijn minnares Corinna Larsen (1964) die zich na haar tweede huwelijk Corinna Prinzessin zu Sayn-Wittgenstein-Sayn noemt. Dat hij ging jagen ten tijde van de economische crisis in het land, leverde hem kritiek op bij zijn onderdanen. De jacht kostte hem ook zijn erevoorzitterschap van de Spaanse WWF-afdeling.
Gezondheidsproblemen en aftreden.
De koning onderging meerdere onderzoeken en sinds augustus 2013 had hij last van hevige pijnen naar aanleiding van zijn val. Hij kon niet zonder krukken lopen. In maart 2013 werd hij geopereerd aan een hernia. Hij is sinds 2012 zevenmaal geopereerd en heeft twee kunstknieën gekregen. Op 20 september 2013 werd bekend dat de koning voor de derde keer moest worden geopereerd aan zijn linkerheup naar aanleiding van zijn heupbreuk in april 2012. Deze derde operatie aan zijn linkerheup, op 24 september 2013, verliep voorspoedig. De ingreep duurde drie uur. Artsen plaatsten een tijdelijke prothese vanwege een infectie aan een eerder aangebrachte prothese en een volgende operatie volgde. Hierdoor liet hij verstek gaan bij verschillende activiteiten in 2013, waaronder de viering van de nationale feestdag. Juan Carlos liet in juni 2013 weten meer op zijn gezondheid te gaan letten, maar de lichamelijke gesteldheid van de koning was een van de redenen dat in Spanje werd gespeculeerd over een spoedige abdicatie. Op 2 juni 2014 kondigde de koning aan te zullen aftreden ten gunste van zijn zoon Felipe. Op 4 juni werd als datum voor de troonswisseling 18 juni vastgesteld.
Na het koningschap.
Juan Carlos is altijd bevriend geweest met de koninklijke familie van Saoedi-Arabië. In 2008 stortte de familie 100 miljoen dollar (toen zo'n 65 miljoen euro) op de Zwitserse rekening van een stichting in Panama waarvan Juan Carlos een van de begunstigden was. Drie jaar later kreeg een Spaans consortium van 12 bedrijven een miljardenopdracht voor de aanleg van een Saoedische hogesnelheidstrein. De Spaanse justitie vermoedt een verband tussen deze zaken. De koning zou beloond zijn voor zijn inspanning een aanzienlijk lagere prijs bij het consortium te bedingen. Het geld van de Panamese stichting zou tevens gebruikt zijn om een ex-minnares van Juan Carlos te laten zwijgen over hun affaire. Toen deze zaken in de media verschenen besloot koning Felipe openlijk af te zien van de erfenis van zijn vader (o.a. het geld van de stichting) en ontnam hij hem tegelijkertijd zijn jaarlijkse toelage van iets minder dan twee ton. Het vroegere staatshoofd raakte verder in opspraak, toen de Spaanse krant "El Confidencial" in juli 2020 berichtte dat Juan Carlos met regelmaat bedragen door een advocaat uit Zwitserland naar Spanje had laten vervoeren. De advocaat bracht tussen 2008 en 2012 telkens honderdduizenden euro's in zijn vliegtuigbagage mee. Het zou van het geld zijn dat Juan Carlos vanuit Saoedi-Arabië zou zijn aangeboden. De in Spanje ingevoerde gelden werden fiscaal niet aangemeld.
Op 3 augustus 2020 werd bekend dat Juan Carlos onder druk van het corruptieschandaal besloten had zijn Zarzuelapaleis en Spanje te verlaten. Hij wilde de positie van zijn zoon koning Felipe en het koningschap niet verder in gevaar brengen. Zo begon voor hem, evenals voor zijn vader Juan, in de laatste fase van zijn leven een periode van ballingschap. Op 17 augustus werd bekendgemaakt dat hij zich in de Verenigde Arabische Emiraten bevond. Het was op dat moment nog onduidelijk wie voor zijn reis- en verblijfskosten betaalde. Hij bracht op 1 maart 2024 een bezoek aan het paddock tijdens de Grand Prix Formule 1 van Bahrein
Huwelijk en kinderen.
Juan Carlos en Sophia van Griekenland ontmoetten elkaar tijdens een cruise in 1954 en trouwden op 14 mei 1962 in Athene.
Ze hebben drie kinderen:
Gescheiden leven.
Juan Carlos en Sofia leven een gescheiden leven en verschenen alleen bij officiële gelegenheden samen ten tonele. Hun gouden huwelijk in 2012 werd niet gevierd. Reden hiervoor zouden amoureuze escapades van de koning zijn. Op 20 september 2013 kuste de koningin haar man voor het eerst in vijf jaar in het openbaar. De vorige publieke kus was na een doelpunt van het Spaans voetbalelftal tijdens het EK voetbal 2008.
Onderscheidingen.
Juan Carlos is erelid van de Club van Rome.

</doc>
<doc id="12589" url="https://nl.wikipedia.org/wiki?curid=12589" title="Kaas">
Kaas

Kaas is een zuivelproduct met een vaste structuur dat gemaakt is van melk. Door het toevoegen van stremsel en zuursel worden de vaste stoffen in de melk (eiwitten - caseïne, vetten en mineralen) gescheiden van het vocht (de wei). Voorts wordt zout en eventueel schimmels toegevoegd tijdens de bereiding van kaas. Het Nederlandse woord voor kaas stamt van het Latijnse "caseus", dat dezelfde betekenis heeft.
Kaas bevat, naast de hoofdbestanddelen dierlijk vet en eiwit, calcium en vitamines A, B en D. Studies hebben uitgewezen dat kaas waarschijnlijk gezond is voor de tanden.
Kaas wordt een 'levend' voedsel genoemd omdat er miljoenen bacteriën in leven en vaak ook schimmels. In bepaalde kazen zoals de Mimolette en Stilton bevindt zich de kaasmijt die gaten en spleten in de kaas vreet. Een andere soort kaasmijt wordt gebruikt bij de productie van de kwarkkaas of 'mijtkaas'. De kaasvlieg komt voor in Casu marzu.
Kaassoorten.
Kaas wordt gemaakt van de melk van bijna alle gedomesticeerde herbivoren, dat is in verreweg de meeste gevallen van koe-, geiten- en schapenmelk. Verder wordt kaas ook gemaakt van buffel-, paarden-, kamelenmelk, rendierenmelk en jakmelk.
Kaas kan op vele manieren worden ingedeeld. De hoofdingrediënten van kaas zijn vocht, caseïne (een eiwit) en vet. Een indeling op vochtgehalte leidt tot drie hoofdtypen, harde (geperste) kazen, zachte (ongeperste) kazen en smeerkaas.
Er is rauwmelkse kaas en kaas die gemaakt is van gepasteuriseerde melk. Rauwmelkse kaas kan de listeria bacterie bevatten, die gevaarlijk kan zijn voor zwangere vrouwen.
Kazen verschillen in rijpingsduur. Sommige kazen, zoals cottage cheese, worden geheel niet gerijpt. Andere typen rijpen meerdere jaren, zoals de Italiaanse Asiago d' Allevo. Door langer te rijpen wordt de kaas steeds harder. 
De Nederlandse kaas kan qua vetpercentage worden ingedeeld. In onderstaande tabel gelden de getallen voor jonge kaas van vier weken oud. Het zogeheten +getal is het vetpercentage in de droge stof. 
Zachte (ongeperste) kazen.
Kaas waarbij het oppervlak wordt gewassen met een bepaald mengsel (bijvoorbeeld van polyvinylacetaat en natamycine), dat tijdens het rijpen een korst doet ontstaan en waarbij men de volgende typen kan onderscheiden:
Toegevoegde smaken.
Aan kaas worden soms smaakstoffen toegevoegd, zoals komijn, kruidnagel. Roken van de kaas geeft ook een andere smaak. Schimmels en bacteriën kunnen kaas ook een speciale smaak geven.
Structuur.
De kleine gaten in bijvoorbeeld Goude kaas worden veroorzaakt door het omzetten van citraat (uit de melk) door melkzuurbacteriën. Grote gaten in kaas, zoals in een Emmenthaler, worden veroorzaakt door de afbraak van lactaat door propionzuurbacteriën. In beide gevallen veroorzaakt de productie van het gas koolstofdioxide gaten.
Geschiedenis.
Een theorie met betrekking tot de ontdekking van het productieproces van kaas is dat het zo'n zesduizend jaar geleden bij toeval is ontdekt door nomaden. Melk werd vaak bewaard in varkens- of rundermagen en als deze werden meegenomen, werd de melk voortdurend heen en weer geschud. Tijdens zo'n tocht kunnen de enzymen die van nature in de kalvermaag (de maagwand) zitten de zure melk veranderen in een vast (kaas) en vloeibaar (wei) gedeelte.
In 2011 werd ontdekt dat al 7000 jaar geleden kaas werd bereid in Polen, nadat men in potten na chemische analyse melkvetten had gevonden. Het betrof potten die doorboord waren geweest met strootjes tijdens het bakken, waardoor een zeef was ontstaan.
Nederland.
In de vroege geschiedenis werd in Nederland al kaas gemaakt. Dit blijkt uit gevonden aardewerk potjes uit ± 800 v.Chr. met gaatjes, waarin de wrongel uitlekte en kon drogen. In zijn boek 'De bello Gallico' uit 57 v.Chr. schreef Julius Caesar dat door de Germanen kaas werd gegeten. De provincies Noord-Holland, Zuid-Holland en Friesland zijn door de natte bodem het meest geschikt voor het houden van melkvee. In de middeleeuwen werd al Nederlandse kaas naar het buitenland geëxporteerd. Nederland wordt vanaf de Gouden Eeuw (1600-1700) in het buitenland bekend als kaasland.
Vroeger werd kaas door meestal de boerinnen zelf op de boerderij gemaakt. Eind 19e eeuw kwamen zuivelfabrieken op. Vooral in veenweidegebieden van Zuid-Holland en Utrecht zijn nog boerderijen waar kaas wordt gemaakt. Begin 21e eeuw waren er in heel Nederland ongeveer 500.
De Alkmaarse waag functioneert vanaf 1581 als kaaswaag. De kaas werd vaak per schip aangevoerd. Het gilde van de kaasdragers bestaat sinds 1619. De kaasmarkt van Alkmaar is tegenwoordig uitsluitend een toeristische attractie.
Het alpiene gebied.
Kaas uit het Alpiene gebied werd voor het eerst door de Romeinse historicus Plinius de Oudere in de eerste eeuw genoemd. Hij beschreef de "Caseus Helveticus", de kaas van de Helvetiërs, die in die tijd het grondgebied van het huidige Zwitserland bewoonde. De vroegste middeleeuwse bronnen die het kaasproductieproces beschrijven, dateren van 1115 in de Zwitserse regio Gruyère, terwijl kaasmaken in het Emmental voor het eerst in 1273 is gedocumenteerd. Eeuwenlang werd voornamelijk huttenkaas uit zure melk geproduceerd. Pas in de 15e eeuw werd ten noorden van de Alpen stremsel gebruikt voor de productie van harde kaas. Deze kaas was veel langer houdbaar dan de kwarkachtige huttenkaas en daarom populair als voorraad.
Het waren de Kelten die de alpiene regio voor het eerst in contact brachten met veeteelt en alpiene landbouw (zie Alpine transhumance). Vanaf 15 v. Chr. occupeerden de Romeinen de Alpen. Ze gebruikten alpenweiden en oefenden al professionele alpiene kaasmakerij uit. Na de val van het Romeinse Rijk bevolkten in de 5e eeuw de Alemannen het Bregenzerwald in de huidige Oostenrijkse deelstaat Vorarlberg. Van de Romeinen namen de Alemannen de kennis over met betrekking tot de kaasmakerij. Zij rooiden veel bos voor weidegronden, stichtten "Alpgenossenschaften" ("alpcoöperaties") en riepen "Allmenden" (gemeenschappelijke weiden) in het leven. In de 9e eeuw werd in het kader van kerkelijke feesten in kaas en reuzel gehandeld. De kloosters namen toen deel aan de kaasmakerij. De Zwitsers maakten ook de bekende droge fijngemalen magere strooikaas met Alpenkruiden, zoals door de kaasmakerij Geska, opgericht in 1463. De tweede helft van de 19de eeuw was de tijd van de "Kaasgraven": export- en importmonopolisten die melk opkochten en verkaasden, terwijl de boeren in armoede leefden.
Kaasbereiding in Nederland.
Bij fabrieksmatige productie wordt de kaas als eerste stap gestandaardiseerd in vet- en eiwitgehalte. Bij de productie van boerenkaas blijft dat achterwege. Er wordt een kleine hoeveelheid calciumchloride (CaCl2) toegevoegd om de structuur te verbeteren.
De volgende stap is het toevoegen van zuursel aan de melk. Het zuursel bevat de melkzuurbacterie "Lactococcus", de 'bolvormige melkbacterie'. Door het zuursel wordt de pH van de melk verlaagd. De melkzuurbacterie zet de suiker die van nature in melk voorkomt - lactose - met behulp van het enzym lactase om in melkzuur.
Er bestaan verschillende types zuursel, met mesofiele of thermofiele bacteriën, die hun optimale werking doen bij een temperatuur van respectievelijk 25-40 en 50 oC.
Daarna wordt stremsel toegevoegd. Hierdoor gaan de eiwitten, vooral het caseïne, in de melk samenklonteren (coaguleren), waarbij het vet en vocht ingesloten wordt. Zo ontstaat de wrongel. Dit proces duurt ca. 30 minuten. Stremsel wordt gewonnen uit de maaginhoud van jonge (geslachte) dieren, bijvoorbeeld kalveren. Kaas die is bereid met dierlijk stremsel wordt daarom over het algemeen niet gegeten door vegetariërs. Er zijn echter wel alternatieven voor dierlijk stremsel; microbieel stremsel. 
De wrongel wordt voor een volgende stap met messen geroerd en gesneden in stukken van ongeveer 0,5 cm3. Daarbij komt via een proces dat synerese genoemd wordt de eerste portie vloeibare wei vrij. Om de synerese te bevorderen wordt nog wat warm water toegevoegd, waarmee de wrongel wordt gewassen. De wei druipt daarna verder van de wrongel door deze op een zeef te laten uitlekken. Bij sommige soorten kaas wordt nitraat toegevoegd, om de groei van boterzuurbacteriën te voorkomen. Het zout heeft een functie in de conservering van de kaas. 
De witte, nog slappe wrongel die maar enkele uren was geperst werd vooral vroeger in Amsterdam gegeten als meikaas. Meikaas is nauwelijks meer verkrijgbaar, omdat er slechts enkele liefhebbers van zijn.
De wrongel wordt in een vat gedaan en verder samengeperst, waarbij opnieuw wei vrijkomt. Het persen duurt 60-90 minuten, bij een druk tot 5 bar. Vervolgens wordt de wrongel in zout water gedompeld (het zogenaamde pekelbad met 18-23 % zout), waarbij nog wat wei vrijkomt. Het zout dat in de kaas dringt, bevordert de korstvorming, de stevigheid, de smaak en ook de houdbaarheid. Het pekelen kan enkele uren tot een paar dagen duren. Een fabriekskaas blijft langer in de pekel liggen dan een echte boerenkaas; daardoor verliest de fabriekskaas meer vocht en wordt zouter. Een Goudse fabriekskaas zit op ongeveer 3,5% zout, een fabriekskaas met '25% minder zout' (zoals Maaslander) op ongeveer 2,5% en een boerenkaas op ongeveer 2%.
Kaas gemaakt van koemelk is van nature geel, door de in het melkvet aanwezige caroteen, die niet door de spijsvertering van de koe wordt afgebroken. In graskaas zit meer caroteen dan in hooikaas. Om altijd dezelfde kleur kaas te leveren wordt de kleurstof anatto toegevoegd aan kaas die anders te bleek van kleur zou zijn. Geitenkaas is altijd wit, omdat geiten het caroteen volledig omzetten in het vrijwel kleurloze vitamine A. Schapenkaas heeft een lichte gele kleur, omdat schapen de caroteen niet helemaal afbreken. 
Vorm.
Het merendeel van de Nederlandse kazen heeft een ronde vorm en een afgeplatte onder- en bovenkant. Er worden ook rechthoekig 'blokkazen' gemaakt met ronde zijkanten als zogenaamde hotelkaas of snijkaas, door de wrongel in plaats van in een rond vat in een rechthoekig vat te gieten. Deze kazen worden door fabrieken, maar ook op enkele grote, zelfkazende boerderijen gemaakt. Door deze blokkaas in de lengte door te snijden, worden twee delen verkregen die elk een ronde kant bezitten. Van elk deel kunnen gelijke plakken met een gelijke dikte worden gesneden, wat bij een ronde kaas niet mogelijk is. De rijping van deze kazen vindt op dezelfde wijze plaats als bij de ronde, maar door een natuurlijk proces zullen in tegenstelling tot de ronde kazen, de zoutconcentraties in de hoeken hoger zijn dan in het midden. Van de blokkazen is er een variant, die geheel zuurstofloos in plastic wordt geseald en scherpe randen en hoeken heeft. Deze kaas heeft de minste kwaliteit, doordat rijping vrijwel uitblijft en de smaak door gebrek aan zuurstof niet kan ontwikkelen.
Rijping.
De kaas is na het pekelbad nog slap en heeft weinig smaak. Door de kaas te laten "rijpen" wordt ze steviger. Voor het rijpen wordt de kaas vaak omhuld met paraffine of met kaasplastic. Deze omhulling bevat natamycine en pimaricine, stoffen die de groei van schimmels tegengaan.
De rijping duurt vier weken tot één jaar. Hoe langer de kaas rijpt, des te meer aroma's (smaak) worden gevormd. Om de rijpingstijd van een kaas aan te geven, bestaan er verschillende termen. Deze termen zijn weergegeven in de onderstaande tabel.
Tijdens het rijpen, dat over het algemeen bij een temperatuur van 12-20 graden gebeurt in kaaspakhuizen, moet de kaas regelmatig gedraaid worden. Dit gebeurt de eerste weken dagelijks, en daarna langzamerhand minder. Het doel van het draaien is ervoor te zorgen dat het vocht en het zout zich egaal door de kaas verspreiden. Tijdens het rijpen verdampt een deel van het vocht en worden de eiwitten deels afgebroken. Ondanks het regelmatig draaien is de kaas direct onder de korst zouter en droger dan in het midden.
Tijdens het rijpingsproces ontstaan "gaten" in de kaas, die worden veroorzaakt door de uitzetting van het "laatgas". In Nederlandse kaas zitten meestal weinig gaten. Diverse kaassoorten worden bereid met hulp van schimmels die door de kaas heen (blauwschimmelkaas) of op de korst (witschimmelkaas) worden aangebracht.
Om kaas een specifieke smaak te geven, wordt tijdens de bereiding soms gebruikgemaakt van kruiden en specerijen, zoals komijn, kruidnagel, mosterd, sambal, pesto, rucola, bieslook, brandnetel of fenegriek.
Enkele certificeringen voor duurzaam geproduceerde kaas zijn het EKO-keurmerk en het keurmerk Erkend Streekproduct.
Tien liter melk levert één kilogram (Goudse) kaas op.
In Nederland produceerde men begin 21e eeuw per jaar zo'n 660 miljoen kilogram kaas, het leeuwendeel in grote fabrieken. Hiervan werd 498 miljoen kilo geëxporteerd, vooral naar Duitsland (194), België (57) en Frankrijk (50). De Nederlanders zelf aten per hoofd van de bevolking 14,6 kilo kaas per jaar; voor de totale bevolking komt dit neer op 248 miljoen kilogram.
Vetarme kaas.
Van al deze types zijn tegenwoordig 'light'-versies op de markt.
Toch zijn de vetarme kazen niet zo smakelijk als de oorspronkelijke kazen waaruit zij ontwikkeld zijn. De vetmassa speelt een essentiële rol in de textuur van een kaas en bevat chemische bestanddelen die aan elke kaas zijn karakter en specifieke smaakelementen geven. De zo verkregen kazen hebben dus een minder rijk aroma en smaaksensatie.
Daarnaast bestaat nog analoogkaas, een op kaas lijkend product dat vooral in kant-en-klaarmaaltijden wordt gebruikt. Als er ook echte kaas in zit verwerkt, is dit vaak niet duidelijk.
Kaas en vegetarisme.
Chymosine, een enzym dat noodzakelijk is voor het bereiden van kaas, wordt in de lebmaag van een kalf gemaakt om de moedermelk te kunnen verteren. Traditioneel wordt stremsel gewonnen uit de lebmaag van een geslacht nuchter kalf. Het is een duur en schaars product, reden waarom lang is gezocht naar een alternatief. Door toepassing van recombinant-DNA-technieken wordt chymosine thans ook geproduceerd door gistcellen, hetgeen gebruikt wordt als niet-dierlijk stremsel. Zodoende kan de betreffende kaas als vegetarisch worden gekwalificeerd.
Sommige soorten kaas, zoals de paneer uit India, zijn standaard vegetarisch. Dit heeft ermee te maken dat hindoes vaak uit religieuze overweging vegetariër zijn en uiteraard niet de kalveren van een heilige koe gaan slachten.
Kaas en religie.
Islam.
Aangezien het stremsel dat in kaas gebruikt wordt afkomstig kan zijn van een kalf dat niet halal geslacht is, zullen sommige moslims geen kaas eten. Anderen echter staan het toe aangezien het geen vlees is, maar slechts een bijproduct. Vegetarische kazen zijn wel halal.
Jodendom.
De joodse spijswetten geven aan wat koosjer is en wat niet en zijn gebaseerd op verschillende passages uit de Thora (Heilige Schrift). Wat betreft kaas zijn met name de volgende van belang:
Ten eerste een onderscheid tussen rein en onrein. Vlees en melk zijn alleen rein wanneer het afkomstig is van evenhoevige herkauwers: Leviticus 11:1-4: "De HEER zei tegen Mozes en Aäron: 'zeg tegen de Israëlieten: "Dit zijn de dieren die jullie mogen eten: van alles wat op het land leeft mogen jullie de dieren eten, die gespleten hoeven hebben - dus hoeven die helemaal gedeeld zijn - en bovendien hun voedsel herkauwen. Die mag je eten. Maar dieren die alleen herkauwen of alleen gespleten hoeven hebben mag je niet eten [...]"'".
Ten tweede vlees en melk mogen niet in combinatie met elkaar gegeten worden: Deuteronomium 14:21: "[...] U mag een geitbokje niet koken in de melk van zijn moeder". bij de productie van kaas wordt [traditioneel] echter vocht uit een van de magen van een kalf gebruikt dat nog geen gras heeft gegeten. Dat maakt dat elke dierlijk gestremde kaas niet koosjer (rein) is, omdat in zo'n kaas 'vlees' en melk wel zijn gecombineerd. Er moet overigens wel opgemerkt worden dat het Thoravers voor meer interpretaties vatbaar is, wat ook blijkt uit de verschillende standpunten in de rabbijnse literatuur en uit de verschillende eetgewoontes van verschillende joden.
Ten derde 'besmetting: iets reins kan onrein worden wanneer het in aanraking komt met iets dat onrein is, zoals in Leviticus 11:33-35: "Wanneer een kadaver in een aarden kruik wordt aangetroffen, is de inhoud onrein; de kruik moet worden stukgeslagen. Voedsel in een vat waarop een kadaver is aangetroffen is onrein wanneer het met water in aanraking is geweest; drank in zo'n vat is in alle gevallen onrein. Ook al het overige waarop het kadaver van een onrein dier wordt aangetroffen, is onrein. Ovens en kooktoestellen die met zo'n kadaver in aanraking zijn geweest, zijn en blijven onrein en moeten worden stukgeslagen."
Ten slotte hebben de rabbijnen besloten dat kaas toch niet gegeten mag worden wanneer de kaas niet onder rabbinaal toezicht is geproduceerd. Kaas moet dus altijd een hechsjer hebben dat zij O.R.T. (Onder Rabbinaal Toezicht) geproduceerd is, zodat de gelovigen er op kunnen vertrouwen dat de regels tijdens de productie niet zijn overtreden.

</doc>
<doc id="12590" url="https://nl.wikipedia.org/wiki?curid=12590" title="Typhoon">
Typhoon



</doc>
<doc id="12592" url="https://nl.wikipedia.org/wiki?curid=12592" title="Baluchi">
Baluchi



</doc>
<doc id="12594" url="https://nl.wikipedia.org/wiki?curid=12594" title="Neologisme">
Neologisme

Een neologisme of nieuwvorming is een willekeurig, nieuw woord in een gegeven taal. Meer specifiek verwijst de term naar nieuwe inhoudswoorden. De term wordt niet gebruikt voor een nieuwe woordgroep, of voor andere, nieuwe syntactische elementen in een gegeven taal. Neologismen in "ruime" zin worden onderscheiden van neologismen in "engere" zin:
Woordenschat.
De woordenschat van een taal ofwel het "lexicon" wordt onderverdeeld in drie segmenten:
Terwijl de voorraad erfwoorden in een taal vrijwel vastligt, kunnen ontleningen en nieuwvormingen op ieder moment plaatsvinden. Vaak vinden zij echter geen inburgering in de woordenschat: een ontlening blijft dan een zelden of nooit gebruikt barbarisme,de nieuwvorming vindt eenmalig toepassing. Iedere taalgebruiker kan ontleningen en nieuwvormingen invoeren, maar geen enkele taalgebruiker kan ze aan de gemeenschap opdringen. De tijd leert of het woord daadwerkelijk aanslaat. Voordat een neologisme in een woordenboek wordt opgenomen, onderzoeken taalkundigen het woord op 'houdbaarheid'. Daarvoor gebruiken zij bijvoorbeeld de FUDGE-test.
Wanneer een woord tijdelijk ingang vindt om daarna weer snel uit het dagelijkse taalgebruik te verdwijnen, spreken we van een modewoord of "eendagsvlieg". Het gaat in dit verband vaak om woorden gebaseerd op gebeurtenissen die even voorpaginanieuws waren. Voorbeelden hiervan in het Nederlands zijn "elfseptembereffect" (na de aanslagen op 11 september 2001) en "Bokitoproof" (een gorilla met de naam Bokito die in 2007 ontsnapte). Sommige van deze woorden zijn opgenomen in een woordenboek, hoewel ze nauwelijks meer worden gebruikt.
Oude en nieuwe neologismen.
Echte neologismen zijn er maar heel weinig in de woordenschat: hun aantal is veel kleiner dan dat van de ontleningen of nieuwe samenstellingen. In de brede definitie komen er elk jaar duizenden neologismen bij. Door de eeuwen zijn er dus veel neologismen verschenen.
De volgende voorbeelden illustreren de oude en nieuwe neologismen:
Aanleiding voor neologismen.
Er kunnen allerlei redenen of oorzaken ten grondslag liggen aan het ontstaan van nieuwvormingen in de taal. Hieronder volgen de belangrijkste.
Purisme.
Een van de motieven om (bewust) een nieuwvorming te creëren is taalzuivering. Toen men er in de renaissance naar ging streven een standaardtaal te ontwikkelen, werden ook wetenschappelijke geschriften in die taal opgesteld. Voor veel begrippen waren er echter alleen woorden uit het Latijn of Grieks, en om de standaardtaal van die woorden te “zuiveren”, bedacht men neologismen. Ook Franse ontleningen in de taal van ambtenaren en Rederijkers wilde men vervangen.
Nieuwe begrippen.
Er blijven zich voortdurend nieuwe verschijnselen en ontwikkelingen voordoen, met name in techniek, wetenschap en maatschappij. Zo is het van oorsprong Engelse woord "computer", dat in de tweede helft van de 20e eeuw algemeen gangbaar werd, uiteindelijk te herleiden tot het Latijnse voorzetsel "com" (samen) en het Latijnse werkwoord "putare" (denken).
Neologismen die tot het jargon van de wetenschappers behoren maken vanaf het eerste moment deel uit van de internationale woordenschat. Een van de weinige uitzonderingen vormt het Nederlandse woord "obductie" (afgeleid van het Latijnse "ob-ducere") in de zin van "lijkschouw". Ook dergelijke neologismen kunnen verouderen. Met de mogelijkheid voor iedereen om in de eigen woning voedsel in te vriezen, is het woord "diepvrieskluis" uit de roulatie geraakt.
Nieuwe verschijnselen in de maatschappij kunnen tot nieuwe woorden aanleiding geven. Door de massamedia en het breed bezit van eigen vervoer is het een vrij veelvoorkomend verschijnsel geworden dat mensen bij een catastrofe zelf ter plaatse wilden zijn om het gebeuren gade te slaan. Dit fenomeen heeft de naam "ramptoerisme" gekregen. Bij een ongeluk op een autosnelweg ontstaan "kijkfiles", doordat langzaam rijdende, nieuwsgierige automobilisten de doorstroming belemmeren.
Treedt bij dit samenvoegen van begrippen een verkorting op, zodat een deel van de oorspronkelijke woorden wordt weggelaten, dan kan het nieuwe woord aan zeggingskracht winnen. Een dergelijk woord heet porte-manteau of kofferwoord. Bekende voorbeelden in het Nederlands zijn "infotainment" (een samentrekking van "informatie" en "entertainment") en "brus" (uit de woorden "broer" en "zus").
Gevoelsuitdrukkingen en vondsten.
Letterkundigen kunnen de neiging hebben gevoelens en waarnemingen op een nieuwe manier uit te drukken, en een van de methoden daartoe is de vorming van nieuwe woorden. Vooral in het impressionisme en het post-impressionisme werd dit veel gedaan: Louis Couperus beschrijft Indonesische sawahs als "spiegeltrappen". Zulke neologismen hebben dikwijls een eenmalig karakter en zijn dus hapaxen.
Ook is een neologisme niet zelden bedoeld als eufemisme. Dit was aanvankelijk het geval met het woord "allochtoon", rond 1970 bedacht als positiever klinkend alternatief voor "gastarbeider"/"buitenlander" (het woord "allochtoon" is inmiddels zelf weer vervangen door "medelander" en later migrant).
Daarnaast kunnen taalgebruikers, vooral als zij wat bekender zijn, met vondsten komen die ingeburgerd raken. "Epibreren" voor "ogenschijnlijk met iets belangrijks bezig zijn, maar in feite nietsdoen" van Simon Carmiggelt is een eigen leven gaan leiden. Daarnaast is "minkukel" een vondst van Marten Toonder. Het woord "miesmuizer" met de nevenvorm "miezemuizer" en het hiervan afgeleide werkwoord "miezemuizen" zijn gemunt door Annie M.G. Schmidt. Van Gerrit Komrij hebben we de "treurbuis". Ook het duo Van Kooten en De Bie bedacht of verbreidde tal van nieuwvormingen, waarvan er enkele in het Standaardnederlands zijn beland: "positivo", "doemdenken".
Nieuwvorming.
Verreweg de meeste neologismen zijn niet volstrekt nieuw maar samenstellingen, verbasteringen en/of acryologieën of afleidingen van reeds bestaande woorden.
Vele neologismen worden afgeleid van klassieke voorvoegsels: "pseudowetenschap", "neoconservatieven". Hier kan men ook spreken van neoconstructie.
Het gefantaseerde "epibreren" (door Simon Carmiggelt) heeft een herkenbaar Oudgrieks voorvoegsel, het tweede deel is pseudo-Latijn. "Doem-denken", "ramp-toerisme" zijn geheel Nederlandse samenstellingen. In andere gevallen zijn het quasi-uitheemse afleidingen zoals "positivo", dan wel onomatopeeën, zoals "rinkelen").
Soms gaat het om leenvertalingen: zo is "onderwerp" een letterlijk equivalent van “subiectum”; in andere gevallen is de vorm origineel ("wiskunde": in “mathesis” komt niet het begrip “zeker” of “wis” voor, wel het begrip “kennen”).
Een speciaal geval vormen de nieuwvormingen die uit afkortingen zijn gevormd: "Benelux", "vutter", "pinnen", "mavo", "havo" enz.
Neologisme en leenwoord.
De grens tussen een neologisme en een leenwoord is niet altijd even scherp. In de eerste plaats zijn er de bastaardvormen. Hoewel het woord "chipknip" als geheel een Nederlandse nieuwvorming is, bevat het toch een vreemdtalig (Engels) element: "chip". En het woord "stationcar" is zelfs uit uitsluitend vreemdtalige elementen opgebouwd; niettemin moet het als een zuiver Nederlands neologisme worden beschouwd. Hetzelfde geldt uiteraard voor de categorie neologismen met Latijnse of Griekse voorvoegsels.
Van andere (relatieve) nieuwkomers is de etymologie onzekerder. Het bekendste voorbeeld is het woord "fiets", dat door middel van syncope uit het Franse "vélocipède" zou kunnen zijn gevormd. Zeker is dat echter niet; het kan net zo goed een eponiem (afgeleid van de naam "Viets") of dialectwoord zijn. Ook de etymologie van "nozem" is niet geheel zeker, al wordt wel aangenomen dat dit woord in de jaren 1920 aan het Bargoens werd ontleend.
Levensduur.
Elk jaar ontstaan duizenden nieuwe woorden, maar vaak raken ze na enige tijd weer in onbruik. Bij vergelijkend onderzoek naar neologismen over een twintigjarige periode, blijken "kortere" woorden die zowel in Nederland als België gangbaar zijn, en opgenomen worden in een woordenboek, een hogere “overlevingskans” te hebben. Ook zouden werkwoorden het beter doen dan zelfstandige of bijvoeglijke naamwoorden, evenals Engelse termen uit de computerwereld.
Neologismen in andere talen.
In het Engels zijn sommige nieuwe woorden opgenomen die gebaseerd zijn op het Latijn, zoals "mob", "menigte" (een verkorting van "mobile vulgus"). Sprekers van de Franse taal hebben eigen, Frans klinkende, termen geïntroduceerd voor Engelse neologismen voor nieuwe producten, zoals "computer" ("ordinateur"), "e-mail" ("courrier électronique", verkort tot "courriel") , "software" ("logiciel") en "downloaden" ("télécharger").
Verwante begrippen.
Een neologisme is het tegenovergestelde van een archaïsme.

</doc>
<doc id="12595" url="https://nl.wikipedia.org/wiki?curid=12595" title="Bomis (website)">
Bomis (website)

Bomis Inc. (uitgesproken als "bommis") was een indexerings- en portaalsite van webringen (verzamelingen websites die per onderwerp geordend zijn). Het bedrijf in Saint Petersburg in Florida werd in 1996 opgericht door Jimmy Wales en verdiende geld door de advertentieruimte op de website te verkopen.
Bomis indexeerde webpagina's en maakt daarmee Bomisringen die aan elkaar gerelateerd waren. Een Bomiswebring combineerde de beste eigenschappen van webringen met pagina-indexering. Een gebruiker kon ook zelf een ring beginnen. Bomis bood de gebruiker gratis webmail, weerbericht, nieuws en e-maildiscussielijsten aan. 
Bomis verleende ooit diensten aan Nupedia en Wikipedia en steunde daarmee de plannen hiervoor van Richard Stallman.

</doc>
<doc id="12596" url="https://nl.wikipedia.org/wiki?curid=12596" title="Zaanstad">
Zaanstad

Zaanstad () is een gemeente in de Nederlandse provincie Noord-Holland. De gemeente is de grootste in de Zaanstreek. In maart 2018 passeerde Zaanstad het aantal van 155.000 inwoners. Het is op basis van inwoneraantal de 17e gemeente van Nederland. Op had de gemeente Zaanstad inwoners (bron: CBS).
De gemeente is in 1974 ontstaan door samenvoeging van de gemeenten Assendelft, Krommenie, Wormerveer, Westzaan, Zaandijk, Koog aan de Zaan en Zaandam. De gemeente maakt deel uit van de Metropoolregio Amsterdam en valt onder de veiligheidsregio Zaanstreek - Waterland.
Reint Laan, burgemeester van Zaandam, was van 1974-1979 de eerste burgemeester van Zaanstad.
Mogelijke benamingen voor de inwoners van Zaanstad zijn Zaanstedeling en Zaanstatter. Beide zijn echter weinig gangbaar. Inwoners noemen zichzelf vaak Zaankanters (een benaming die voor inwoners van de gehele Zaanse regio gebruikt kan worden, inclusief inwoners van bijvoorbeeld Oostzaan en Wormer). Ook noemen de inwoners zich meer naar het dorp of de stad waar ze wonen; Zaandammers, Koogers, Zaandijkers, etc.
Plaatsen binnen de gemeente.
De grootste woonplaats, Zaandam, kreeg in 1811 stadsrechten, nadat het in hetzelfde jaar ontstond door samenvoeging van de gemeenten Oostsaendam en Westsaendam. Respectievelijk onder bewind van en opgebouwd door Oostzaan en Westzaan. Daarmee zijn dat ook de moederdorpen van de Zaanstreek.
Door de ontginning van het veengebied zijn in het verleden diverse buurtschappen ontstaan. De meeste buurtschappen zijn opgegaan in de grotere woonkernen. Sommige (niet alle) zijn nog wel herkenbaar in de wijkindeling van de gemeente.
Overzicht van alle buurtschappen:
Nauerna wordt wegens de grootte en ligging ook wel als gehucht of dorp aangeduid. Het zuidelijke deel van Buitenhuizen is verdwenen bij de aanleg van het Noordzeekanaal, in de 19e eeuw. Van het noordelijke Buitenhuizen verdween toentertijd een gedeelte. Dit noordelijke deel groeide in de loop van de 20e eeuw weer.
Tussen Buitenhuizen en Nauerna ligt een vuilstortplaats, die wordt bedekt en van aanplanting voorzien.
Kalverdijk is een polder(gemeenschap). In deze polder liggen ook de Zaanse Schans en de buurtschap Haaldersbroek.
Doordat de dijken aan weerszijden van de Zaan op een gegeven moment volgebouwd waren met onder andere woningen, pakhuizen, en molens, week men uit naar het West- en Oostzijderveld waar haaks op de Zaan paden werden aangelegd voor onder meer woningbouw en werkplaatsen. De molens werden in het veld gebouwd.
Na de ondergang van de windmolenindustrie kwamen er stoomhoutzagerijen in de velden en sinds de jaren vijftig zijn de velden het domein geworden van grootschalige stadsuitbreiding.
Een bekende buurt in de gemeente is de Zaanse Schans, aangelegd in de jaren zestig van de 20e eeuw. Verschillende woonhuizen, molens en andere gebouwen die in de traditionele Zaanse stijl zijn gebouwd werden vanaf hun oorspronkelijke plek verhuisd naar de Schans. Onder meer de eerste (vermeende) kruidenierswinkel van Albert Heijn heeft er een plaatsje gekregen.
Huidige indeling van stedelijke gemeente Zaanstad.
Zaanstad is een sterk verstedelijkte gemeente en neemt deel aan het "Grotestedenbeleid" van de rijksoverheid.
Westknollendam maakte tot 1974 deel uit van de gemeente Wormerveer. Zaandam, Koog aan de Zaan, Zaandijk, Wormerveer en Krommenie vormden al voor de gemeentelijke samenvoeging één agglomeratie. Na de samenvoeging werden de gemeente en de woonplaatsen aanvankelijk stadsdelen met een eigen deelraadbestuur. Assendelft lag nog enigszins los van de stedelijke kern en heeft nu nog een beetje haar "dorpse" karakter behouden. Westzaan ligt nog enigszins los van de stedelijke kern en heeft haar landelijke en "dorpse" karakter helemaal behouden. Maar door verdere verstedelijking (onder andere de bouw van de wijk "Saendelft" in Assendelft-Noord) is Assendelft nu ook verstedelijkt. Ook daar is de invloed van de stad toegenomen.
De gemeente Zaanstad is verdeeld in 19 wijken, die nog maar gedeeltelijk de grenzen van de vroegere gemeenten volgen.
Krommenie-Oost, Krommenie-West, Assendelft-Zuid (incl. buurtschap Nauerna), Assendelft-Noord (Saendelft), Wormerveer, Oud Zaandijk, Rooswijk, Westzaan, Oud Koog aan de Zaan, Oude Haven, Nieuw West, Zaandam-West, Westerkoog, Pelders- en Hoornseveld, Poelenburg, Rosmolenwijk, Zaandam-Zuid, Zaandam Noord en Kogerveldwijk.
Bereikbaarheid.
De gemeente bevindt zich pal langs de A7, de A8, de N246 en de N203. Over water is Zaanstad goed bereikbaar via de Zaan, het Noordzeekanaal en de Nauernasche Vaart.
Trein.
Zaanstad heeft directe spoor- en wegverbindingen met Amsterdam. Binnen de gemeente bevinden zich zes spoorwegstations: station Zaandam, station Koog aan de Zaan, station Zaandijk Zaanse Schans, station Wormerveer en station Krommenie-Assendelft langs de lijn Amsterdam - Alkmaar en (opnieuw) station Zaandam en station Zaandam Kogerveld langs de lijn Amsterdam - Enkhuizen. Vanaf station Zaandam rijden frequent sprinters in de richtingen Uitgeest, Amsterdam-West, Schiphol, Leiden, Purmerend en Hoorn Kersenboogerd. Intercityverbindingen zijn er met Den Helder, Schagen, Alkmaar, Amsterdam, Utrecht, Den Bosch, Eindhoven, Maastricht, Arnhem en Nijmegen. Voorheen had station Zaandam ook een stoptreinverbinding met Enkhuizen, maar sinds de komst van de sprinter Hoorn - Hoofddorp en de opwaardering tot intercity van de verbinding naar Enkhuizen zijn stations Zaandam en Zaandam Kogerveld de rechtstreekse verbinding kwijt geraakt omdat de intercity naar Enkhuizen niet stopt in Zaandam.
Busvervoer.
Het busvervoer in Zaanstad is in handen van EBS en rijdt in opdracht van Vervoerregio Amsterdam. Er zijn diverse directe buslijnen naar Amsterdam en één naar Beverwijk, Marken en Purmerend. Langs de snelweg A7 is een P&amp;R. 
Geschiedenis.
Alhoewel Zaanstad zelf een jonge gemeente is, gaat de historie van de streek direct terug tot de late Middeleeuwen en sporen van nog oudere bewoning zijn in de bodem aangetroffen.
Vroege nederzettingen.
Zaanstad ligt in gebied dat vroeger werd aangeduid als Waterland. Vanaf de 17e eeuw is er in toenemende mate sprake van de Zaanstreek en werd met Waterland het meer oostelijk gelegen deel bedoeld. Daarvoor was er een streek rond de Zaan met Oostzaan en Westzaan en de Wormer, dit gebied viel, met kleine tussenpozen, onder het graafschap Holland.
De Zaanstreek kent verschillende perioden van bewoning, voor het eerst al in 800 v.Chr., maar door wateroverlast zijn de bewoners steeds weer weggetrokken. Vermoedelijk vonden alle vroege immigraties plaats vanuit het duingebied rond het tegenwoordige Haarlem. Vanaf de 12e eeuw lijkt er sprake te zijn van min of meer permanente bewoning. Zo is beschreven hoe in 1155 de Friezen het dorpje Oud-Zaanden, toen een onderdeel van Oostzaan en Westzaan (of Oud-Saenden), belegerden, dat lag op de plaats waar de Zaan in het IJ uitmondde. De eerste nederzettingen waren dan ook dorpen langs de Zaan, vandaar Oostzaan en Westzaan. Na 1300 kwamen er naast Oostzaan en Westzaan de andere lintdorpen op die karakteristiek zijn voor de veenwinning. Deze lintdorpen werden samen Oostzaan, Westzaan en Assendelft. In deze periode werd aan de monding van de Zaan een dam gelegd door de Oostzaners en Westzaners. Daar ontstond de nederzetting Zaandam toen zich rond deze dam mensen gingen vestigen. Vanaf 1500 kwam stroomopwaarts langs de Zaanoever ook bebouwing. In deze periode splitste de nederzetting zich in Westzaandam en Oostzaandam, onderdeel van Westzaan en Oostzaan.
Vanaf de late Middeleeuwen vielen de nederzettingen in de Zaanstreek bestuurlijk onder Kennemerland.
Economische opkomst.
Zaanstad gaat prat op zijn industriële verleden: nog niet zo lang geleden werkte bijvoorbeeld zo'n 80 procent van de bevolking van Zaandijk in de industrie. Het aandeel van de werkende bevolking in de industrie is weliswaar fors afgenomen, maar ligt nog altijd enkele procentpunten boven het landelijk gemiddelde.
De opkomst van nijverheid en industrie langs de Zaanoevers hangt nauw samen met de opkomst van Amsterdam als centrum van handel en industrie. Toen aan het einde van de zestiende eeuw houtzaagmolens in Amsterdam verboden werden om tegemoet te komen aan de toen machtige handzagersgilden, was er een uitgelezen kans voor ondernemers in de Zaanstreek om aan de groeiende behoefte aan hout voor de scheepvaart te voldoen. In korte tijd schoten de houtzaagmolens als paddenstoelen uit de grond. In 1630 waren er aan de Zaan 53 houtzaagmolens in gebruik. De kennis van molenbouw werd ook op andere bedrijfstakken toegepast: verf-, papier- en andere molens volgden snel. Op het hoogtepunt, halverwege de 17e eeuw, werden er ruim 900 molens geteld. Door deze ontwikkeling wordt de Zaanstreek beschouwd als het oudste industriegebied van Europa.
De bloei van Zaandam zorgde ervoor dat de handzagersgilden in Amsterdam overbodig werden. Naast het zagen van hout werd er ook in gehandeld en waren de dorpjes actief in de scheepsbouw (65 werven) en de walvisvaart. Zaandam was in die tijd internationaal bekend om zijn scheepsbouw en in 1697 kwam tsaar Peter de Grote persoonlijk naar Zaandam om de scheepsbouw te bestuderen. Het huisje waar de tsaar toen logeerde bestaat nog steeds en is een toeristische trekpleister. Het verhaal gaat dat de bewoners van Zaandam zich niet zo gastvrij gedroegen tegen de tsaar zodat hij uiteindelijk zijn studie van de scheepsbouw afrondde in een ander dorp in Noord-Holland.
Halverwege de 19e eeuw verruilden de Zaankanters hun molens, waarmee ze ondertussen ook cacao, mosterd, verf en papier mee verwerkten, langzaamaan door stoommachines. Er ontstonden grote multinationals zoals Verkade, Ahold, Bruynzeel Keukens, Honig en Duyvis en tot de dag van vandaag zijn veel van deze bedrijven in de gemeente Zaanstad te vinden.
Lokale omroep.
Zaanstad kent een lokale omroep, De Orkaan. Zaanstad deelt deze met de gemeente Wormerland.
Politiek.
Gemeenteraad.
De gemeenteraad van Zaanstad bestaat uit 39 zetels. Hieronder de behaalde zetels per partij bij de gemeenteraadsverkiezingen sinds 1994:
College van B&amp;W.
Op 27 september 2017 werd Jan Hamming, voordien burgemeester van Heusden, geïnstalleerd als burgemeester van de gemeente.
Het college bestaat uit zeven leden. Naast burgemeester Jan Hamming zijn op 16 juni 2022 de volgende zes wethouders geïnstalleerd:
Gemeentehuis.
Sinds 2011 staat het gemeentehuis in het centrum van Zaandam nabij het Station en de Gedempte Gracht. Het eerste gemeentehuis was de Bannehof dat van 1975-2011 in Zaandijk stond.
Millennium Gemeente.
Zaanstad is een Millennium Gemeente.
Vervoerregio Amsterdam.
Zaanstad maakte van 2006 tot en met 2016 deel uit van de Stadsregio Amsterdam (tot en met 2014 was dit een plusregio). Sinds 1 januari 2017 is dit verband verder gegaan als de Vervoerregio Amsterdam (VRA).
De VRA is een bestuurlijk samenwerkingsverband van 14 gemeenten in de regio Amsterdam en heeft een aantal (wettelijke) regionale verkeer- en vervoertaken, waaronder het opdrachtgeverschap van het openbaar vervoer in de concessies Amstelland-Meerlanden (inclusief Schiphol), Zaanstreek-Waterland en Amsterdam. Daarnaast is de Vervoerregio verantwoordelijk voor het realiseren en verbeteren van de infrastructuur voor auto, OV en fiets.
De regioraad van de vervoerregio is het belangrijkste bestuursorgaan van de Vervoerregio Amsterdam. De raad telt 50 leden die (naar inwoneraantal) zijn afgevaardigd door de 14 gemeentebesturen. Zaanstad wordt door 6 raadsleden en 1 wethouder vertegenwoordigd. Wethouder bereikbaarheid en vervoer Gerard Slegers is daarnaast ook lid van het dagelijks bestuur van de VRA.
De vertegenwoordiging van Zaanstad bestaat uit de volgende afgevaardigden: 
Cultuur.
Monumenten.
In de gemeente zijn er een aantal rijksmonumenten, gemeentelijke monumenten, en oorlogsmonumenten, zie:
Kunst in de openbare ruimte.
In de gemeente zijn diverse beelden, sculpturen en objecten geplaatst in de openbare ruimte, zie:
Archieven.
De archieven van de gemeenten Oostzaan, Zaanstad en de voormalige gemeenten worden bewaard in het Gemeentearchief Zaanstad, gevestigd in het stadhuis van Zaanstad.
Partnersteden van Zaanstad.
Zaanstad heeft vroeger jumelagebanden gehad met een groep Europese voorsteden:
Met deze steden onderhoudt Zaanstad echter sinds de jaren negentig geen actieve betrekkingen meer.

</doc>
<doc id="12597" url="https://nl.wikipedia.org/wiki?curid=12597" title="Lee Harvey Oswald">
Lee Harvey Oswald

Lee Harvey Oswald (New Orleans, Louisiana, 18 oktober 1939 – Dallas, Texas, 24 november 1963) is de door de Commissie-Warren aangewezen dader van de moord op president Kennedy van de Verenigde Staten en de daaropvolgende moord op politieagent J.D. Tippit 45 minuten later. Er heeft nooit een strafrechtelijke vervolging kunnen plaatsvinden om zijn schuld te bewijzen.
Of Oswald daadwerkelijk de dader van de moord(en) was is een onderwerp van voortdurende discussie, controverse en complottheorieën. Er bestaat discussie of het tegen hem verzamelde bewijsmateriaal rechtens voldoende zou zijn geweest voor een veroordeling.
De na de moord op de president ingestelde officiële onderzoekscommissie, de Commissie-Warren, wees hem als enige verdachte aan. Deze conclusie werd later van verschillende kanten aangevochten. Twee dagen na de moord op Kennedy werd Oswald op het politiebureau van Dallas vermoord door nachtclubeigenaar Jack Ruby. Hierdoor kon Oswald niet meer worden voorgeleid en als verdachte worden verhoord en eventueel strafrechtelijk vervolgd.
Levensloop.
Oswald werd geboren in New Orleans in de staat Louisiana. Hij had een zeer onrustige jeugd: zijn vader stierf voor zijn geboorte en zijn moeder was twistziek hoewel ze hem ook adoreerde. Het gezin (met nog een oudere broer en een halfbroer) was voor Oswald's achttiende verjaardag al 22 maal verhuisd. Lee had twaalf verschillende scholen bezocht.
Na Oswald's achttiende verjaardag kwam hij bij het korps mariniers (USMC) waar hij een vreemde eend in de bijt was vanwege zijn leesmanieren en zijn interesse in het communisme. Desondanks kreeg hij een training als radarspecialist (waar een hoge veiligheidsklassering voor nodig was). Hij werd gestationeerd op de mariniers luchtvaartbasis El Toro in het Californische Irvine en later op een luchtvaartonderdeel voor de marine in het Japanse Atsugi. Dit was een basis voor spionagevluchten boven de Sovjet-Unie. Hij was in deze tijd geabonneerd op het communistische blad "The Worker" en leerde vloeiend Russisch onder onopgehelderde omstandigheden. Blijkens getuigenissen van collega mariniers was hij geen beste schutter.
Hierna verliet Oswald het korps mariniers en verbleef hij twee jaar in de Sovjet-Unie waar hij op 30 april 1961 trouwde met de twee jaar jongere Marina Proesakova (een studente farmacie). Hun eerste dochter werd daar in februari 1962 geboren. In juni 1962 keerde hij met zijn vrouw terug naar de Verenigde Staten waar hij diverse baantjes had in het gebied rond Dallas en Fort Worth in Texas. Hij bewoog zich in kringen van anticommunistische Russen waarvan de belangrijkste de aristocraat en CIA-agent George de Mohrenschildt was. Eind oktober 1963 werd hun tweede dochter geboren.
Moord op Kennedy.
Volgens de Commissie-Warren kocht Oswald in maart 1963 via een postorderbedrijf een uit de Tweede Wereldoorlog stammend geweer en een revolver onder het alias "Alex J. Hiddell". Deze werden later in verband gebracht met de moord op de president die plaatsvond op 22 november 1963. Oswald werd enkele uren na de moord aangehouden maar ontkende de schoten op de president te hebben afgevuurd of iets tegen Kennedy te hebben. Tijdens zijn ondervraging door de politie (die deels met een leugendetector plaatsvond) ontkende Oswald het geweer gekocht te hebben: de handtekening onder het bestelformulier voor het geweer was volgens Oswald niet door hem geplaatst. Politiek was hij niet gemotiveerd noch zei hij lid te zijn van de Communistische Partij. Tegen journalisten zei hij later: "I didn't shoot anyone" en "I'm just a patsy" ("Ik heb niemand neergeschoten" en "Ik ben slechts een zondebok").
Onschuldig?
Critici van de Commissie-Warren wijzen op de onschuld van Oswald en/of het bestaan van meerdere daders. De belangrijkste van hen was Jim Garrison (destijds officier van justitie te New Orleans waar Oswald in de tijd voor de moord ook regelmatig te vinden was en waar hij vele ontmoetingen had in het anticommunistische circuit). Op Garrisons boek "Op het spoor van de moordenaars" baseerde de cineast Oliver Stone zijn geruchtmakende film "JFK" uit 1991 waarin de vermoedelijke moordenaars van de president worden gezocht in kringen van de CIA. Volgens Garrison, en ook Stone, werd Oswald als geheim agent door zijn superieuren wijs gemaakt dat hij doordrong in een communistisch complot, dat ten doel had om de president te vermoorden. Dat zou, aldus Garrison, verklaren waarom Oswald actie voerde namens het comité 'Fair Play for Cuba.' In werkelijkheid echter werd hij erin geluisd door CIA-medewerkers die na de moord op de president het 'communisme' van Oswald misbruikten om hem de moord op de president in de schoenen te schuiven. Garrison en Stone schetsen het beeld van een Oswald die meerdere pogingen doet om zijn superieuren te waarschuwen dat Kennedy zal worden vermoord, maar dat zijn waarschuwingen in laden verdwijnen.
Recentelijk werd beweerd dat Oswald onschuldig was door de voormalige CIA-man James Files die zegt dat hijzelf het dodelijke schot op de president heeft afgevuurd. Bij zijn arrestatie beschikte Oswald over het telefoonnummer van FBI-agent James Hosty (zowel privé als op diens kantoor). Getuigen beweren dat Oswald dagen voor zijn dood nog met deze FBI-agent had gesproken. Hij had ook bij het FBI-kantoor een briefje afgeleverd voor Hosty maar dat is door de FBI-leidinggevende door de wc gespoeld. Documenten waaruit definitief zou kunnen blijken of Oswald inderdaad een geheim agent was zijn echter tot het jaar 2029 officieel staatsgeheim.
Moord op Oswald.
Oswald werd twee dagen na de moord op de president in het politiebureau van Dallas neergeschoten door nachtclubeigenaar Jack Ruby toen hij op het punt stond om te worden overgebracht naar de lokale gevangenis. Het gebeurde voor de draaiende camera van de Amerikaanse televisie zodat miljoenen Amerikanen de moord op Oswald rechtstreeks op het scherm konden zien. De kogel doorboorde zijn lever, milt en aorta. Oswald overleed diezelfde dag in het Parklandziekenhuis te Dallas (waar artsen twee dagen eerder hadden gepoogd om president Kennedy te redden). Hierdoor kon Oswald niet aan de rechter worden voorgeleid. Oswald werd op 24 november 1963, 13:07 uur dood verklaard (iets meer dan 48 uur na het overlijden van John F. Kennedy).
Onderzoek.
Door de nieuwe president Lyndon B. Johnson werd op 29 november 1963 de officiële Commissie-Warren opgericht om de moord op de president te onderzoeken. De conclusie van de Commissie luidde dat Kennedy door Oswald was vermoord en dat hij alleen had gehandeld. Deze bevinding van de Commissie-Warren zou later de geschiedenis ingaan als de "lone gunman theory" (theorie van de eenzame schutter). In een later onderzoek door de speciale Enquêtecommissie van het Huis van Afgevaardigden (HSCA) aan het eind van de jaren zeventig echter werd de conclusie getrokken dat het wel degelijk om een "mogelijke" samenzwering ging waarbij Lee Harvey Oswald was betrokken.
Volgens dit tweede onderzoek had Oswald drie schoten op Kennedy gevuurd en had hij Kennedy vermoord en Connally verwond. Maar er was een vierde schot richting de limousine afgevuurd: deze was van voren gekomen maar had niets geraakt. De conclusie over het vierde schot was gebaseerd op geluidsmateriaal. De betrouwbaarheid van dat materiaal werd later echter aangevochten. In het tweede onderzoek werd aandacht besteed aan diverse samenzweringstheorieën waarbij geen duidelijke keuze werd gemaakt voor de ene of de andere theorie. Wel is sindsdien het officiële standpunt van de Amerikaanse overheid over de moord op de president niet langer gelijkluidend met de conclusies van de commissie-Warren.
Over de vraag wie precies verantwoordelijk is of zijn voor de moord op president Kennedy, wat Oswald daarmee te maken had en in wiens opdracht Oswald vervolgens vermoord werd bestaan inmiddels tal van theorieën.

</doc>
<doc id="12598" url="https://nl.wikipedia.org/wiki?curid=12598" title="GUI">
GUI



</doc>
<doc id="12600" url="https://nl.wikipedia.org/wiki?curid=12600" title="CLI">
CLI

De term CLI wordt gebruikt als:

</doc>
<doc id="12601" url="https://nl.wikipedia.org/wiki?curid=12601" title="Dagblad De Typhoon">
Dagblad De Typhoon



</doc>
<doc id="12606" url="https://nl.wikipedia.org/wiki?curid=12606" title="Putoptie">
Putoptie



</doc>
<doc id="12607" url="https://nl.wikipedia.org/wiki?curid=12607" title="Joan Collins">
Joan Collins

Joan Henrietta Collins (Paddington, Londen, 23 mei 1933) is een Brits televisie- en filmactrice, filmproducent, schrijver en columnist.
Loopbaan.
Na een vroege, bijzondere carrière werd ze in de jaren 1980 erg populair door haar rol als 'superbitch' Alexis Colby in de televisieserie "Dynasty". Collins heeft in meer dan 60 films meegespeeld en heeft meerdere boeken geschreven.
Op 31 december 2014 werd zij geridderd door Koningin Elizabeth II vanwege haar opmerkelijke bijdragen voor de Britse entertainmentindustrie, waardoor zij zichzelf voortaan Dame Joan mag noemen.
Privéleven.
Collins is in 2002 getrouwd met Percy Gibson, acteur en manager van een theatergezelschap, en 32 jaar jonger dan zijzelf. Vier eerdere huwelijken strandden. Ze heeft twee kinderen uit haar tweede huwelijk, met zanger Anthony Newley, en een uit haar derde, met Apple Records-platenbaas Ron Kass. Haar jongere zuster is de schrijfster Jackie Collins (1937-2015).

</doc>
<doc id="12610" url="https://nl.wikipedia.org/wiki?curid=12610" title="Rita Reys">
Rita Reys

Rita Reys, geboren als Maria Everdina Reijs (Rotterdam, 21 december 1924 – Breukelen, 28 juli 2013), was een Nederlands jazzzangeres. Zij gaat door voor de grootste jazzzangeres die Nederland heeft voortgebracht.
Persoonlijk leven.
Rita Reys werd geboren in de Kortewagenstraat in het centrum van Rotterdam. Kort daarna – in februari 1925 – verhuisde het gezin naar de Prinsenstraat, waarna in juli 1927 verhuisd werd naar de Paradijslaan in Crooswijk. Uiteindelijk betrok de familie in november 1936 een woning aan de Sophiakade in de wijk Kralingen. Rita was het derde kind uit een gezin met tien kinderen. Haar vader Adrianus Jacobus Karel (Karel) Reijs was violist en haar moeder Adriana Helena (Jeanne) Termijn was voordat zij trouwde revuedanseres geweest. Haar officiële voornamen Maria Everdina zijn dezelfde als die van haar maternale grootmoeder. Haar moeder noemde haar Riet. Thuis werd voornamelijk licht-klassieke muziek gedraaid en gespeeld en weinig jazz. Zodoende groeide Reys op onder de klanken van onder meer Tsjaikovski en Chopin. Na de lagere school ging Reys naar de mulo, waar zij het eerste schooljaar niet afmaakte.
Op 2 november 1945 trouwde zij met drummer Wessel Ilcken, met wie zij in 1954 een dochter kreeg. Vlak nadat Reys was teruggekeerd van haar tweede Amerikaanse tournee overleed Ilcken op 13 juli 1957 aan een hersenbloeding. Op 30 september 1960 hertrouwde Reys met haar begeleider-pianist Pim Jacobs. Op 3 juli 1996 overleed deze aan de gevolgen van kanker. Reys woonde jarenlang in Tienhoven.
Vroege carrière.
Op haar zestiende al nam Reys' zangcarrière steeds serieuzere vormen aan, toen ze bij zangconcoursen in haar geboortestad Rotterdam de ene na de andere eerste prijs in de wacht sleepte en in diverse clubs gevraagd werd om te komen optreden. Rond die tijd formeerde ze met muzikale vrienden uit Rotterdam haar eerste eigen ensemble, de Hawaian Minstrels. Gedurende de jaren 1942-1943 werkte zij onder meer in de Rotterdamse nachtclub Cascade, waar haar vader "Stehgeiger" was, begeleider van het orkest. Maar omdat zij het huis uit wilde, kwam daaraan spoedig een einde en in 1943 verhuisde zij naar Hilversum. Daar had zij op 16 maart haar allereerste radio-optreden, onder begeleiding van het orkest van Klaas van Beeck.
In Hilversum leerde Reys in datzelfde jaar Wessel Ilcken kennen, die haar introduceerde in de "jazzscene". Met het orkest van Lex van Spall traden ze in de plaatselijke club Hof van Holland op voor de Canadezen die in Nederland gelegerd waren en vanaf het daaropvolgende jaar trokken ze met het orkest van Ted Powder voor het eerst regelmatig naar het buitenland. In 1948 volgde een maandenlang engagement in Tanger (Marokko) en Oran (Algerije), met het orkest van Piet van Dijk.
In 1950 richtten Reys en Ilcken hun eigen combo op, waarmee ze in de daaropvolgende jaren zowel in Nederland als elders in Europa succes boekten: het Rita Reys Sextet. Haar broer Karel bespeelde altsax en klarinet. Het debuut was op 1 april van dat jaar in bar-dancing "Palace" aan het Amsterdamse Thorbeckeplein, waar Willy Alberti als gast optrad. Het sextet speelde echter voornamelijk in het buitenland. In Engeland werd opgetreden in Amerikaanse legerbases en dansclubs. Daar ontmoette zij saxofonist Ronnie Scott, oprichter van jazzclub Ronnie Scott's. Een krant in het Schotse Edinburgh kopte "Rita Gives Swing Fans A Dutch Treat". In 1953 verbleven Rita en Wessel enkele maanden in Stockholm, toen het centrum van de Europese jazzscene. Voor het label Artist nam zij er in maart van dat jaar haar eerste muziekplaten op, met de band van altsaxofonist Lars Gullin. Zij ontmoette er Ella Fitzgerald, Dizzy Gillespie, Oscar Peterson en Lester Young en woonde samen met Ilcken studio-opnamen bij van Quincy Jones met onder meer Clifford Brown, Art Farmer en Lars Gullin.
Toen Reys zwanger werd, ging het echtpaar terug naar Nederland, waar de twee een woning betrokken boven de Amsterdamse jazzclub Sheherazade. Over die tijd herinnerde Reys zich later: "Het was heerlijk om in de Sheherazade te spelen. Er kwam een echt jazzpubliek: Simon Vinkenoog, Karel Appel, Simon Carmiggelt, noem maar op. En een hoop muzikanten natuurlijk. Als er een jazzconcert was geweest in het Concertgebouw, kwamen al die Amerikanen na afloop naar de Sheherazade om mee te blowen. Dat waren fantastische sessies. Wij werden zó geïnspireerd, zó meegesleept, we hebben daar echt het vak geleerd."
Rita Reys' nationale doorbraak volgde in januari 1955, met de verschijning van Jazz Behind the Dikes (Philips). Onder begeleiding van het Wessel Ilcken Combo nam zij voor deze elpee 'My Funny Valentine' op. Voor het Nederlandse publiek bleef dit lange tijd, naar haar eigen zeggen, "een soort van handelsmerk".
In december datzelfde jaar kwam de Popular Albums Director van platenmaatschappij Columbia naar Nederland en hoorde Reys zingen in de Sheherazade. Onder de indruk van haar kwaliteiten nodigde hij haar uit naar New York te komen, alwaar op 3 mei 1956 met Art Blakey's Jazz Messengers de eerste opnamesessie plaatsvond voor haar eerste in het buitenland opgenomen elpee 'The Cool Voice of Rita Reys'. Zeven weken later volgde de tweede. Op 'The Cool Voice' zijn onder meer Hank Mobley, Horace Silver, Donald Byrd en Kenny Drew achter Reys te horen. Nadien zou zij met nog veel andere Amerikaanse jazzmusici samenwerken, onder wie Jimmy Smith, Dizzy Gillespie, Johnny Griffin, Stan Getz, Lester Young, Zoot Sims en Milt Hinton.
Avakian zei jaren later over zijn tijd met haar: "Rita kon echt swingen. Het was de swingende kwaliteit van haar frasering die mij voor haar won en die ook indruk maakte op de muzikanten. Die wisten meteen dat het met haar zou klikken. Dat is precies wat er op die plaat gebeurde en dat kan iedereen vandaag nog horen".
Avakian nam Reys gedurende deze maanden mee naar alle beroemde New Yorkse jazzclubs, waar zij overal het podium betrad. Zij trad op in Birdland met onder meer Lester Young en later de Village Vanguard. Met Horace Silver en enkele andere musici reden ze regelmatig naar Brooklyn, voor "gigs" in plaatselijke jazzclubs. Ook leerde zij in die tijd Tony Bennett (een goede bekende van Avakian) kennen met wie zij bevriend raakte, evenals Johnny Mathis. Terug in Nederland stond zij in december voor het eerst in de Grote Zaal van het Concertgebouw, met een trio bestaande uit Pim Jacobs (piano), Ruud Jacobs (bas) en Wessel Ilcken (drums). In Parijs maakte zij radio-opnamen voor het toentertijd bekende programma Jazz aux Champs-Elysées.
In 1957 ging Reys andermaal naar New York, waar zij in Teddy Powell's Lounge een week lang optrad met als begeleiders onder meer organist Jimmy Smith. Reys ging ook naar Toronto waar zij, eveneens een voor een week, werkte in Town Tavern. Terug in New York trad zij op met onder meer Herbie Mann en Oscar Pettiford. Plaatopnamen, voor het label Dawn, werden gemaakt met onder anderen Milt Hinton op bas en Osie Johnson op drums.
Na twee maanden in Amerika vertrok Reys naar Nederland, waar zes dagen na haar terugkomst Ilcken een hersenbloeding kreeg en vier dagen later overleed. Toch ging zij nog dezelfde avond aan het werk, voor een televisie-uitzending vanuit Loosdrecht.
Europe's First Lady of Jazz.
Na haar Amerikaanse tournees volgde wederom Europees succes. Op het Franse jazzfestival van Juan-les-Pins in 1960 werd Reys uitgeroepen tot Europe's First Lady of Jazz. Op 30 september dat jaar trouwde ze met Pim Jacobs, ter gelegenheid waarvan ze de elpee "Marriage In Modern Jazz" opnamen. Reys won er een jaar later haar eerste Edison mee, haar tijdens het Grand Gala du Disc uitgereikt door Wim Sonneveld. Een tweede volgde een jaar later, voor haar elpee met drummer Kenny Clarke. In Europa traden Reys en het Trio Pim Jacobs op tijdens vrijwel alle grote jazzfestivals: Comblain-la-Tour, Palermo, Warschau, Praag, Boedapest, Berlijn, Zagreb, etc.
In 1965 nam zij een elpee op met de Amerikaanse dirigent en arrangeur Oliver Nelson. Vier jaar later was zij, samen met Pim Jacobs, de eerste Nederlandse jazzmusicus die optrad tijdens het New Orleans International Jazz Festival. Zij zong met Clark Terry, Zoot Sims, Milt Hinton en Alan Dawson. Het plaatselijke weekblad schreef: "She is a totally pleasing, unpretentious vocalist who should be heard more in the United States".
Reys had de ambitie te laten zien dat ze meer in haar mars had. Zij ging, daartoe mede aangezet door producer John Vis, samenwerken met dirigent en arrangeur Rogier van Otterloo en nam met diens orkest vier songbooks op: "Rita Reys Sings Burt Bacharach" (1971), "Rita Reys Sings Michel Legrand" (1972), "Rita Reys Sings George Gershwin" (1975) en "Rita Reys Sings Antonio Carlos Jobim" (1981). De eerste twee werden beide een gouden plaat en werden bekroond met een Edison. Het leverde haar in eigen land een nog bredere populariteit op. Ook de componisten waren over Reys' vertolkingen te spreken. Bacharach had altijd al gezegd: "She's a fabulous singer". Over het album met diens repertoire schreef hij haar: "I love what I heard on the album. So happy to hear you again". Michel Legrand schreef: "Rita Reys, who sings the love songs with such love, that I really love her, and you will too".
In 1979 ging zij, ook weer op initiatief van John Vis, de studio in met het Trio Pim Jacobs, waarin gitarist Wim Overgaauw inmiddels was vervangen door drummer Peter Ypma en de Amerikaanse saxofonist Johnny Griffin. Vanaf 1980 mocht zij zich ereburger van de stad New Orleans noemen, de bakermat van de jazz. In de jaren tachtig keerde zij goeddeels helemaal terug naar het Amerikaanse Songbookrepertoire, waarmee ze vanaf de jaren vijftig furore had gemaakt. Het resulteerde onder meer in het album 'Memories of you' (1983), met een orkest onder leiding van pianist Lex Jasper. Het album werd opgenomen in een studio in Londen, waar op dat moment Barbra Streisand bezig was een album op te nemen. Later bleek zij minutenlang aan de deur van de studio waar Reys zong te hebben staan luisteren, zo vertelde Lex Jasper in een interview aan het blad "JAZZ" in 2008.
Twee jaar later werd er borstkanker bij Reys geconstateerd, waar zij snel bovenop kwam. Na wekenlange medische behandelingen trad zij op in een uitverkocht Concertgebouw. Niemand wist van haar ziekte en de kranten stonden vol lovende recensies. Het concert, dat voor de TROS-radio was opgenomen, werd uitgebracht op elpee en cd. Reys zei over die avond in dagblad "de Volkskrant": “Dat concert is inderdaad een soort nieuwe start geweest, zo van: vergeten al die rotzooi achter me”.
In 1986 ging een al lang gekoesterde wens van Reys in vervulling, toen zij in de Wisseloordstudio's in Hilversum een kerstalbum opnam: "Have Yourself a Merry Little Christmas", samen met het Trio Pim Jacobs en het Metropole Orkest onder leiding van Rogier van Otterloo. Het werd het laatste album waarvoor zij samenwerkte met Van Otterloo, die twee jaar later overleed.
In 1991 ontving Reys op het North Sea Jazz Festival de Bird Award en later dat jaar kreeg zij in Den Haag, uit handen van de Amerikaanse ambassadeur, een persoonlijke oorkonde uitgereikt voor haar bijdrage aan de promotie van het Great American Songbook. Mede naar aanleiding hiervan maakte zij in 1992 twee dubbel-cd's: "Rita Reys: The American songbook, volume 1" en "2". Het zouden de laatste cd's worden die zij opnam met haar echtgenoot. Bij hem werd in 1995 kanker geconstateerd. De tournee ter gelegenheid van Reys' 70e verjaardag werd afgeblazen en er volgde een lang traject van medische behandelingen. Hij overleed in 1996 op 61-jarige leeftijd. Tien dagen na zijn overlijden nam Reys voor hem de Bird Award in ontvangst, waarbij zij zei, "zoals Pim het wilde", terug te komen als zangeres.
Latere carrière.
Op het North Sea Jazz Festival van 1997 gaf Reys wederom acte de présence, met haar nieuwe trio onder leiding van Lex Jasper. Deze arrangeerde en dirigeerde ook het Philharmonisch Orkest van Hannover, waarmee ze in het najaar haar vijfde "Songbook"-vertolking opnam: 'Rita Reys Sings Henry Manchini'. Toen ze dit repertoire kort na verschijning uitvoerde in de Rotterdamse concertzaal De Doelen schreef het "Rotterdams Dagblad": "Rita Reys begint glorieus opnieuw".
Twee jaar later volgde, ter gelegenheid van Reys' 75ste verjaardag, een nieuw studioalbum: 'The Lady Strikes Again'. Hierop is zij te horen met het Trio Cor Bakker, het Trio Lex Jasper, het Rosenberg Trio en gastvocaliste Mathilde Santing. Toenmalig minister-president Wim Kok overhandigde haar in de Haagse sociëteit De Witte het eerste exemplaar van het album. Hij bleek al decennialang een groot bewonderaar van haar te zijn. Eveneens ter gelegenheid van haar verjaardag stond ze in februari 2000 in de Grote Zaal van het Concertgebouw, met The Jazz Orchestra of the Concertgebouw en gasten Louis van Dijk, Miranda van Kralingen en Mathilde Santing.
Een van Reys' laatste studioalbums is "Beautiful Love: A tribute to Pim Jacobs", een eerbetoon aan haar tweede echtgenoot Pim Jacobs. Het album verscheen ter gelegenheid van haar tachtigste verjaardag, evenals haar samen met journalist Bert Vuijsje geschreven biografie "Rita Reys Lady Jazz". In januari 2007 stond ze samen met het Kwintet Ruud Jacobs in een uitverkocht Carré in Amsterdam, waar een dvd van werd opgenomen. Voor zowel genoemde cd als deze dvd, respectievelijk gearrangeerd door gitarist Martijn van Iterson en pianist Peter Beets, nam ze veel niet eerder gezongen repertoire ter hand. Over het concert in Carré schreef "NRC Handelsblad": "Rita Reys schittert in een vol Carré" en "Reys heeft nog altijd de beste timing".
Op 22 december 2006 ontving Reys als eerste Nederlandse jazzmusicus de Oeuvre Edison, na onder meer Tony Bennett en Herbie Hancock. In het juryrapport stond: "Rita Reys is al meer dan een halve eeuw onafgebroken en onbetwist de grootste jazzzangeres van Nederland". Het was de zesde Edison die zij in ontvangst mocht nemen.
In 2008 trad Reys voor de negentiende keer op tijdens het North Sea Jazz Festival, samen met de Jazz Orchestra of the Concertgebouw onder leiding van Henk Meutgeert. In december 2009 stond zij samen met hetzelfde orkest en collega-zangeres Trijntje Oosterhuis in een uitverkocht Concertgebouw te Amsterdam. Samen zongen ze onder meer 'White Christmas' en 'Alfie', een compositie van Burt Bacharach die beide vocalisten eerder opnamen voor hun eigen Bacharach-albums.
Aan haar studioalbum Young At Heart werd medewerking verleend door de Amerikaanse tenorsaxofonist Scott Hamilton en Thijs van Leer op hammondorgel. Op de cd brengt Reys twaalf stukken ten gehore, waarvan zij er tien niet eerder op haar repertoire had staan, zoals 'Love Me or Leave Me', 'You Hit the Spot' en titelsong 'Young at Heart'. De arrangementen zijn van de hand van Reys' vaste pianist Peter Beets.
In 2011 stond Reys 70 jaar op het podium, wat een unicum is in de wereld van de vocale jazzmuziek. Voor haar verdiensten voor de muziek, en meer specifiek de jazz in Nederland, werd ze eind dat jaar opnieuw geridderd: bij koninklijk besluit van 10 oktober 2011 werd ze benoemd tot Ridder in de Orde van de Nederlandse Leeuw. De voordracht werd met aanbevelingsbrieven ondersteund door Fay Claassen, Wim Kok, Neelie Kroes, Mathilde Santing, Sylvia Tóth, Bert Vuijsje, Imme Schade van Westrum, Hans van Willigenburg en Joop van Zijl. De bijbehorende versierselen werden haar op 21 november opgespeld in haar geboorteplaats op de SS Rotterdam. In 2012 trad ze voor de twintigste keer op tijdens het North Sea Jazz Festival.
Op 6 juli 2013 trad Reys voor het laatst op, in de North Sea Jazz Club in het Amsterdamse Westerpark. Ze was net hersteld van een zware heupoperatie. Eind van die maand werd zij getroffen door een hersenbloeding, waaraan zij kort daarop overleed. Op 5 augustus was er een herdenkingsdienst in de Sint-Johannes de Doperkerk in Breukelen en werd zij in besloten kring gecremeerd.
Zesmaal werd ze onderscheiden met een Edison Music Award: voor haar lp's "Marriage in modern jazz" (1960), "Rita Reys Today" (1969), "Rita Reys Sings Burt Bacharach" (1971), "Rita Reys Sings Michel Legrand" (1972) en "Two for tea" (1988, met Louis van Dijk).
Bibliografie.
Rita Reys &amp; Bert Vuijsje, "Rita Reys: Lady Jazz", Amsterdam: Rap, 2004, .

</doc>
<doc id="12611" url="https://nl.wikipedia.org/wiki?curid=12611" title="Pontos">
Pontos



</doc>
<doc id="12612" url="https://nl.wikipedia.org/wiki?curid=12612" title="Nirvana (Amerikaanse band)">
Nirvana (Amerikaanse band)

Nirvana was een Amerikaanse grungeband die in 1987 werd opgericht in Aberdeen, Washington door zanger en gitarist Kurt Cobain en bassist Krist Novoselic. De band kende een reeks verschillende drummers van wie Dave Grohl, die in 1990 bij de band kwam, de langstzittende was.
De band vestigde zichzelf binnen de muziek-scene van Seattle door in 1989 het debuutalbum "Bleach" uit te brengen op het indie-label Sub Pop. Nadat de band tekende bij het grote label DGC Records, kende het onverwacht succes met de single "Smells Like Teen Spirit", van het tweede album "Nevermind" (1991). Hierop betrad Nirvana de mainstream en nam het het genre 'grunge' hierin mee. Frontman Kurt Cobain werd door de media bestempeld als "stem van een generatie", terwijl Nirvana gezien werd als vaandeldrager voor Generatie X. Cobain voelde zich ongemakkelijk bij alle aandacht en legde zich toe op de muziek. Hij vond dat de boodschap en artistieke visie van de band verkeerd werden geïnterpreteerd door het grote publiek dat hij uitdaagde met hun derde album "In Utero" (1993).
Met Cobains dood in april 1994 kwam er een einde aan het relatief korte bestaan van Nirvana. De invloed en populariteit van de band bleven echter onverminderd in de jaren die volgden. Het nummer "You Know You're Right", een niet eerder uitgebrachte demo, stond in 2002 hoog in radio-playlists over de hele wereld. De band verkocht wereldwijd meer dan vijftig miljoen platen, waarvan meer dan 25 miljoen in de Verenigde Staten.
Bandgeschiedenis.
Opkomst en hoogtepunt.
Nirvana werd in 1987 opgericht in de Amerikaanse plaats Aberdeen, Washington, nadat Kurt Cobain en Krist Novoselic elkaar enkele jaren eerder hadden ontmoet. Aanvankelijk was de band een viermansformatie met Chad Channing op drums en Jason Everman op gitaar. In 1989 werd in deze formatie het debuutalbum "Bleach" opgenomen en uitgebracht door Sub Pop. De band ging op tournee in Amerika en later in Europa. Daarna verlieten Channing en Everman de band. Er werd tijdelijk een drummer aangesteld, Dale Crover, maar de samenwerking was kort en betrof slechts opnames van enkele nummers. In 1990 kwamen Cobain en Novoselic via Buzz Osborne van de Melvins in contact met Dave Grohl. Hij werd de nieuwe drummer, met wie ze hun tweede Europese tournee deden. In datzelfde jaar tekende Nirvana bij DGC Records (onderdeel van Geffen Records). Met als producer Butch Vig begon de band aan een nieuw album te werken. Met het verschijnen van dat nieuwe album "Nevermind", een jaar later, bereikte de band internationale populariteit: het album betekende de doorbraak bij het grote publiek en de single "Smells Like Teen Spirit" werd een wereldhit. Na "Smells Like Teen Spirit" volgde van hetzelfde album nog "Lithium", "Come As You Are" en "In Bloom".
Opheffing.
Na een mislukte zelfmoordpoging in Rome en een ziekenhuisopname werd Cobain op de ochtend van 8 april 1994 door een elektricien dood gevonden in de garage van zijn landhuis in Seattle. Hij had zich drie dagen eerder met een hagelgeweer door zijn hoofd geschoten. Er bestaat nog steeds controverse omtrent Cobains doodsoorzaak, volgens sommigen wijst een aantal zaken eerder op moord dan op zelfmoord. De concentratie heroïne die in het lichaam van Cobain gevonden was, zou zo hoog zijn dat hij niet eens meer kon staan of een kogel kon afvuren en in zijn zelfmoordbrief zou het laatste stukje in een ander handschrift zijn geschreven. Door andere onderzoekers worden deze theorieën echter in twijfel getrokken.
Nirvana werd direct na de dood van Cobain opgeheven. In 2002 werd bij gelegenheid van het uitkomen van het verzamelalbum een laatste single uitgebracht: "You Know You're Right". Aan het uitkomen van dat verzamelalbum gingen jaren van gesteggel en rechtszaken met Courtney Love, Cobains weduwe en mede-eigenaar van de rechten, vooraf. De overige bandleden, Krist Novoselic, Dave Grohl en Pat Smear zullen onder de naam Nirvana geen werk meer uitbrengen. In 2004 werd toch de box-set "With the Lights Out" uitgebracht, een 3-cd + dvd met B-sides en singles. Een jaar later, in 2005, werd "" uitgebracht, een soort samenvatting van de dat jaar daarvoor uitgebrachte 'demo en rariteiten boxset'. Ook bevat dit album 3 'nieuwe' (stond al enige tijd op tape, alleen nooit uitgebracht), onbekende nummers. Ook de voor veel Nirvana-fans "holy grail", het nummer "Spank thru" van de Fecal Matter-demo. Dit nummer was destijds de debuutsingle van Nirvana en komt ook voor op diverse bootlegs en op "From the Muddy Banks of the Wishkah". Deze demo-tape, met drums en backing vocals van Dale Crover en zang en gitaar van Cobain, bewoog Novoselic ertoe om samen met Cobain een band te beginnen. Ook staan er twee demoversies op van nummers die al uitgebracht en gekend waren.
Kurt Cobain wordt in het Guinness Book of Records genoemd met "MTV Unplugged in New York", dat het meestverkochte album na de dood van de uitvoerder werd.
Post-Nirvana.
Na de dood van Kurt Cobain richtten alle overgebleven leden van de band eigen bands op.
Rock and Roll Hall of Fame.
In 2014 werd Nirvana opgenomen in de Rock and Roll Hall of Fame. Voorwaarde om genomineerd te worden is dat de eerste plaat van de betreffende artiest minstens 25 jaar geleden is verschenen. Nirvana is in 2014 de 'jongste' genomineerde en komt ook voor het eerst in de lijst voor. De debuutsingle "Love Buzz" – een cover van de Nederlandse groep Shocking Blue – verscheen eind 1988. Het debuutalbum "Bleach" werd in 1989 uitgebracht.
Joan Jett heeft de overleden zanger Kurt Cobain vervangen bij de Nirvana toetreding op 10 april (20 jaar na de dood van de Nirvana-frontman). De band trad in de originele samenstelling (bassist Krist Novoselic, drummer Dave Grohl en live-gitarist Pat Smear) op tijdens de Rock and Roll Hall of Fame-avond. De grungeband is officieel toegetreden tot de Hall of Fame, waarbij voormalig R.E.M.-zanger Michael Stipe de band introduceerde. Niet alleen Joan Jett voegde zich bij de band uit Seattle, ook Sonic Youth-gitarist Kim Gordon, Lorde en St. Vincent klommen op het podium om met de nog levende leden van Nirvana nummers te spelen. Jett zong "Smells Like Teen Spirit", Gordon zorgde voor "Aneurysm", St. Vincent bracht "Lithium" ten gehore en Lorde coverde "All Apologies".
In 2023 werd de band nog de Lifetime Achievement Award toegereikt op de Grammy Award uitreiking. Deze werd in ontvangst genomen door overblijvende bandleden Dave Grohl, Krist Novoselic en Pat Smear.
Stijl.
Thema's.
In de nummers van Nirvana zitten consequent bepaalde thema's zoals afstomping, verveling, vervreemding, depressie en identiteitsproblemen. Vaak wordt de bedoeling verstopt onder een oppervlakkig beeld van woede en/of waanzin. Een enkel liedje, zoals "Turnaround" ("Incesticide") verkondigt een politieke mening, maar dat is voor Nirvana vrij ongebruikelijk (dit is dan ook een cover van Devo).
Die mening verkondigden de bandleden wel regelmatig in de gebruikelijke "bindteksten", samen met hun 'anti-rockstar attitude'. Nirvana is een antwoord op de overheersing van de hairmetal in die tijd, en wordt beschouwd als de band waarmee de voornamelijk stedelijke jeugd van Generation X zich het meest associeerde, wat hun succes in de VS, maar ook in het buitenland verklaart.
Nirvana's onderwerpen zijn verwant aan het karakter van songwriter Cobain. Bij Nirvana en Cobain komt één probleem duidelijk naar voren waar ook andere muzikanten last van hebben: de tegengestelde wensen om succesvol en beroemd te zijn en tegelijkertijd onafhankelijk te blijven (zoals van platenverkopen en verwachtingen). Hoewel Cobain van kindsbeen af een rockster wilde zijn, wilde hij niet de verantwoordelijkheden en vaak apathische en banale omstandigheden van de showbizz ondergaan.
Het album "In Utero" opent met "Teenage angst has paid off well / Now I'm bored and old", wat een verwijzing is naar het succes van "Nevermind" en alles wat daarbij kwam kijken.
Enkele teksten waarin de typische Nirvana-thema's zichtbaar zijn:
Invloeden.
Nirvana is beïnvloed door allerlei soorten bands, uit uiteenlopende genres als grunge, punkrock, new wave en blues. Om hun afkeer van commercie te tonen, verwezen de bandleden vaak naar muzikale voorbeelden die veel onbekender waren en namen deze ook vaak aan als voorprogramma.
Bands waaraan veelvuldig gerefereerd werd:
Voorprogramma's.
Als voorprogramma gekozen bands waren:
Nirvana toerde zelf voor hun doorbraak als voorprogramma met:
Nirvana bracht hun eerste album ("Bleach") uit bij het Sub Pop label, indertijd met de bezetting Kurt Cobain, Krist Novoselic en Chad Channing (drums); daarna stapte de band over naar het grotere Geffen Records.
Leden.
Laatste bezetting 
Voormalige leden

</doc>
<doc id="12613" url="https://nl.wikipedia.org/wiki?curid=12613" title="Nirwana">
Nirwana

Nirwana (Sanskriet निर्वाण, "nirvāņa", uitgeblust, onbeweeglijk) of nibbana (Pali) is de hoogste staat die door de mens bereikt kan worden en waardoor heiligheid behaald wordt. Het uitgedoofd zijn verwijst naar het hoofddoel van het boeddhisme, het einde van begeerte, aversie en verwarring. Naast het boeddhisme kennen andere Indiase spirituele tradities ook een nirwana, vaak met een andere betekenis.
Nibbana in het Theravada.
In het theravada verwijst het woord nibbana naar de verlichting die de Boeddha zelf bereikt had en die hij zijn studenten onderwees. Iemand die het nibbana behaald heeft, is iemand waarin de mentale oorzaken van het lijden (verlangens en aversie) niet meer kunnen ontstaan, omdat aan de oorzaak ervan (onwetendheid en verwarring) voor altijd een einde is gemaakt.
Het uitdoven of uitgaan van verlangens, haat, onwetendheid en verwarring is volgens de leer van de Boeddha een logisch resultaat van de ontwikkeling van het Achtvoudig Pad tot aan het hoogste niveau. Verder kan gezegd worden dat iemand die het nibbana behaald heeft de Vier Nobele Waarheden in al haar aspecten compleet begrijpt en deze ook volledig toegepast heeft.
Nibbana en verlichting.
Uitgeblust zijn is in het theravada een van de kenmerken van ontwaking of verlichting (pali: "bodhi"). Iemand die werkelijk verlicht is, weet wat het nibbana is en ervaart het ook.
Nibbana is in de leer van het Theravada boeddhisme de volledige bevrijding uit het "samsara", het steeds maar weer ervaren van lijden en geboorte, ziekte en dood. Het verschil tussen een leven in samsara en een leven in nibbana is dat iemand in samsara afwisselend verlangen, haat en verwarring meemaakt. Dit zorgt ervoor dat een leven in samsara pijnlijk en vol lijden is. In het nibbana is daar geen sprake van en ervaart men vrijheid van lijden: werkelijke gelukzaligheid. Het leven van iemand die leeft in het nibbana wordt gekenmerkt door compassie, vriendelijkheid, wijsheid, gelijkmoedigheid, onthechtheid en geluk. 
Iemand die het nibbana behaald heeft, is een boeddha als dit op eigen kracht, zonder leraar, behaald is. Een sotapanna (de laagste graad van heiligheid) heeft de dhamma gezien en heeft een voorproefje van het nibbana gehad. De sotapanna is op weg naar het nibbana, maar heeft haar nog niet bereikt. De arahant (iemand die de hoogste graad van heiligheid bezit) heeft het nibbana (en verlichting) bereikt als discipel van een boeddha. 
Iemand die het nibbana (of verlichting) bereikt heeft, ervaart in dit leven nog steeds de natuurlijke gevolgen van een geboorte als mens: ziekte, ouderdom en dood. Deze blijft er echter gelijkmoedig onder en de lichamelijke pijn veroorzaakt geen geestelijke of mentale pijn. Bij het overlijden ervaart iemand die het nibbana behaald heeft het "parinibbana" en wordt niet weder geboren.
Nibbana in de praktijk.
Een boeddhistisch begrip wat nauw verwant is aan het nibbana is "anatta" (pali) of niet-zelf. Indien het concept van niet-zelf niet correct begrepen wordt, kan ook het nibbana niet correct bevat worden.
"Het lijden bestaat, maar niemand ondergaat het.maar het leidt wel de weg"
"De daad is, maar een doener is er niet."
"Nibbana bestaat, maar niet degene die het binnengaat."
"Het pad is, maar geen reiziger begaat het."
"—Visuddhamagga, XVI"
Nibbana is volgens het boeddhisme een praktisch iets wat zelf ervaren kan worden. Ajahn Chah gebruikte de gelijkenis van de smaak van een appel, die op verschillende manieren beschreven kan worden en waarover verschillende theorieën ontwikkeld kunnen worden. Maar pas wanneer de appel is geproefd, is bekend wat de smaak van een appel echt is en blijkt dat de verschillende beschrijvingen misschien wel waar zijn, maar niet tot de essentie van de smaak van een appel behoren.
Nirwana in het Mahayana.
De later ontstane mahayana-stroming van het boeddhisme vond dat het nirwana-idee van het theravada en de overige vroege boeddhistische scholen te beperkt was. Het mahayana paste bepaalde boeddhistische spirituele idealen daarom aan, waarbij zij uit bleef gaan van de basisbeginselen van het boeddhisme. Deze nieuwe idealen werden vervolgens uitgewerkt in zowel praktische, logische als metafysische aspecten. Als gevolg hiervan week het "nirwana"-idee van het theravada uit naar de achtergrond en kwam daarvoor in de plaats het bodhi-ideaal van het mahayana.
Bodhi (Sanskriet; verlichting) is het doel wat mahayana-boeddhisten nastreven. Met verlichting wordt hier meer specifiek de verlichting van een boeddha bedoeld en niet die van een arahant. De tegenpool van verlichting is onwetendheid en verwarring.
Volgens de aanhangers van het mahayana is nirwana niet de hoogste staat die bereikt kan worden, maar slechts een tussenstation op de weg naar ultieme verlichting (bodhi) van een boeddha. Mahayana-boeddhisten spreken ook wel over lager nirwana als ze het nirwana van het theravada bedoelen en over het hoger nirwana als ze de verlichting van een boeddha bedoelen.
Nirvana in de Mahatmabrieven.
Volgens de theosofische Mahatmabrieven uit het einde van de 19e eeuw gaat het nirvana "devachan" (hemel) te boven. Nirvana is een "'nog hogere bewustzijnstoestand, waarin alle objectieve dingen worden vergeten. Het is een toestand van absolute Rust en assimilatie met "Parabrahm" - het is Parabrahm zelf." Devachan is de voortdurend veranderende bewustzijnstoestand, waar de Ego (het goddelijke zelf) na het overlijden zuiver geestelijke aspiraties geniet om daarna te worden wedergeboren in een nieuwe persoonlijkheid. "Avitchi" (hel) is de antithese van devachan. De Ego laat voor het binnentreden van devachan de schil (overleden persoonlijkheid) achter in "kamaloka" (het gebied van kama, begeerte), waar het geleidelijk uiteenvalt.

</doc>
<doc id="12615" url="https://nl.wikipedia.org/wiki?curid=12615" title="Graf von Stauffenberg">
Graf von Stauffenberg



</doc>
<doc id="12616" url="https://nl.wikipedia.org/wiki?curid=12616" title="Ursa major">
Ursa major



</doc>
<doc id="12618" url="https://nl.wikipedia.org/wiki?curid=12618" title="Grote beer">
Grote beer



</doc>
<doc id="12619" url="https://nl.wikipedia.org/wiki?curid=12619" title="Haarlems Dagblad">
Haarlems Dagblad

Haarlems Dagblad is een regionale ochtendkrant voor Haarlem en omstreken, te weten Haarlemmermeer en de noordelijke Bollenstreek (Hillegom en De Zilk). In 2013 bedroeg de oplage 28.766 exemplaren.
Geschiedenis.
"Haarlem's Dagblad" (met apostrof) verscheen voor het eerst in de zomer van 1883, als opvolger van het mislukte "Haarlemsch Dagblad" van uitgever H.M. van Dorp, dat slechts vier jaar had bestaan. Oprichter was Jan Michiel Bomans (1850-1909), grootvader van Godfried Bomans, die als volgt adverteerde: 'Drukkers-Uitgevers: Bomans en Co., te Haarlem'. De apostrof voor de genitief-s die Bomans in de titel gebruikte, werd na de Tweede Wereldoorlog geschrapt.
Gedurende de Tweede Wereldoorlog verplichtte de bezetter de twee dagbladen "Haarlem's Dagblad" en "Opregte Haarlemsche Courant" tot een fusie. Het fusieproduct, dat zich moest voegen naar de denkbeelden van de bezetter, kwam uit onder de titel "Haarlemsche Courant". Op 5 april 1945 verscheen deze krant voor het laatst. Na de oorlog bleef de fusie gehandhaafd, maar de titel luidde vanaf toen: "Haarlems Dagblad". Vanaf maandag 13 september 1948 kreeg de kop de toevoeging 'Oprechte Haarlemsche Courant 1656'.
De krant werd aanvankelijk uitgegeven door Damiate, vanaf 1992 door Hollandse Dagbladcombinatie en later door Holland Media Combinatie. Sinds 2019 is "Haarlems Dagblad" een uitgave van Mediahuis Nederland.
"Haarlems Dagblad" was lange tijd een avondblad, maar werd in 2005 een ochtendblad. De krant, aanvankelijk op broadsheetformaat gedrukt, verscheen op 13 april 2013 voor het eerst op tabloidformaat.
Oudste krant ter wereld.
"Haarlems Dagblad" beweert de oudste nog steeds verschijnende krant ter wereld te zijn, omdat het dagblad ooit is samengegaan met de "Opregte Haarlemsche Courant", dat al sinds de zeventiende eeuw bestond. Op 8 januari 1656 verscheen het eerste nummer van de "Weeckelycke Courante van Europa", uitgegeven door de Haarlemse drukker Abraham Casteleyn en zijn vrouw Margaretha van Bancken. De laatste bleef leiding geven aan de firma na de dood van haar man. Een aantal jaren later kwam het blad tweemaal per week uit, weer later driemaal. De naam werd toen gewijzigd in "Oprechte Haerlemsche Courant". De Zweedse "Post och Inrikes Tidningar", opgericht in 1645, betwist de bewering, maar dit periodiek komt sinds 2007 nog slechts digitaal uit.
Ook in Nederland wordt de bewering betwist. De "Leeuwarder Courant", het grootste regionale dagblad van Friesland, werd opgericht in 1752 en is daarmee de oudste, nog steeds onder dezelfde titel verschijnende, krant van Nederland.
Bekende personen.
Letterkundigen als Conrad Busken Huet en Eduard Douwes Dekker (alias Multatuli), schreven in de negentiende eeuw in de "Oprechte Haerlemsche Courant". Rabbijn Simon de Vries, beroemd dankzij zijn in veel talen verschenen "Joodsche riten en symbolen", schreef voor de oorlog wekelijks een column in deze krant over de joodse religie.
Lennaert Nijgh, Mart Smeets, Joost Prinsen, Erik van Muiswinkel, Pim Fortuyn en Brigitte Kaandorp hebben als columnist bijdragen geleverd aan "Haarlems Dagblad". Ook journalisten als W.L. Brugsma, Ischa Meijer, Kees Sorgdrager en Frénk van der Linden werkten ooit op de Haarlemse burelen, evenals auteurs als Bies van Ede en Heleen van Royen.
Uitglijders.
Godfried Bomans en zijn vriend Harry Prenen richtten in 1936 voor de grap de "Rijnlandsche Academie" op, die een lang, geïllustreerd epistel naar de krant stuurde om te protesteren tegen de voorgenomen demping van de Bakenessergracht in de stad. De krant nam het ingekomen stuk serieus en drukte het in zijn geheel af. Het gevolg was wel dat het Hoogheemraadschap van demping afzag. Dat was overigens niet de enige uitglijder in haar lange historie. Zo bleef het concert van de jonge Mozart op het orgel in de Grote Kerk in 1766 in 'de Oprechte' onvermeld. Zelfs de ondergang van de Titanic in 1912 haalde de kolommen van "Haarlem's Dagblad" niet toen het nieuws de wereld over ging. Volgens de overlevering vond de dienstdoende redacteur, dit was overigens de toen nog jonge Hendrik Andriessen, het rampbericht van geen belang.
Zonder lidwoord.
Hoewel veel Haarlemmers spreken over "het" Haarlems Dagblad, hoort dat lidwoord er officieel niet bij. 'Haarlem' wordt in de titel niet bijvoeglijk gebruikt, maar staat in de genitief. Dat blijkt ook uit de vroegere schrijfwijze "Haarlem's Dagblad", met een apostrof voor de genitief-s. De titel moet dus eigenlijk gelezen worden als 'Het Dagblad van Haarlem' en niet als 'Het Haarlemse Dagblad'.

</doc>
<doc id="12620" url="https://nl.wikipedia.org/wiki?curid=12620" title="Martin Heidegger">
Martin Heidegger

Martin Heidegger (Meßkirch, 26 september 1889 – Freiburg im Breisgau, 26 mei 1976) was een Duitse filosoof. Zijn filosofisch hoofdwerk, Zijn en Tijd, werd in 1927 uitgegeven. In dit werk probeert Heidegger de vraag naar het zijn opnieuw te stellen.
Heidegger was omstreden door zijn lidmaatschap van de NSDAP en zijn onverbloemde steun aan Hitler van 1933 tot de val van het naziregime. Toch vormde hij een grote inspiratiebron voor vele filosofen na hem.
Leven.
Martin Heidegger werd op 26 september 1889 geboren in Meßkirch (Oberschwaben) in een rooms-katholiek gezin, als oudste kind van Friedrich en Johanna Heidegger. Zijn vader was kuiper en koster van de plaatselijke rooms-katholieke kerk. Met een beurs van een katholieke stichting bezocht hij het gymnasium in Konstanz (1903) en daarna (1906) in Freiburg im Breisgau (Zwarte Woud). In 1909 werd hij aldaar student, oorspronkelijk theologie – omdat hij priester wilde worden – maar vanaf 1911 filosofie. In 1913 promoveerde hij, in 1915 gevolgd door de "Habilitation" (met het recht om zelf aan een universiteit les te geven).
De Eerste Wereldoorlog onderbrak zijn academische carrière. Als dienstplichtige werd hij in 1915 ongeschikt bevonden voor gevechtstaken, en ingedeeld bij de dienst voor post en weerkunde. In 1917 trouwde hij met de van oorsprong lutherse Elfride Petri. Na zijn ontslag uit het leger in 1918 werd hij onbezoldigd docent ("Privatdozent") aan de Universiteit van Freiburg en assistent van Edmund Husserl, grondlegger van de fenomenologie, die daar in 1916 tot gewoon hoogleraar was benoemd. Heidegger begon bekend te worden als een briljant leraar. Later zou Hannah Arendt schrijven dat zijn lessen over Aristoteles, Sint-Paulus, fenomenologie, de alledaagse wereld en het menszijn hem de naam van "verborgen koning" van de filosofie ("der heimliche König der Philosophie") opleverden. Kort na de geboorte van zijn zoon Jorg in januari 1919 brak hij met het katholicisme.
Elfride zou een grote invloed hebben op zijn verdere praktische leven. Zo ontwierp zij bijvoorbeeld de "Hütte", een houten vakantiehuisje tegen een heuvel bij Todtnauberg, nu skioord, waar Heidegger telkens weer rust zocht en waar zijn belangrijkste werken tot stand zijn gekomen. Het echtpaar kreeg twee zonen, doch Martin Heidegger was niet de biologische vader van hun jongste zoon Hermann, die later mederedacteur van Heideggers verzamelde werk was.
Hoewel Heidegger een tijdlang een zekere waardering had voor Husserl, ontwikkelde hij zich in een andere richting, namelijk die van de ontologie, de leer van het "wezen" van het zijn, en vooral de "waarheid" van het zijn. Hij vernieuwde deze denkwijze.
In 1923 volgde een buitengewoon hoogleraarschap in Marburg, een klein stadje waar hij zich niet echt thuis voelde: hij schreef in brieven over de matte en naargeestige sfeer, en hij was blij dat hij in de vakanties naar de "Hütte" kon. Een intieme relatie met zijn studente Hannah Arendt bracht wat verlichting. Een positief punt was dat zijn colleges een steeds groeiende schare enthousiaste studenten trokken, die gebiologeerd raakten door het filosoferen dat zich voor hun ogen leek te voltrekken. Zijn vernieuwende ideeën die hij op zijn studeerkamer ontwikkelde, probeerde hij in de colleges op de studenten uit. Zo steeg zijn roem in Duitsland, hoewel hij niet of nauwelijks publiceerde. Toen Husserls terugtreden als professor aangekondigd werd, stortte hij zich in grote haast op het schrijven van een uitvoerige ontologische studie, voorbereid in zijn colleges, die, onder de titel Sein und Zeit bij het verschijnen in 1927 groot opzien baarde. Dankzij dit hoofdwerk kon hij hoogleraar worden en vestigde hij definitief zijn naam als zeer oorspronkelijk denker.
Mede op grond van Sein und Zeit keerde hij in 1928 terug naar Freiburg als opvolger van Husserl, op diens wereldwijd geroemde leerstoel voor wijsbegeerte.
De opkomst van de nationaalsocialistische beweging (NSDAP) in Duitsland liet ook Heidegger niet onberoerd. Zijn vrouw was vurig aanhangster van de NSDAP. Vanaf 1932 sympathiseerde Heidegger openlijk met Hitlers ideaal van nationale verheffing ('nationale Erhebung'). Na de filosofie vernieuwd te hebben, wilde hij de maatschappij vernieuwen.
Op 21 april 1933 kozen zijn collega's hem vrijwel unaniem als nieuwe rector van de Freiburger universiteit. Hij volgde hiermee professor Von Möllendorf op die (waarschijnlijk) onder druk van de naziregering de dag ervoor was afgetreden. Op 3 mei 1933 trad Heidegger met een groot aantal andere hoogleraren en docenten demonstratief toe tot de NSDAP (voor deze groep was er geen verplicht lidmaatschap, zoals dat wel gold voor onder meer ambtenaren). Heideggers praktisch-politieke handelen vond zijn 'hoogtepunt' in zijn Rektoratsrede op 27 mei 1933, waarmee hij zijn nieuwe functie aanvaardde. Ook een aantal voordrachten, colleges en redevoeringen uit dat jaar getuigen van geloof in het nieuwe Duitsland. Heidegger heeft nooit publiekelijk spijt betuigd voor zijn bewondering van Hitler en de grote verwachtingen die hij jegens diens nationaalsocialisme koesterde.
In zijn Rektoratsrede pleitte hij voor een door een leider ('Führer'), namelijk Heidegger zelf, geleide universiteit met zeer veel inspraak voor jonge docenten en studenten die het kader zou opleiden voor een wezenlijk andere elite in het Nieuwe Duitsland, die een eind zou maken aan de oerconservatieve academische opleiding.
Na een jaar (april 1934) diende hij al zijn ontslag in, teleurgesteld omdat hij voor hetgeen hij wilde bereiken onvoldoende steun (door interne sabotage en onduidelijkheid) kreeg vanuit de NSDAP. Hij bleef echter gewoon hoogleraar aan de universiteit van Freiburg en lid van de NSDAP tot aan het eind van de Tweede Wereldoorlog. Ook bleef hij tot zijn levenseinde in zijn denken trouw aan zijn ideaal van een "nationale Erhebung": op grond van het oorspronkelijke denken van de oude Grieken (de "presocratici") en mede geïnspireerd door dichters als Friedrich Hölderlin het wezen van het "Zijn" en het "Dasein" telkenmale opnieuw te overdenken.
Na het eind van de Tweede Wereldoorlog kreeg hij door de Franse bezettingsmacht tot zijn emeritaat in 1951 een leerverbod opgelegd. Zijn hoogleraarschap werd hem niet ontnomen, zijn salaris werd doorbetaald, maar hij mocht geen colleges meer geven. Heidegger verkeerde daardoor geruime tijd in een ernstige psychische crisis.
Vanaf begin jaren vijftig bezon hij zich nogmaals op het wezen van de kunst, de taal, de techniek, van bouwen en wonen. Een kernthema bleef de kritiek op de menselijke wil tot macht, tot wereldoverheersing en de maatloze overmacht van de techniek. Daartegenover stelde hij de mens/dichter/filosoof als "de hoeder van" "het Zijn". Hij werd een gevierd spreker bij seminars en genoot hoog aanzien. Veel werk werd in allerlei talen vertaald, en vooral Frankrijk beleefde onder andere via Levinas een ware Heideggerrenaissance. Begin jaren zeventig trok hij zich steeds meer terug uit het openbare leven.
Heidegger was nooit een groot reiziger geweest, en bleef het liefst zo dicht mogelijk bij zijn geliefde Zwarte Woud. Hij was wel een paar keer in Frankrijk en Zwitserland geweest, maar die landen lagen dan ook vlak bij Freiburg en konden met een korte treinreis worden bereikt. Op het einde van zijn leven reisde hij echter verschillende keren naar Griekenland; aanvankelijk in 1960 aarzelend, wellicht uit angst dat zijn hoge en geïdealiseerde verwachtingen zouden worden teleurgesteld, moet hij toch van de uitstap hebben genoten, want hij keerde nog terug in 1964, 1966 en 1967.
In alle rust overleed hij op 26 mei 1976 in Freiburg. Op uitdrukkelijk eigen verzoek werd hij 28 mei in zijn geboorteplaats Meßkirch op katholieke wijze begraven.
Werk.
Het is ondoenlijk Heideggers buitengewoon omvangrijke oeuvre in een kort bestek samen te vatten: daarvoor is het te uitgebreid en vertoont het te veel ontwikkelingen en verschuivingen in aandacht en onderwerpen. Bovendien zijn nog niet alle werken van Heidegger gepubliceerd. De uitgeverij Vittorio Klostermann Verlag werkt (al meer dan 30 jaar) aan een uitgave van de volledige werken van Heidegger ('Gesamtausgabe') die naar verwachting uiteindelijk uit meer dan 100 delen zal bestaan. Maar ondanks de veelheid van zijn onderwerpen en de ontwikkelingen in zijn denken, centraal in zijn werk staat de vraag naar de zin van het zijn. Dit is de zoektocht naar, zoals Heidegger dit noemt, "het Zijn van het Zijnde". Vanuit dit 'zijn' wordt van alles dat 'is', bepaald dat het is en hoe het is. Volgens Heidegger heeft de westerse ontologische filosofie zich vanaf Aristoteles uitsluitend met het zijnde beziggehouden en de meest wezenlijke dimensie ervan, namelijk de zijnsvraag erachter/eronder vermeden.
Eerste inspiratie.
Aanvankelijk, in zijn vroege Freiburgse jaren, is hij geboeid door de scholastiek (zijn habilitatie is gewijd aan werk van de middeleeuwse filosoof Duns Scotus) en door Aristoteles, kerkvaders en Kant. Daarna verschuift even zijn aandacht naar de fenomenologie – hij is dan immers assistent van Husserl, wiens fenomenologische methode een grote invloed uitoefent op zijn denken.
Tijdens zijn jaren in Marburg hebben onder anderen Plato, Augustinus, Luther, Hegel, Schelling en Kierkegaard zijn belangstelling. Ook zijn contact met de protestantse Marburgse theoloog Rudolf Bultmann zal daar van grote invloed zijn.
Zijn en Tijd.
In 1927 verschijnt Heideggers belangrijkste werk, "Sein und Zeit" ("SuZ"; in de Nederlandse vertaling van M. Wildschut in 1998 verschenen als "Zijn en Tijd"). In dit boek staat de vraag naar het zijn, oftewel 'wereld', centraal. Heidegger gaat op zoek naar een antwoord op deze vraag met behulp van fenomenologische ontologie, die zich allereerst dient te richten tot de existentie van het Dasein, oftewel de "alledaagsheid van de mens. "Met andere woorden: wat impliciet is in het "ontische "(het voorontologische, alledaagse doorsneebestaan, zoals het zich als fenomeen voordoet aan de mens) zal expliciet worden gemaakt, en daarmee wordt het "ontologisch".
'Zijn' of 'wereld' betreft datgene waarnaar 'zijnden' (dingen waarmee we in de alledaagsheid vertrouwd zijn) kunnen overstijgen. Als voorbeeld neemt Heidegger de wereld van het hameren: gebruikt de mens een hamer, dan beschouwt hij dit ding allereerst niet als louter een stuk ijzer en een stuk hout, maar associeert hij dit met de wereld van het hameren. Op die manier laat de mens het zijnde (hamer) zijn betekenis hebben; het geeft het vrij op zijn wereld (het hameren). Door te handelen, door het zijnde vrij te geven op het zijn, is er in de alledaagsheid altijd al sprake van transcendentie, "naar "wereld.
Alle ingevulde, concrete manieren van in-de-wereld-zijn (je kunt vele andere voorbeelden bedenken: die van vervoer van A naar B, van koken, etc.) behoren tot één geheel aan betrekkingen. Volgens Heidegger gaat elk vrij-geven-op uiteindelijk echter niet terug op dit geheel aan associaties, maar op de mogelijkheid überhaupt (oftewel mogelijkheidsvoorwaarde) van het alledaagse vrij-geven-op, namelijk een oningevulde mogelijkheid (het primaire waartoe, of het kunnen-zijn) waarbij de mens geen associatie meer heeft. Oftewel, deze mogelijkheid is een niets.
"Sein und Zeit" is tegelijkertijd een onderzoek naar de vrijheid: de vrije mens zou een open, toegankelijk wezen moeten zijn. Maar Heidegger constateert dat in realiteit, in de alledaagsheid, de mens juist "niet "vrij is; dat het zich niet realiseert dat het zich eigenlijk altijd al verhoudt tot mogelijkheid überhaupt. Deze onvrijheid heeft te maken met de anderen waarmee de mens doorgaans wordt geconfronteerd. In de alledaagsheid gaat de mens op in het leven zoals men het leeft. Heidegger noemt dit 'het Men' ("das Man). "Het Men ontlast de mens, maar ontneemt tegelijkertijd haar individuele verantwoordelijkheid. In de openbaarheid wordt de mens afstandelijk en krijgt het leven een doorsneekarakter. "Zoals het hoort" wordt verheven boven wat gewaagd kan worden, en daardoor wordt het bekende verheven boven het onbekende. Sterker uitgedrukt is er sprake van "nihilisme": de "morele "vraag "hoe moeten we leven?" komt in de alledaagsheid meestal niet ter sprake.
Tot zover het "in-de-wereld-zijn "van het Dasein, de vertrouwdheid van de mens met zijn alledaagse leven. Een fenomeen waarin het eigenlijke bestaan, waarin de openheid voor het onbekende, voor mogelijkheid überhaupt, toch naar voren komt, is de "angst". Het is niet de vrees voor een bedreiging, maar het wegvallen van de alledaagse, vertrouwde wereld. De mens kan op zo'n moment, waarop het gehele leven plotseling betekenisloos lijkt, terugkrabbelen naar zijn veilige, ingevulde leven. Het alternatief waar het Heidegger om gaat is echter de moedige stap om dit 'niets' niet uit de weg te gaan. De mens gooit het in dat geval ergens op, maar het weet niet precies wat het terug kan verwachten. Op dat moment is het Dasein aan zichzelf en de anderen vooruit: het richt zich op (in mogelijkheid gelegen) vrijheid in zijn eigen persoonlijke existentie. Maar deze mogelijkheid heeft nog geen realiteit, en is dus niet uit te houden. Bovendien is het volgens Heidegger zaak om, wanneer je een bijzondere mogelijkheid of een inzicht hebt verkregen, dit niet voor jezelf te bewaren, maar om dit terug te brengen in de samenleving.
De mens kan dus vrij zijn door mogelijkheid voorop te laten gaan, maar moet vervolgens iets van de zaak waar het om gaat (de open manier van leven die wordt nagestreefd, de vrijheid of mogelijkheid) terugbrengen in de wereld waar hij zich in eerste instantie tegen afkeert. Deze boodschap vertaalt Heidegger vervolgens in een tijdstheorie, waarin de open toekomst voorop gaat (door vooruit te lopen, de mogelijkheid überhaupt in), die toekomst vervolgens wordt teruggebracht in het verleden (het leven waarin de mens altijd al geworpen was, waar de geconcentreerde mens nu juist een levende traditie tot stand kan laten komen), en uiteindelijk in het heden de concrete realisatie van deze zaak gebeurt en de mens toevalt. Heidegger breekt zo met de lineare tijd, waaraan het nihilisme, dat altijd maar blijft hangen in het verleden, zich schuldig maakt.
Over het wezen van de grond.
Na de publicatie van "SuZ" wijdde hij zich in 1928 aan zijn tekst "Vom Wesen des Grundes" (Ned. vert. "Over het wezen van de grond", 2001). In deze tekst keren vele thema's van "SuZ "terug, maar nu met het oog op 'wereld' en 'grond'. Volgens hem zijn vele centrale filosofische en wetenschappelijke vragen uiteindelijk funderingsvragen: vragen naar het "waarom" of "waardoor", of vragen naar het "doel", de "zin", de "mogelijkheidsvoorwaarden", de "vooronderstellingen van waaruit", enzovoort.
Over het wezen van de waarheid.
In de colleges komen de presocratici en Plato aan de orde. Hij bezint zich opnieuw op het wezen van de waarheid – 'wezen' als werkwoord gedacht – zoals dat in het Griekse woord aletheia wordt uitgedrukt: letterlijk "onverborgenheid". Daarbij onthult hij de structuur van de waarheid zoals deze voorafgaat en vormgeeft aan de gangbare opvatting van waarheid. Van een ware uitspraak verwachten we duurzaamheid en betrouwbaarheid: hij klopt altijd en ondersteunt ons leven. Echter we weten ook dat de werkelijkheid nooit te vangen is in een uitspraak daarover. Daarvoor is ze altijd te complex. Heideggers uitgangspunt van de waarheid is het waar-nemen, bijvoorbeeld als we proeven of de soep zout genoeg is: de tong proeft, het hoofd beoordeelt en we stellen vast. Zulke uitspraken, maar ook wetenschappelijke, zijn pas mogelijk als op voorafgaand niveau de waarheid ervan zich onthult en tegelijkertijd zich verbergt. Wat verborgen werd, kan deels onthuld worden, maar dan weer op dezelfde manier verhullend. Zo zal er nooit een definitief antwoord op welke vraag ook zijn. Ook voor Heidegger kon metafysica slechts op "geloof" uitmonden.
Met zijn voordracht "Vom Wesen der Wahrheit" trekt hij in die jaren (herfst 1930 tot 1932) door heel Duitsland. Hij toont daarin aan dat het wezen van de waarheid de vrijheid is. Het is de vrijheid van het laten-zijn van een 'zijnde', waardoor iets 'is' en er een ware uitspraak over gedaan kan worden.
De uiteindelijke versie van de tekst ervan heeft een grote rol gespeeld in de Heideggerinterpretatie. De zogenaamde "Kehre", de omslag die zich in zijn denken voltrokken zou hebben, zou daarin voor het eerst aanwijsbaar zijn.
Zijn overdenken van de waarheid en het gids "Führer"-zijn dat hij in Plato's allegorie van de grot onderzoekt, valt samen met de komst van die ándere "Führer", Adolf Hitler. Er is veel voor te zeggen dat Heidegger een tijdlang (eind 1932/voorjaar 1934) in Hitler – maar zeker ook in zichzelf wat betreft het "nieuwe denken" – een dergelijke gidsfunctie meende te moeten zien, de gids die de geketenden in de grot naar het licht zou leiden.
Aanvoerder van nieuw soort universiteit.
Niet voor niets zegt Heidegger in zijn Rektoratsrede (27 mei 1933: "Die Selbstbehauptung der deutschen Universität") dat hij zichzelf beschouwt als de "Führer" van een nieuwe academische gemeenschap in het Nieuwe Duitsland, een "Kampfgemeinschaft" op zoek naar de waarheid van de oude Grieken. Hij wijst de studenten op hun verbondenheid met 'het volk' dat de drager is van die oorspronkelijke waarheid, en bindt de studenten hechter aan die volksgemeenschap door middel van "Arbeits-, Wehr-, und Wissensdienst". Hij ziet hierin een groots begin van een totaal nieuw tijdperk waarin studenten met wetenschappers samenwerken binnen een echte academische gemeenschap zoals hij die reeds in zijn Antrittsrede (1929) had aangekondigd.
Kunst en "gelatenheid".
Nadat hij zich heeft teruggetrokken uit het echt praktisch-politieke gebeuren (april 1934), richt hij zich onder andere op het wezen van de kunst (bijvoorbeeld in "Der Ursprung des Kunstwerkes", 1935), de dichtkunst ("Hölderlin" in het bijzonder, in wiens werk hij een voortzetting van het oud-Griekse denken meende te herkennen), het denken van Hegel en vooral van Nietzsche (in uitvoerige colleges).
Tijdens de oorlogsjaren keerde hij, met colleges over Herakleitos, Anaximander en Parmenides, opnieuw terug naar de oude Grieken. Het nogal revolutionaire denken uit begin jaren dertig heeft nu plaatsgemaakt voor meer "Gelassenheit", het in alle rust over zich heen laten komen van de waarheid. In dat kader neemt hij, onder andere in "Brief über den Humanismus "(1947), afstand van het existentialisme zoals zich dat met name in Frankrijk (o.a. bij Sartre) had ontwikkeld. Heidegger vindt Sartres interpretatie van delen uit "Sein und Zeit" niet adequaat.
Techniek.
Heidegger beschreef zijn visie op techniek in "Die Frage nach der Technik" (1954), en "Die Technik und die Kehre" (1962). Volgens Heidegger zijn wetenschap en techniek in de westerse cultuur dominant. Moderne techniek is geen neutrale kracht, maar een vorm van "tevoorschijn vorderend ontbergen". Deze techniek stelt de natuur eisen, dwingt ze, daagt haar uit, wil haar beheersen. De natuur wordt door ons geregisseerd met het oog op haar levering van onder andere energie. Heidegger hanteert ook de term "bestellen", waarmee hij aangeeft dat er niet alleen sprake is van een "ontbergen" door ontsluiten en aan het daglicht brengen, maar dat er ook iets anders bevorderd wordt zoals het economisch voordeel. Het ontbergen resulteert dus in een "bestellen" van de natuur, de dingen én de mensen. Het resultaat is het "bestand". Dit "bestelde" dient ook altijd en overal ter beschikking te staan voor een verdergaand "bestellen".
Volgens Heidegger dreigt het menselijke bestaan aan de heerschappij van de moderne techniek ten onder te gaan. De mens heeft behoefte aan een andere denkwijze, waarin de verworvenheden van wetenschap en techniek behouden kunnen blijven, zonder dat de mogelijkheid van een echt menselijk bestaan bij voorbaat opgeheven wordt.
"Wie met de tram gaat hoeft niet te weten hoe die functioneert. Hij kan erop vertrouwen dat alles goed is berekend. Maar als je omringd bent door een leefwereld die zich in zo oneindig veel opzichten laat berekenen en je eraan gewend raakt dat je weliswaar niet alles precies begrijpt, maar weet dat anderen het begrijpen, zul je die zekerheid en garantie ook eisen waar je die eigenlijk niet kunt eisen: op het gebied van de waardeoordelen en de op grond daarvan te nemen beslissingen.”
Tegenover het technische denken waarin activiteit en controle centraal staan, stelt Heidegger het bezinnende denken dat vooral gericht is op authenticiteit en beleving.
Emeritaat.
Na zijn "Emeritierung" in 1951 spreekt Heidegger in seminars en voordrachten vooral over het wezen van de techniek, van 'het ding', van bouwen en wonen als wezensdelen van het "Dasein". Hij waarschuwt voor de 'zijnsvergetelheid' ("Seinsvergessenheit") van de techniekaanbidders die zich blind staren op het concrete en maakbare. Ondertussen komt hij terug op het wezen van het zijn – maar nu met de uitdagende techniek als gevaar. Hij citeert hierbij Hölderlin: ""wo die Gefahr ist, wächst das Rettende auch"."
Groot opzien baart een interview met Heidegger in "Der Spiegel" (31 mei 1976) dat 10 jaar eerder was afgenomen maar pas na zijn dood mocht worden gepubliceerd. Zo stelt hij dat enkel een god de mensheid nog zou kunnen redden: "Nur noch ein Gott kann uns retten". In het interview neemt Heidegger opnieuw geen afstand van zijn denken en handelen als rector in 1932/1934; opnieuw waarschuwt hij tegen de mateloze wil tot macht die de mens in dit technisch tijdperk "(technisches Zeitalter)" opnieuw wegvoert van het échte, waarlijke denken, en nu misschien voorgoed.
Invloed en controverse.
Zowel naar de inhoud van zijn werk als qua persoon is Heidegger niet onomstreden. Zijn zeer persoonlijke, vaak moeilijk te begrijpen taalgebruik is in de ogen van 'heideggerianen' fascinerend, hypnotisch en poëtisch. De invloed van zijn taalgebruik vindt men onder meer terug bij Sartre en Derrida. Datzelfde taalgebruik vindt echter geen genade in de ogen van bijvoorbeeld Theodor Adorno ("Jargon der Eigentlichkeit") en Günther Grass ("Hundejahre") die het als bombastisch en onontwarbaar jargon beschouwen.
In april 1933 verbaasde Heidegger vele van zijn beste vrienden, collega's en studenten door de positie te aanvaarden van de allereerste nationaalsocialistische rector van de universiteit van Freiburg; rond dezelfde tijd werd hij lid van de NSDAP. Tevoren had niets in zijn houding of gedrag op enige sympathie voor het nazisme gewezen; over het algemeen had Heidegger zijn politieke meningen voor zichzelf gehouden. Het meest verbazende is misschien wel het onmiskenbare antisemitisme, zoals blijkt uit zijn dagboeken, van een man die een passionele verhouding had gehad met Hannah Arendt, die een duidelijk respect had voor de vroege fenomenologie van Edmund Husserl en die de filosofische ontwikkeling van talrijke Joodse studenten had gesteund.
Men kan argumenteren dat de filosofie van Heidegger hierboven staat, en dat ze eigenlijk niet geschikt is om te worden toegepast op het nationaalsocialisme, maar het is wel een feit dat Heidegger zelf dit heel uitdrukkelijk probeerde. Volgens hem kon Europa de wereldwijde crisis die veroorzaakt was door de achteruitgang van het zijn, slechts overleven door de combinatie van zijn filosofie met het culturele en geestelijke ontwaken van het Duitse volk dat hij in het nazisme meende te zien.
Onder meer Adorno en Jürgen Habermas hebben geprobeerd aan te tonen dat Heideggers invloed en toonzetting hebben geleid tot een sfeer in Duitsland die leidde tot de opkomst van Hitler. Echter de Franse deconstructivistische filosofen Derrida en Lyotard beschouwen met name de "Rektoratsrede" van Heidegger als een fundamentele en positieve herwaardering van denken en opvoeding in de moderne staat. Met hen beschouwen veel filosofen het denken van Heidegger als een bron van studie en inspiratie.
Martin Heidegger hechtte weinig belang aan de biografische achtergrond van denkers, getuige zijn uitspraak "Aristoteles is geboren, werkte en is gestorven. Laten we ons nu op zijn denken toeleggen".
Literatuur.
Martin Heidegger, "Gesamtausgabe" (GA) verschijnt sinds 1975 bij Vittorio Klostermann/Frankfurt am Main. Er zijn meer dan 100 delen gepland. Intussen (2022) zijn er 102 delen verschenen: publicaties, colleges, voordrachten en documenten. Ook een groot aantal eerder afzonderlijk uitgegeven boeken worden nog steeds herdrukt, waaronder de bekende bundels "Holzwege, Wegmarken" en "Unterwegs zur Sprache".
Briefwisselingen.
Een aantal verzamelingen van briefwisselingen:
Secundaire literatuur.
Schier onoverzienbaar is het aantal publicaties over Heidegger.
Een overzicht van wat tot 2005 verschenen is (7609 titels), vindt men in:
Nederlandstalige literatuur.
Voor een algemeen beeld van Heidegger (mens en werk):

</doc>
<doc id="12621" url="https://nl.wikipedia.org/wiki?curid=12621" title="Assendelft">
Assendelft

Assendelft is een lintdorp in de provincie Noord-Holland dat deel uitmaakt van de gemeente Zaanstad. Het dorp is van oorsprong opgedeeld in verschillende buurtschappen, het Noordeinde, de Kerkbuurt en het Zuideinde. Later zijn daar Langeheit en wat overgebleven was van de plaats Buitenhuizen bij gekomen. Aan de westkant kent Assendelft een groot poldergebied, met onder meer een deel van de buurtschap Busch en Dam. Aan de oostkant van Assendelft zijn de buurtschappen Vrouwenverdriet en Nauerna gelegen.
Assendelft had in inwoners, waarvan 15.346 woonachtig in de vinexwijk Saendelft. Assendelft was tot 1974 een zelfstandige gemeente en was qua oppervlakte de grootste gemeente in de Zaanstreek (daarna Zaandam). In 1974 is Assendelft opgegaan in de gemeente Zaanstad.
Assendelft heeft de langste dorpsstraat met de naam Dorpsstraat van heel Nederland. Deze loopt van het Noordzeekanaal tot aan Krommenie, een lengte van 7,2 kilometer. 
Geschiedenis.
Assendelft, Oostzaan en Westzaan hebben de oudste geschiedenis van de Zaanstreek. De eerste bewoning rond Assendelft ontstond ongeveer 500 v.Chr. Recente opgravingen hebben woonplaatsen van de eerste Assendelvers aan het licht gebracht. Het tegenwoordige Assendelft ligt enkele honderden meters naar het oosten.
Het oudst bekende voorkomen van de naam Assendelft, geschreven als "Ascmannedilf", is van 1063. Het Germaanse "Askimanna dilbja" betekent: gegraven/gedolven door de zeerovers ("askimanna").
De bijnaam van de Assendelvers is "Spanjolen". Deze bijnaam kregen ze vanwege hun pro-Spaanse houding tijdens de Tachtigjarige Oorlog. De overige Zaanse plaatsen, zoals Oostzaan en Westzaan, alsmede Oostzaandam en Westzaandam waren Oranjegezind en dus voor de Geuzen.
Watertoren.
De watertoren van Assendelft dateert uit 1885. Dit is de oudste nog bestaande watertoren in Noord-Holland, al wordt hij niet meer als watertoren gebruikt. Een van de kenmerken van dit type watertoren is het rechte kokervormige lichaam met in de bovenkant een gietijzeren reservoir. In 1922 is op de toenmalige watertoren een waterreservoir geplaatst van beton, met aan de buitenzijde een aangepast uiterlijk. De watertoren is particulier bezit en is volledig gerestaureerd en verbouwd tot kantoorruimte en horeca.
Station.
Het station van Assendelft heet Station Krommenie-Assendelft en is gelegen aan de spoorlijn van Amsterdam en Zaandam naar Uitgeest, Alkmaar en Den Helder; en heeft enkele busverbindingen met omliggende plaatsen.
Openbaar vervoer per bus.
Een buurtbus verbindt het station met het hele dorplint, Buitenhuizen en verder. Ook zijn er nog enkele andere busverbindingen van en naar het dorp.
Kerkgebouwen.
In Assendelft staan twee kerkgebouwen: de Rooms-Katholieke Sint-Odulphuskerk op Dorpsstraat 572 en de Hervormde Kerk Assendelft van de protestantse gemeente op Dorpsstraat 364.
Sport.
Assendelft kent veel sportverenigingen waaronder twee voetbalclubs genaamd SVA Assendelft en VV Assendelft, twee tennisverenigingen genaamd TVA en TC Overdan en een schaatsvereniging genaamd IJsvereniging Assendelft waar tevens in 2012 ook het NK kortebaan voor heren werd gereden. Waar nu TVA zich bevindt, was vroeger het zwembad "De Dolfijn".
Militaire geschiedenis.
In het buitengebied van Assendelft is een deel van de Stelling van Amsterdam gerealiseerd.

</doc>
<doc id="12622" url="https://nl.wikipedia.org/wiki?curid=12622" title="Oostenrijkse tijd in België">
Oostenrijkse tijd in België



</doc>
<doc id="12623" url="https://nl.wikipedia.org/wiki?curid=12623" title="Opera (webbrowser)">
Opera (webbrowser)

Opera is een webbrowser en internet suite die is ontwikkeld door het Noorse bedrijf Opera Software.
Opera is beschikbaar voor onder meer de platformen Windows, macOS, Android, iOS, Linux, Solaris, FreeBSD, QNX en BeOS. Behalve voor de pc is de browser beschikbaar voor de mobiele telefoon, de Nintendo DSi en de Nintendo Wii in de vorm van Opera Mini en Opera Mobile. Daarnaast is er een 'portable' versie beschikbaar, waardoor Opera vanaf bijvoorbeeld een USB-stick kan werken.
In 2019 introduceerde Opera de 'World's first gaming browser', Opera GX, met een aantal extra functies.
De browser heeft een marktaandeel van 1 à 3 procent. 
Functies.
Het programma heeft een nieuwsgroepenlezer, een RSS-lezer, een IRC-client en een BitTorrent-client. Vroeger had de browser ook een geïntegreerde e-mailfunctie, maar die is van Opera ontkoppeld tot het aparte programma, Opera Mail. 
Opera werkt standaard met een Tabbed Document Interface als aanvulling op een Multiple Document Interface. Er kan ook voor een Single Document Interface worden gekozen. Opera was de eerste die al deze modi ondersteunde. Opera was een van de eerste browsers die het concept van "tabbed browsing" introduceerden, InternetWorks was de eerste. Bijna alle webbrowsers bieden tegenwoordig de mogelijkheid om tabs te gebruiken.
Een andere vernieuwing zijn de zogenaamde muisgebaren. Deze stellen de gebruiker in staat om veel gebruikte opdrachten, zoals herladen, nieuwe pagina, terug en dergelijke sneller uit te voeren. Muisgebaren werken door een muisknop in te drukken en tegelijkertijd een beweging met de muis te maken.
Opera onderscheidt zich verder van andere browsers door de uitgebreide toetsenbordnavigatie. Zonder de muis te gebruiken kunnen hyperlinks op een webpagina worden aangewezen door een combinatie van de Shift-toets en de pijltjestoetsen.
Opera heeft ondersteuning voor de video- en audiotag van HTML5. Verder heeft de browser de volgende functies:
Opera GX beschikt naast al deze functies ook nog over functies voor gamers, zoals ze het zelf beschrijven. Dit zijn toevoegingen als beperkingen voor RAM, CPU en netwerk en ingebouwde applicaties.
Inkomsten.
Opera is sinds versie 8.50 van september 2005 gratis en reclamevrij. In eerdere gratis versies zat een advertentiebanner, die alleen na het kopen van een licentie werd verborgen. Het bedrijf Opera genereert nu inkomsten uit de zoekacties die met de browser worden gemaakt en door de verkoop van Opera voor de mobiele telefoon.
Versiegeschiedenis.
Opera 9.00.
Versie 9.0 kwam op 20 juni 2006 uit, BitTorrent-ondersteuning werd in deze versie toegevoegd.
Opera 10.00.
De eerste alfaversie van Opera 10.0 kwam op 4 december 2008 uit. De belangrijkste wijzigingen zijn een verbeterde regex-engine en een ingebouwde spellingcontrole. Opera 10.0 haalt een score van 100% op de Acid3-test.
De eerste bètaversie van Opera 10.00 werd op 3 juni 2009 uitgebracht. Opera 10 bevatte de nieuwe layout-engine Presto 2. Verschillende belangrijke sites verwerkten de versienummering in de User-Agent-string verkeerd omdat Opera toen de enige webbrowser was met een versienummer van twee cijfers. In de alfaversie was de User-Agent Opera/10.00 Presto/2.2.0, iets wat in de bètaversie werd veranderd naar Opera/9.80 Presto/2.2.15 Version/10.00.
Met Opera 10 werd ook 'Opera Turbo', geïntroduceerd. Dit versnelt het surfen over internet wanneer men van een langzame verbinding gebruikmaakt. Door Opera Turbo in te schakelen, wordt een proxyserver gebruikt die eerst de webpagina opvraagt en comprimeert, en vervolgens het resultaat naar de browser stuurt. Foto's, zoals JPEG-bestanden, die al zijn gecomprimeerd zijn, worden nog eens extra gecomprimeerd. Dat betekent ook dat de afbeeldingen en foto's van een website van mindere kwaliteit zijn.
Opera 10.50.
Opera 10.50 is op 2 maart 2010 uitgegeven. Nieuwigheid is een compleet vernieuwde JavaScript-engine. De ondersteuning voor CSS3 is ook verbeterd en er werd integratie met Windows 7 toegevoegd. Verder werd privébrowsen, waarin de adressen van bezochte pagina's niet worden opgeslagen, mogelijk gemaakt.
Opera 10.60.
Opera 10.6 bevatte een snellere JavaScript-engine. Volgens Opera Software zou de engine 50% sneller zijn dan in versie 10.50. Verder werd ondersteuning voor HTML5-video met de videocodec WebM toegevoegd.
Opera 11.00.
De eerste bètaversie van Opera 11 kwam op 23 november 2010 kwam uit, de definitieve versie volgde op 16 december. Opera 11.00 kreeg een grondige herziening op het gebied van de grafische gebruikersomgeving. Zo werd het bijvoorbeeld mogelijk tabbladen te groeperen. Er is ook een nieuw uiterlijk voor muisgebaren. Opera biedt vanaf deze versie ook extensies, net zoals Mozilla Firefox en Google Chrome. Alhoewel de specificatie van Opera-extensies sterk lijkt op Google Chrome-extensies, is het niet volledig hetzelfde, wat ervoor zorgt dat er in Opera geen Google Chrome-extensies kunnen worden gebruikt.
Opera 11.10.
De definitieve versie van Opera 11.10 verscheen in april 2011. De Speed Dial-pagina werd volledig herzien en de Turbomodus: Opera Turbo werd versneld.
Opera 12.00.
Opera 12.00 maakt meer gebruik van hardware-acceleratie. Opera 12 is de eerste versie van Opera die ook beschikbaar is in een 64 bitversie voor Mac en Windows, met de mogelijkheid om 32 bitplug-ins te draaien in een 64 bitversie van Opera. Voor Linux was al langer een 64 bitversie beschikbaar.
Verder maakt Opera Unite niet langer deel van Opera uit, omdat dit platform nooit van de grond kwam en er weinig ontwikkelaars apps voor ontwikkelden. Widgets en text-to-speech-mogelijkheden worden ook weggelaten. Nieuw in Opera 12 is de ondersteuning voor Do-Not-Track, waarmee kan aangegeven worden om niet meer op het internet te worden gevolgd, dat dat persoonlijke advertenties worden uitgeschakeld. Verder is de ondersteuning voor thema's en extensies verbeterd en zorgt de WebGL-ondersteuning voor betere grafische prestaties. Ondersteuning voor HTML5 werd verbeterd met de toevoeging van slepen en neerzetten, zodat het mogelijk is bestanden door slepen te uploaden.
Ondersteuning voor het aanspreken van webcams werd ook toegevoegd aan Opera 12.
De laatste officiële versie van Opera 12 was 12.15, uitgebracht in april 2013. Versie 12.16 is in juli 2013 nog verschenen, maar alleen voor gebruikers die niet wilden overstappen naar Opera 15. Versie 12.17 kwam in april 2014 uit, uitsluitend bestemd voor Opera voor Windows, om de gevolgen van het Heartbleedlek te repareren. Versie 12.18, een veiligheidsupdate voor Windows, verscheen in februari 2016.
Opera 15.
In Opera 15 werd M2, de Opera-mailcliënt, geschrapt. Opera Mail zal voortaan als applicatie op zich uitgebracht worden en niet langer deel uitmaken van de internet suite. Grote verandering in versie 15 is tevens het gebruik van Blink, een fork van WebKit, en Chromium-code.
Opera 18.
Opera 18 bevat enkele nieuwe functies, zoals thema's, versleepbare tabbladen, microfoon- en camera-integratie. De gebruiker kan nu ook een aangepaste zoekmachine aanmaken.
Opera 19.
Opera 19 zal opnieuw Opera Sync bevatten. Deze functie was gesneuveld bij de migratie naar de Chromium-code.
Opera 20.
Opera 20 bevat volgende nieuwe functies en verbeteringen:
Opera 2014-2018.
Er zijn ieder jaar nog een aantal updates verschenen die nog steeds gebaseerd zijn op Chromium. 
Opera 2019-2023.
In 2019 kwam het bedrijf met Opera GX, een op gaming georiënteerde versie van de webbrowser, evenals Opera Crypto Browser, die zich op blockchain-technologie richt.
Op 20 juni 2023 werd Opera One uitgebracht. Deze versie kwam met een volledig nieuwe gebruikersinterface en diverse functies gericht op kunstmatige intelligentie.
My Opera.
My Opera was de virtuele gemeenschap van Opera, waaraan iedereen gratis kon deelnemen na het aanmaken van een account. My Opera was vergelijkbaar met andere sociaalnetwerksites. Het gaf de gebruikers bijvoorbeeld de mogelijkheden een blog te maken en foto's te uploaden. Tevens was er de mogelijkheid om vanuit de browser persoonlijke bestanden, zoals bladwijzers, te synchroniseren via een account van My Opera. 
Opera is op 3 maart 2014 gestopt met My Opera en Opera Mail.

</doc>
<doc id="12624" url="https://nl.wikipedia.org/wiki?curid=12624" title="Zaandijk">
Zaandijk

Zaandijk is een dorp en voormalige gemeente in de provincie Noord-Holland. In 1974 is de gemeente Zaandijk opgegaan in de gemeente Zaanstad. Zaandijk bestaat uit Oud-Zaandijk (3.122 inwoners) en de jongere en grotere wijk Rooswijk (5.590 inwoners), gescheiden door het spoor en de Provincialeweg (N203). Het is het jongste dorp en tevens een van de kleinste dorpen van de gemeente Zaanstad.
Zaandijk heeft van alle dorpen binnen de gemeente waarschijnlijk nog de meeste kenmerken van oude Zaanse bouw. Dat is vooral aan de Zaanoever goed te zien. De korenmolen De Bleeke Dood is een belangrijk vroeg-industrieel monument in Zaandijk.
Zaandijk is vooral bekend door de Zaanse Schans, die pal tegenover Zaandijk aan de overkant van de Zaan ligt. De Zaanse Schans is de grootste toeristische trekpleister van de Zaanstreek en een van de grootste van Nederland. Het ligt weliswaar in Zaandam, maar het is veel dichter bij Zaandijk dan bij het centrum van Zaandam. Bij de Zaanse Schans is ook het Zaans Museum. Het dichtstbijzijnde treinstation is Zaandijk Zaanse Schans. Hiernaast rijden er een aantal buslijnen naar de Zaanse Schans, te weten; bus 69 tussen Station Zaandam en Station Krommenie-Assendelft vice versa, bus 391 vanaf Amsterdam Centraal, bus 800 vanaf metrostation Noorderpark en bus 801 vanuit Monnickendam.
Geschiedenis.
Zaandijk is een van de weinige oude gemeenten waarvan de stichting tot op de dag nauwkeurig bekend is gebleven. "In ‘tjaer ons Heeren duysent vier hondert vier en negentigh, den twintigsten dagh in september" kreeg Heyndrick Pietersz, bijgenaamd Oud-Hein, vergunning een woning op de lage dijk langs de Zaan te bouwen. De Lagedijk bestaat nu nog als straat in Zaandijk. Het is bekend dat Heyndrick Pietersz vijf zoons had, die zich dicht bij hun vaders huis op de dijk vestigden. Ruim honderd jaar werd de buurtschap daarom eerst "D'Vijf Broers" genoemd. De naam Zaandijk (of 'Zantdijc' en 'Saandijk’) raakte pas zo’n 120 jaar later in zwang. 
In 1570 bestond het gehucht uit 19 huizen die in 1572, tijdens de Tachtigjarige Oorlog, door de Spanjaarden werden verwoest. Na terugkeer van de gevluchte bewoners groeide Zaandijk gestaag. De eerste eeuwen hadden de bewoners van het gehucht nog geen eigen bestuur, en maakte deel uit van de Banne van Westzaan, een rechtsgebied dat zich westelijk van de Zaan uitstrekte, waarvan Westzaan het hoofddorp was en de bestuursmacht had, en waarin ook de (later ontstane) dorpen Westzaandam, Koog, Zaandijk en Wormerveer waren gelegen. Aangezien deze laatste dorpen in de 17e eeuw Westzaan overvleugelden, ondervonden zij het als onredelijk dat de bestuursmacht nog overwegend in het moederdorp Westzaan berustte. Dit heeft tot strubbelingen geleid, die feitelijk tot 1811 voortduurden, toen Zaandijk een eigen bestuur kreeg. In 1974 is de gemeente opgegaan in de gemeente Zaanstad. Daarmee heeft het als zelfstandige gemeente 163 jaar bestaan.
Vlag van Zaandijk.
De Zaandijker dorpsvlag wappert sinds de viering van Zaandijk 500 in 1994 aan veel gevels in Zaandijk. Winkels hijsen dagelijks de vlag, bewoners hangen de dorpsvlag uit bij speciale gelegenheden. De dorpsvlag wordt verkocht door een winkelier namens de stichting Zaandijk leeft.
De dorpsvlag van Zaandijk lijkt in vrijwel niets op de oude gemeentevlag van Zaandijk.

</doc>
<doc id="12625" url="https://nl.wikipedia.org/wiki?curid=12625" title="W3C">
W3C



</doc>
<doc id="12626" url="https://nl.wikipedia.org/wiki?curid=12626" title="World Wide Web Consortium">
World Wide Web Consortium

Het World Wide Web Consortium (W3C) is een organisatie die de webstandaarden voor het wereldwijde web ontwerpt, zoals HTML, XHTML, XML, CSS en de Web Content Accessibility Guidelines.
Het W3C is in 1994 opgericht in samenwerking met CERN, ondersteund door DARPA en de Europese Commissie. De organisatie wordt geleid door Tim Berners-Lee, de originele bedenker van het HTTP-protocol en HTML, waar het web oorspronkelijk en nog steeds grotendeels op gebaseerd is
W3C telt meer dan 500 leden en circa 60 voltijdse medewerkers over de hele wereld; zij leveren een bijdrage aan het ontwikkelen van specificaties en software voor W3C.

</doc>
<doc id="12628" url="https://nl.wikipedia.org/wiki?curid=12628" title="Franse Tijd in België">
Franse Tijd in België

De Franse periode in de geschiedenis van het huidige België is het tijdvak 1794-1815. Eerder al was er de Franse bezetting van 1792-1793 geweest, gevolgd door wat historici de Tweede Oostenrijkse Restauratie zijn gaan noemen. Op 1 oktober 1795 werden de Oostenrijkse Nederlanden en het prinsbisdom Luik aangehecht bij Frankrijk en kwam het ancien régime ten einde.
Franse Revolutionaire Oorlogen.
In 1789 brak de Franse Revolutie uit en in 1792 verklaarde het nieuwe staatsbestuur van Frankrijk de oorlog aan het Heilige Roomse Rijk. Franse troepen van 40.000 man sterk, waaronder 2500 vluchtelingen uit de Oostenrijkse Nederlanden en het prinsbisdom Luik, waren in november 1792 tijdens de Slag bij Jemappes een eerste maal de Zuidelijke Nederlanden binnengevallen. De Roomse keizer Frans II vormde een coalitie, de oorlog kreeg daarom later de naam Eerste Coalitieoorlog. 
Tijdens de Tweede Slag bij Neerwinden werd de coalitie al na vier maanden verdreven. Frans II had op 24 april 1794 in Brussel nog een Blijde Inkomst gevierd, naar wat later zou blijken de laatste. Bij een tweede invasie behaalden de Franse troepen in juni 1794 met de Slag bij Fleurus een bestendige overwinning op de Oostenrijkse en Zuid-Nederlandse troepen. Pichegru veroverde het graafschap Vlaanderen en het hertogdom Brabant, Jourdan veroverde Luik en de linkeroever van de Rijn. 
Het in bezit nemen en plunderen van het nationaal goed van de "Belgische" provincies door een antiklerikale republiek vuurde het patriottisme, dat eerder in 1790 was opgevlamd tijdens de korte periode van de Verenigde Nederlandse Staten, opnieuw aan (zie ook: Beloken tijd). Het militaire bestuur was bijzonder hard: 283.000 soldaten eigenden zich voedsel toe dat moest worden opgebracht door een bevolking van ongeveer drie miljoen mensen. Dit leidde tot tekorten, rebellie, criminaliteit en gewelddadigheid. Het Zoniënwoud werd onveilig gemaakt door duizenden ontheemden. Aan het militair bestuur kwam een einde toen de Verenigde Departementen op 1 oktober 1795 werden aangehecht bij de Franse Republiek.
Boerenkrijg.
Brussel werd tijdens de Franse bezetting gedegradeerd tot de hoofdplaats van het Dijledepartement "(Département de la Dyle)". Tot aan het instellen van het Eerste Consulaat als hoogste gezag in 1799 betekende de bezetting voor de Zuidelijke Nederlanden een economische ramp. Zo steeg de belastingdruk aanzienlijk. Daar stond tegenover dat de Fransen een einde maakten aan de sluiting van de Schelde en zo de haven van Antwerpen een geweldige boost gaven (tot de continentale blokkade weer roet in het eten gooide). In 1797 werd de universiteit van Leuven gesloten, kerken geplunderd, kloosterorden ontbonden en geestelijken vervolgd. De Brusselse stadsbevolking liep van 74.000 in 1792 terug tot 66.000 in 1799. De draconische economische maatregelen, de dienstplicht, de drastische inperking van de taalvrijheid en de openlijke jacht op de Kerk, zetten vooral bij de Vlaamse boeren (de brigands) kwaad bloed en leidden tot een opstand tegen de Franse bezetter (de sansculotten), met als leuze "Voor outer en heerd". Deze Boerenkrijg bracht Brussel in 1798 in een staat van beleg.
De opstand eindigde op 5 december 1798 toen het boerenleger op Ter Hilst (bij Hasselt) werd verslagen. Er volgde een strenge repressie waarbij de meeste leiders werden terechtgesteld.
Napoleon.
Van het langdurig en verzoenend bewind van Napoleon Bonaparte vanaf 1799 ging een zekere assimilerende kracht uit. Alhoewel Napoleon in België voorstanders had, nam vooral na 1810 de oppositie tegen de keizerlijke tirannie toe.
Napoleon bezocht België in 1803 en 1811. Adel, burgerij en ondernemers kozen voor een realpolitik tegenover de Franse keizer, zijn medewerkers en ambtenaren. Zolang Napoleon zegevierde op de Europese slagvelden was dit immers de enige mogelijkheid om hun politieke of economische belangen veilig te stellen. De eerste consul, later keizer, was diegene die alles besliste zonder dat de Belgen, evenmin als de andere Fransen, enige inspraak hadden in het bestuur van hun land.
Tot op het einde van het kortstondige keizerrijk vochten bepaalde soldaten uit de "Belgische" departementen voor en anderen tegen Frankrijk. Op het einde van Napoleons regeerperiode droegen zijn conflict met de Katholieke Kerk, zijn nederlagen en de economische crisis weer bij tot de versterking van een nationaal bewustzijn bij de elite.
De Franse woorden "Belgique" (en "les Belges") hadden sinds de Brabantse Revolutie het woord "Nederlanden" vervangen (oorspronkelijk betekenden ze hetzelfde). Nadat Napoleon in 1813 de Volkerenslag had verloren, begon het duidelijk te worden dat Frankrijk de gebieden die het geannexeerd had, weer zou moeten afstaan. Heel Europa wenste Frankrijk terug te brengen tot zijn grenzen van voor de revolutie.
De publieke opinie wenste het behoud van de Belgische eenheid en legde zich er na de abdicatie van Napoleon bij neer dat dit gebeurde binnen het bestuurlijk tweeledige Verenigd Koninkrijk der Nederlanden. Een deel van de adel had de voorkeur gegeven aan het herstel van het Oostenrijkse bestuur, maar dat had geen invloed op het politieke gebeuren.
Secularisatie van de samenleving.
Met opeenvolgende wetten drong de Franse staat de maatschappelijke macht van de Kerk in de verenigde departmenten terug en voerden ze een striktere scheiding van kerk en staat door:
Na deze felle campagne volgde onder eerste consul Napoleon Bonaparte een verzachting, die uiteindelijk tot het concordaat van 15 juli 1801 met paus Pius VII leidde:
Priesters die weigerden de eed van gehechtheid en loyaliteit aan de Republiek en van haat tegen het koningschap af te leggen, werden opgespoord en opgesloten. Meer dan honderd priesters werden per schip naar Frans-Guyana verbannen, onder meer Jacobus De Neve en Michaël Cop. Beiden overleefden het niet.
Emigratie en terugkeer.
De Franse overwinning in Fleurus in 1794 was het sein voor heel wat notabelen uit de Oostenrijkse Nederlanden om in het spoor van de terugtrekkende keizerlijke legers naar het buitenland te vluchten. Vooral edellieden, militairen, prelaten en ambtenaren kozen voor ballingschap in noordelijke of oostelijke steden, maar ook sommige ambachtslieden vertrokken. Het aantal emigranten zou tussen 2000 en 20.000 hebben gelegen. De representanten Laurent en Guyton vaardigden op 3 juli 1794 een besluit uit dat alle afwezige inwoners ("absents") binnen de vijftien dagen konden terugkeren, maar dat ze na deze termijn als "émigrés" zouden worden beschouwd onder de Wet van 25 brumaire jaar III, met sekwestratie van hun bezittingen tot gevolg. Tegen de aanhechting op 1 oktober 1795 waren de meesten teruggekeerd.
In werkelijkheid werden de Franse emigratiewetten pas op 27 augustus 1796 van toepassing verklaard in de verenigde departementen. In 1796 en 1797 werden lijsten van afwezigen ("absents") opgesteld, maar men kon zich laten schrappen door een geldige reden op te geven, wat mild werd beoordeeld door de lokale autoriteiten. De hoge adel en de officieren en ambtenaren die bij het Weense hof aanleunden, hielden zich echter nog steeds gedeisd. Hun remigratie zou zich uitspreiden over een tiental jaar. Het Verdrag van Campo-Formio bracht hun hoop op een derde restauratie een zware klap toe, en stelde bovendien in zijn artikel 9 het lichten van de sekwesters in het vooruitzicht. De staatsgreep van Napoleon in 1799 was een nieuwe stimulans voor terugkeer. De voorwaarden van Campo-Formio werden in 1801 bevestigd door de Vrede van Lunéville, die de emigranten dwong tot een keuze tussen de Oostenrijkse en de Franse nationaliteit. De 162 "Belgen" die voor het buitenland kozen, moesten hun bezittingen in de Franse republiek verkopen. Artikel 7 van de Vrede bepaalde dat de erfprinsen die hun gebied op de linkeroever van de Rijn aan Frankrijk verloren, gecompenseerd zouden worden binnen het Heilig Roomse Rijk.
Napoleon voerde een verzoeningspolitiek die tot doel had de hoge adel tot een pijler van zijn regime te maken. Hij kondigde in 1802 een amnestie af aan de "émigrés" die een getrouwheidseed aflegden. De hertogen van Arenberg, Croÿ en Looz-Corswarem en de prinsen van Thurn en Tassis, Salm-Salm, Salm-Kyrburg en Ligne, konden hun gebieden doorgeven aan de volgende generatie. Op het einde van de rit zou de Belgische adel nauwelijks eigendom verliezen in de revolutie en greep er geen herverdeling plaats zoals Frankrijk die kende. Enkel het lagere derde van de adel verarmde ten opzichte van de grootgrondbezitters. Ook misten de afwezigen de uitverkoop van kerkelijke eigendommen, die hoofdzakelijk ten goede kwam aan de burgerij.
Na de Franse nederlaag: bufferstaat.
Reeds vóór de definitieve nederlaag van Napoleon I in Waterloo, besloten de geallieerden op het Congres van Wenen (1815) een gordel van bufferstaten rond Frankrijk aan te leggen. Met dit doel werden de (vroegere) Zuidelijke Nederlanden opnieuw met de (vroegere) Verenigde Provinciën samengevoegd tot het Verenigd Koninkrijk der Nederlanden.

</doc>
<doc id="12630" url="https://nl.wikipedia.org/wiki?curid=12630" title="Opera Browser">
Opera Browser



</doc>
<doc id="12632" url="https://nl.wikipedia.org/wiki?curid=12632" title="Objectief">
Objectief



</doc>
<doc id="12633" url="https://nl.wikipedia.org/wiki?curid=12633" title="Mozilla">
Mozilla

Mozilla is een opensourceproject gericht op het handhaven van een keuzevrij en innovatief internet. In dit project wordt de ontwikkeling van Netscape voortgezet. Het project valt onder de verantwoordelijkheid van de Mozilla Foundation, en staat inmiddels bekend om onder meer Mozilla Firefox.
Geschiedenis.
Het Mozillaproject komt voort uit de beslissing om de Netscape Communicator-suite om te zetten naar een opensourceproject. Het bedrijf Netscape was opgericht door ex-werknemers van NCSA, de originele ontwikkelaars van de browser Mosaic. Bij de ontwikkeling van Navigator had dit de interne naam Mozilla gekregen, een samentrekking van Mosaic Killer en een variatie op Godzilla, een dinosaurusachtig monster. In de jaren 90 verkeerde Netscape in een concurrentiestrijd om de browsermarkt met Microsofts Internet Explorer. Nadat Netscape eind jaren 90 in zwaar weer terechtkwam, werd januari 1998 besloten de broncode van Netscape Communicator vrij toegankelijk te maken.
Terwijl begonnen was met het van de grond af aan herschrijven van de software, maar nu gebaseerd op de nieuwe Gecko-layoutengine, werd Netscape in november 1998 overgenomen door America Online (tegenwoordig: AOL). De naam Mozilla werd weer uit de kast getrokken voor het plan Navigator totaal te herschrijven. In het najaar van 2003 besloot AOL te stoppen met de ontwikkeling van de eigen Netscape-software, nadat men had besloten om Microsofts Internet Explorer als standaardbrowser te gaan gebruiken. Hiermee bleef slechts de Mozilla-suite (tegenwoordig: SeaMonkey) over. Sindsdien valt het project onder de verantwoordelijkheid van de "Mozilla Foundation" en bevat het onder meer de subprojecten Mozilla Firefox, Mozilla Thunderbird en Bugzilla.
In 2012 wil Mozilla een besturingssysteem voor smartphones en tablet-pc's onder de naam Firefox OS (ervoor bekend als "Boot to Gecko", B2G) op de markt brengen. Het systeem zal volledig in de cloud werken; alles zal dus via de webbrowser verlopen. Het systeem zou op de meeste toestellen draaien die nu met Google Android kunnen werken.
Gebaseerd op Netscape Communicator.
Het Mozillaproject ging van start op basis van de oude broncode van Netscape Communicator 4.0. Al snel werd overgestapt naar de nieuwe Gecko-motor, die uitgebracht werd als Netscape 4.5. Het originele plan was om de programmacode verder te stabiliseren en daarna een versie 5.0 vrij te geven, maar men kwam tot de conclusie dat de ambitieuzere veranderingen waarvan de integratie pas later was gepland, zo goed als klaar waren. De oude code werd vervangen door de nieuwe en op 5 juni 2002 werd uiteindelijk Mozilla 1.0 uitgegeven.
Andere webbrowsers gebaseerd op Mozilla.
Doordat Mozilla open source is kan iedereen de broncode ervan gebruiken om een eigen browser te maken. Op vele platforms zijn andere opensourceprojecten die gebruikmaken van de layout-engine van Mozilla, Gecko: onder meer het Mozilla-project Camino (voorheen Chimera), Epiphany, Galeon en K-Meleon (zie bij Gecko voor een volledige lijst). Ook Netscape bracht een nieuwe versie van zijn Netscape Communicator uit op basis van Mozilla.
Platforms.
Mozilla heeft als doel te draaien op Linux-, Windows-, Mac OS X- en Unix/X11-systemen. Mozilla werkt ook op OS/2 en BeOS. Er zijn ook nog andere platforms waarop Mozilla werkt. Compatibiliteit met open internetstandaarden wordt nagestreefd, net als hoge prestaties en de mogelijkheid om Mozilla op andere besturingssystemen en platforms te laten werken (portabiliteit).
Licentie.
Mozilla is beschikbaar onder de NPL/MPL (Netscape/Mozilla Public License) die zeer vergelijkbaar zijn met de GPL en zelfs in bepaalde aspecten met de BSD-licentie.
Componenten.
Het Mozilla-pakket omvat een webbrowser, een e-mailclient, het IRC-(chat)programma ChatZilla en een HTML-editor, de Mozilla Composer.
Toekomst.
Omdat Mozilla te groot begon te worden, opteerde men voor een afzonderlijke browser en e-mailclient. Zo is de ontwikkeling anno 2012 vooral gericht op Mozilla Firefox, de webbrowser van Mozilla, en Mozilla Thunderbird, de e-mailclient van Mozilla. Daarnaast werkt de Foundation aan het kalenderproject Mozilla Calendar.
Door grote aandacht voor Firefox heeft Mozilla de ontwikkeling van Mozilla Suite stopgezet, dat nu onder de naam SeaMonkey ontwikkeld wordt door SeaMonkey Council. Deze bestaat nog steeds uit alle componenten, maar men is niet meer verplicht het hele pakket te downloaden.
Financiering.
Mozilla begon met een aantal programmeurs die nog op de loonlijst van Netscape stonden. Dit was onderdeel van de browserafdeling van AOL. Toen AOL stopte met de browserafdeling, werd de Mozilla Foundation opgericht, een non-profitorganisatie voor de ondersteuning van het Mozillaproject. AOL stortte 2 miljoen dollar in deze organisatie. Enkele andere bedrijven en particulieren dragen ook bij tot de financiering van Mozilla.
De Mozilla Foundation heeft contracten gesloten met commerciële bedrijven om cd's te verkopen met Mozillasoftware en om telefonische ondersteuning te leveren. Dit waren dezelfde leveranciers die Netscape ingeschakeld had. De Mozilla Foundation let steeds meer op het intellectueel eigendom. Er zijn beleidsregels opgesteld voor het gebruik van het handelsmerk en de logo's en er wordt meer aan marketing gedaan.
Mozilla Application Framework.
De naam 'Mozilla' komt ook terug in het 'Mozilla Application Framework', gebaseerd op XML voor het ontwikkelen van software die onafhankelijk van het besturingssysteem moet kunnen draaien (multiplatform).

</doc>
<doc id="12634" url="https://nl.wikipedia.org/wiki?curid=12634" title="J.R.R. Tolkien">
J.R.R. Tolkien

John Ronald Reuel Tolkien (Bloemfontein, Oranje Vrijstaat, 3 januari 1892 – Bournemouth, Verenigd Koninkrijk, 2 september 1973) was een Engelse filoloog, dichter en hoogleraar in de Engelse taal- en letterkunde. Hij werd vooral bekend als de schrijver van "De Hobbit", "In de ban van de ring" en "De Silmarillion", waarmee hij de vader van de moderne fantasy-literatuur werd.
Tolkien was van 1925 tot 1945 hoogleraar Angelsaksische taal aan de Universiteit van Oxford en van 1945 tot 1959 hoogleraar Engelse taal en literatuur aan het Merton College, eveneens onderdeel van de Universiteit van Oxford. Hij was een goede vriend van C.S. Lewis, een medelid van de informele literaire discussiegroep "The Inklings". Op 28 maart 1972 werd Tolkien door koningin Elizabeth II benoemd tot commandeur in de Orde van het Britse Rijk.
Na Tolkiens dood publiceerde zijn zoon Christopher diverse werken van zijn vader en ook diens aantekeningen en onvoltooide verhalen. Zo verscheen in 1977 "De Silmarillion", waaraan Tolkien het grootste deel van zijn leven had gewerkt. Samen met "De Hobbit" en "In de ban van de ring" vormt het een geheel van verhalen, gedichten, fictieve geschiedenissen, verzonnen talen en literaire essays over de wereld Arda en het continent Midden-aarde. Tussen 1951 en 1955 gebruikte Tolkien de term "legendarium" om er het merendeel van zijn werken mee aan te duiden.
Hoewel vele auteurs fantasy hadden gepubliceerd voor Tolkien, leidde het succes van "De Hobbit" en "In de ban van de ring" tot een opleving van het genre. Dit zorgde ervoor dat Tolkien de 'vader' van de moderne fantasyliteratuur werd – of, meer concreet, van het subgenre "high fantasy". In 2008 plaatste "The Times" hem op de zesde plaats van "De 50 grootste Britse schrijvers" sinds 1945 en in 2009 stond hij op de vijfde plaats van best verdienende overledenen. In 2012 bleek uit de archieven van de Nobelprijs, dat Tolkien in 1961 was afgewezen voor de Nobelprijs voor Literatuur onder meer vanwege zijn "middelmatige vertelkunst" en "magere proza" ("poor prose").
Biografie.
Afkomst.
Tolkiens voorouders van vaderskant waren voornamelijk ambachtslieden, die klokken, horloges en piano's maakten en verkochten in Londen en Birmingham. De familie Tolkien emigreerde in de 18e eeuw uit het Duitse Koninkrijk Saksen naar het Verenigd Koninkrijk en was al snel een 'echte' Engelse familie geworden. De meer prozaïsche leden van de familie zeiden dat de Tolkiens in 1756 in Engeland arriveerden, gevlucht voor de invasie van het keurvorstendom Saksen door Frederik de Grote tijdens de Zevenjarige Oorlog. De naam "Tolkien" is een Engelse verbastering van "Tollkiehn", van het Duitse "tollkühn", wat 'roekeloos' of 'overmoedig' betekent. Veel andere families met de achternaam Tolkien of een variant daarop wonen in het noordwesten van Duitsland, voornamelijk in Nedersaksen en Hamburg. Een Duitse schrijver denkt dat de naam Tolkien afgeleid is van "Tolkynen", de Oudpruisische naam van het dorp Tołkiny, nabij Kętrzyn in het noordoosten van Polen (destijds Oost-Pruisen), hoewel het redelijk ver verwijderd is van Nedersaksen.
Tolkiens grootouders van moederskant, John en Edith Jane Suffield, waren baptisten, die in Birmingham woonden. Zij hadden er een winkel. De familie Suffield had sinds het begin van de negentiende eeuw verschillende bedrijven, die geleid werden vanuit hetzelfde gebouw, Lamb House. Sinds 1810 had Tolkiens betovergrootvader William Suffield er een boekenwinkel. Tolkiens overgrootvader, ook John Suffield, had er sinds 1826 een kledingwinkel.
Jeugdjaren.
John Ronald Reuel Tolkien werd op 3 januari 1892 geboren in Bloemfontein in de toenmalige Oranje Vrijstaat (wat nu de Zuid-Afrikaanse provincie Vrijstaat is). Hij was de zoon van Arthur Reuel Tolkien (1857-1896), een Engelse bankdirecteur en zijn vrouw Mabel Suffield (1870-1904). Toen Arthur werd bevorderd tot hoofd van een Britse bank in Bloemfontein vertrok het paar vanuit Engeland naar Zuid-Afrika. Tolkien had een jongere broer, Hilary Arthur Reuel Tolkien, die werd geboren op 17 februari 1894.
Als kind werd Tolkien in de tuin gebeten door een grote Afrikaanse baviaanspin. Deze gebeurtenis zou later terugkeren in zijn verhalen, alhoewel Tolkien er naar eigen zeggen geen concrete herinnering aan had, en evenmin een speciale haat tegen spinnen had ontwikkeld. Toen hij drie jaar oud was, ging Tolkien met zijn moeder en zijn broertje naar Engeland voor een langdurig familiebezoek. Zijn vader stierf echter in Zuid-Afrika aan acute reuma, voordat hij ook naar Engeland kon komen. Hierdoor zat het gezin zonder inkomen, dus trok het in bij de grootouders in Birmingham. Korte tijd later, in 1896, verhuisde de familie naar Sarehole (nu in Hall Green), dat toen nog een dorp in Worcestershire was. Tolkien ging graag op onderzoek uit in de molen in Sarehole en ook in Moseley Bog (een natuurreservaat), de Clent Hills en Malvern Hills. Deze plaatsen vormden later een bron van inspiratie voor zijn boeken, zoals dat ook het geval was met de dorpjes in Worcestershire, zoals Bromsgrove, Alcester en Alverchurch. Dat gold ook voor zijn tantes boerderij Bag End, een naam die zou terugkeren in Tolkiens verhalen.
Mabel onderwees haar twee zonen zelf. Ronald, zoals hij werd genoemd, was een slimme leerling. Zijn moeder leerde hem veel over plantkunde en bracht hem de voorliefde voor planten bij. De jonge Tolkien tekende graag landschappen en bomen, maar het liefst leerde hij talen. Zijn moeder bracht hem de beginselen van het Latijn bij. Hij kon al lezen toen hij vier was en niet veel later kon hij ook goed schrijven. Zijn moeder liet hem veel lezen. Hij had een hekel aan "Treasure Island" en "The Pied Piper" ("De rattenvanger van Hamelen") en vond "Alice in Wonderland" van Lewis Carroll grappig maar verwarrend. Hij hield meer van verhalen over indianen en de fantasyverhalen van George MacDonald. Daarnaast waren de "Fairy Books" van Andrew Lang bijzonder belangrijk voor hem en zijn latere werk.
Tolkien ging naar de "King Edward's School" in Birmingham, waar hij werd opgesteld in de erehaag van de parade ter gelegenheid van de kroning van koning George V. Hij stond vlak bij de poort van Buckingham Palace. Later ging hij naar de St. Philip's School.
Mabel Tolkien bekeerde zich in 1900 tot het katholicisme, ondanks felle protesten van haar doopsgezinde familie, die vervolgens hun financiële steun aan haar stopzette. In 1904, toen Tolkien 12 jaar was, overleed ze aan de gevolgen van diabetes type 1, in Fern Cottage in Rednal bij Birmingham, waar ze toen woonden. Mabel Tolkien was toen ongeveer 34 jaar oud, ongeveer zo oud als iemand destijds met dat type diabetes zonder behandeling kon worden – insuline zou pas twee decennia later worden ontdekt. Ze ligt begraven op het kerkhof van de katholieke St. Peter's Church in Bromsgrove (Worcestershire). Tolkien zou de rest van zijn leven zijn moeder als een martelaar van haar geloof beschouwen.
Vlak voor haar dood had Mabel Tolkien de voogdij over haar zonen toegewezen aan E.H. Francis Xavier Morgan van het oratorium van Birmingham, die hen moest opvoeden als goede katholieken. Hij woonde daar in de schaduw van de "Perrott's Folly" en de victoriaanse toren van "Edgbaston Waterworks", wat wellicht het beeld heeft beïnvloed van de donkere torens in zijn werk. Ook de romantische middeleeuwse schilderingen van Edward Burne-Jones en de prerafaëlieten hebben een sterke invloed gehad op zijn werk.
Tolkien, Esperanto en Europa.
Als jonge man leerde hij Esperanto nadat hij met deze taal had kennis gemaakt via de Officers' Training Corps en de Scoutsbeweging van Lord Baden-Powell. In 1909, op de leeftijd van 17 jaar, maakte hij al aantekeningen in het Esperanto ('Het Boek van de Foxrook'). Tolkien kwam vooral in contact met het Esperanto in de periode 1907-1909 en 1930-1933.
In 1932 schreef hij dat hij de grammatica en de structuur van het Esperanto had geleerd en dat hij 'een redelijk aantal' ('a fair amount') teksten in deze taal had gelezen. Uit teruggevonden notities uit 1909 blijkt dat hij toen in ieder geval in het Esperanto kon schrijven.
Tijdens een conferentie zei hij bij de inleiding van zijn speech ""A Secret Vice" '(1931) - over zijn voorliefde voor taalcreatie - dat hij persoonlijk gelooft in een 'kunstmatige taal' in ieder geval voor Europa, waarmee hij doelde op "de wenselijkheid van zo'n taal 'vóór vele andere goede doelen' om Europa te verenigen, alvorens het door een niet-Europa wordt opgeslokt.
Latere jeugd.
In 1911, toen hij studeerde aan de "King Edward's School" in Birmingham, richtte Tolkien samen met drie vrienden, Rob Gilson, Geoffrey Smith en Christopher Wiseman, een geheim genootschap op, dat ze "T.C.B.S." noemden. Deze initialen betekenen "Tea Club and Barrovian Society" en waren een zinspeling op hun voorliefde voor drinken van thee in de "Barrow's Stores", vlak bij hun school en ook stiekem in de bibliotheek van de school. Na school hielden de leden contact en in december 1914 hielden ze een vergadering in Londen bij Wiseman thuis, die Tolkien tot het schrijven van poëzie bracht.
In de zomer van 1911 ging Tolkien op vakantie naar Zwitserland, wat hij zich nog levendig kan herinneren in een brief uit 1968. Hij maakt daarin gewag van Bilbo's reizen door de Nevelbergen (waaronder de glijpartij over de gladde stenen in het bos) en dit is rechtstreeks afgeleid van zijn eigen avontuur toen hun gezelschap van Interlaken naar Lauterbrunnen wandelde en uiteindelijk kampeerde in de morenen bij Mürren. Zevenenvijftig jaar later kon Tolkien zich nog herinneren dat hij met pijn in het hart afscheid nam van het uitzicht op de eeuwige sneeuw van de Jungfrau en de Silberhorn. Ze trokken verder langs de Kleine Scheidegg naar Grindelwald en langs de Grote Scheidegg naar Meiringen. Ze vervolgden hun reis naar de Grimselpas en door de Valais naar Brig. Van daaruit gingen ze naar de Aletschgletsjer en Zermatt.
In oktober van datzelfde jaar ging Tolkien studeren aan het Exeter College van de Universiteit van Oxford. Aanvankelijk studeerde hij er klassieke talen, maar ging later Engels studeren. Hij studeerde af in 1915.
Verloving en huwelijk.
Op zestienjarige leeftijd leerde Tolkien Edith Mary Bratt kennen, die drie jaar ouder was. J.R.R. en Hilary Tolkien woonden toen in hetzelfde kosthuis. Humphrey Carpenter schrijft hierover, dat Edith en Ronald geregeld naar tearooms in Birmingham gingen, liefst naar een tearoom met een balkon met uitzicht op straat. Ze zaten daar suikerklontjes in de hoeden van voorbijgangers te gooien en als het suikerpotje leeg was gingen ze naar het volgende tafeltje. Er moest wel iets moois opbloeien tussen twee zo gelijkgestemde mensen. Ze waren allebei wees en hadden beiden behoefte aan genegenheid en die konden ze elkaar ook schenken. In de zomer van 1909 wisten ze dat ze verliefd waren.
Francis Morgan, zijn voogd, vond dat Edith Tolkien te veel afleidde van zijn studie en vond het ook problematisch dat zijn jonge pupil een serieuze relatie had met een protestants meisje. Hij verbood hem haar te zien, te spreken of zelfs maar te schrijven, totdat hij 21 was. Tolkien hield zich strikt aan dit verbod, op een enkele uitzondering na, waardoor Morgan dreigde een einde te maken aan zijn universitaire carrière als hij er niet mee ophield.
Vlak voor zijn 21ste verjaardag schreef Tolkien Edith een brief en verklaarde hij haar zijn liefde en vroeg hij haar ten huwelijk. Edith antwoordde hierop dat ze al verloofd was met een andere man; ze had dit gedaan omdat ze dacht dat Tolkien niet langer om haar gaf. Ze liepen elkaar weer tegen het lijf en bij een spoorwegviaduct bloeide hun liefde weer op. Edith gaf haar verlovingsring terug en vertelde dat ze met Tolkien ging trouwen. Nadat ze verloofd waren, bekeerde Edith zich op aandringen van Tolkien tot het katholieke geloof. In januari 1913 verloofden ze zich in Birmingham en op 22 maart 1916 trouwden ze in Warwick in de "Saint Mary Immaculate Catholic Church".
Eerste Wereldoorlog.
Het Verenigd Koninkrijk was ondertussen betrokken bij de Eerste Wereldoorlog. Tolkien nam vrijwillig dienst in het Britse leger en werd tweede luitenant bij de "Lancashire Fusiliers". Zijn opleiding bij het 13de (reserve) bataljon in Cannock Chase, Staffordshire duurde elf maanden. Hij werd vervolgens overgeplaatst naar het 11de bataljon van de British Expeditionary Force en hij kwam op 4 juni 1916 in Frankrijk aan. Hierover schreef hij later: "Jonge officieren sneuvelden er bij bosjes. Gescheiden te moeten zijn van mijn vrouw ... ik ging eraan onderdoor."
Tijdens de Slag aan de Somme was Tolkien verbindingsofficier. Hij nam ook deel aan de Slag bij Thiepval. Hij kreeg op 27 oktober 1916 last van loopgravenkoorts, een ziekte die werd overgedragen door luizen, waarvan het wemelde in de loopgraven. Tolkien keerde op 8 november 1916 als oorlogsinvalide terug naar Engeland. Vele van zijn naaste vrienden, onder wie zijn mede TCBS-leden Gilson en Smith, waren gesneuveld. Jaren later zei Tolkien hierover verontwaardigd, dat degenen die zochten naar overeenkomsten tussen zijn boeken en de Eerste Wereldoorlog er volledig naast zaten:
Een verzwakte en uitgemergelde Tolkien – hij werd afgekeurd voor het front – bracht de rest van de oorlog door in militaire hospitalen of in garnizoensdienst. Toen werd ook de eerste zoon van Edith en J.R.R. geboren, John Francis Reuel Tolkien.
Thuisfront.
Tijdens zijn herstel in Great Haywood, Staffordshire begon Tolkien met het schrijven van wat hij "The Book of Lost Tales" noemde. Hij begon met het schrijven van "De val van Gondolin". In 1917 en 1918 kwam zijn ziekte steeds terug, maar hij was voldoende hersteld om in eigen land dienst te doen in diverse kazernes en werd bevorderd tot luitenant.
Toen hij gelegerd was in Kingston upon Hull, ging hij samen met Edith wandelen in de bossen vlak bij Roos en daar danste Edith voor hem op een open plek tussen de bloeiende dolle kervel.
Deze gebeurtenis vormde de inspiratie voor de kennismaking tussen Beren en Lúthien. Tolkien noemde Edith vaak "mijn Lúthien".
Universitaire carrière en schrijversloopbaan.
Na de Eerste Wereldoorlog ging Tolkien aanvankelijk voor de Oxford English Dictionary werken, waar hij zich voornamelijk bezighield met de geschiedenis en etymologie van oorspronkelijk Duitse woorden, beginnend met de letter W. In 1920 werd hij lector in de Engelse taal aan de Universiteit van Leeds en 1924 werd hij er tot hoogleraar benoemd. In Leeds verscheen van zijn hand "A Middle English Vocabulary" en samen met E. V. Gordon een gezaghebbende uitgave van "Heer Gawein en de Groene Ridder", die beide decennialang beschouwd werden als academische standaardwerken. In 1925 keerde hij terug naar Oxford en werd daar hoogleraar in de Oud-Engelse taal aan de universiteit.
In die tijd begon Tolkien met het schrijven van "De Hobbit" (The Hobbit) en de eerste twee delen van "In de ban van de ring" (The Lord of the Rings). 
Tolkiens verhandeling uit 1936 "Beowulf: the Monsters and the Critics", is van blijvende invloed geweest op het onderzoek naar Beowulf. Lewis E. Nicholson zei dat Tolkiens artikel wordt beschouwd als een keerpunt in de kritiek van Beowulf. Volgens hem legde Tolkien de nadruk op de poëtische aard van het verhaal in plaats van op de meer taalkundige elementen. Destijds werd Beowulf door geleerden over het algemeen geminacht als een kinderachtig verhaal over gevechten met monsters in plaats van een realistisch verhaal over stammenoorlogen. Tolkien stelde dat de schrijver van Beowulf het menselijke lot in algemene zin aan de orde stelde en zich niet beperkte tot stammenoorlogen en dat de monsters daarom noodzakelijk zijn voor het gedicht. In zijn essay laat Tolkien ook zien hoeveel respect hij had voor Beowulf: "Beowulf is een van mijn waardevolste bronnen". Deze invloed is terug te vinden in "In de ban van de ring".
In 1945 werd Tolkien hoogleraar in de Engelse taal- en letterkunde aan het Merton College van de Universiteit van Oxford en dat bleef hij tot aan zijn pensioen in 1959. In 1948 voltooide Tolkien "In de ban van de ring", bijna tien jaar nadat hij er voor het eerst aan was begonnen.
Tolkien werkte ook mee aan het vertalen van de "Bijbel van Jeruzalem", die in 1966 verscheen.
Gezin.
J.R.R. en Edith Tolkien hadden vier kinderen:
Tolkien was dol op zijn kinderen en toen ze nog klein waren stuurde hij ze brieven met tekeningen van de Kerstman. Elk jaar kwamen er meer personages bij, zoals de ijsbeer, het hulpje van de Kerstman, de Sneeuwman, de tuinman, Ilbereth de elf, zijn secretaresse en andere personages. De belangrijkste personages vertelden verhalen over de strijd van de Kerstman tegen de aardmannetjes die op vleermuizen vlogen en over de grappen die de IJsbeer uithaalde.
Vriendschappen.
Tolkien leerde C.S. Lewis kennen in Oxford. Deze was wellicht zijn beste vriend en collega, hoewel hun verhouding bekoelde naarmate ze ouder werden. Ze deelden de liefde voor een goed gesprek, lachen en bier en in mei 1927 maakte Tolkien Lewis lid van de "Coalbiters club", die IJslandse sagen las in het oorspronkelijke Oudnoords. Dit was, zoals Humphrey Carpenter het omschreef "het begin van een lange en ingewikkelde vriendschap." Tolkien en Hugh Dyson brachten C.S. Lewis weer nader tot het christendom. Tijdens hun bijeenkomsten met de Inklings bij Lewis thuis, maar ook privé, las Tolkien op diens verzoek delen uit "De Silmarillion", "De Hobbit" en "In de ban van de ring" voor aan Lewis.
Door de komst van Charles Williams, die werkte voor de Oxford University Press, veranderde de verhouding tussen Tolkien en Lewis. Lewis' enthousiasme verschoof bijna ongemerkt van Tolkien naar Williams, met name toen Lewis bezig was met het schrijven van zijn derde roman, "That Hideous Strength".
Tolkien maakte zich al lang erg druk over wat hij beschouwde als de anti-katholieke houding van Lewis. In een brief aan zijn zoon Christopher zei hij:
Lewis' groeiende reputatie als christelijke apologeet en zijn terugkeer naar de Anglicaanse Kerk ergerde Tolkien, die een diepe afkeer had van de Anglicaanse Kerk. Halverwege de jaren veertig vond Tolkien dat Lewis te veel publiciteit kreeg.
Tolkien en Lewis hadden misschien een hechtere band kunnen krijgen toen ze in Headington verbleven, maar Lewis' huwelijk met Joy Davidman verhinderde dit. Tolkien merkte dat Lewis verwachtte dat zijn vrienden hem en zijn vrouw zouden bezoeken. Toen hij in de jaren dertig nog vrijgezel was en de Inklings hun bijeenkomsten hielden, ging hij voorbij aan het feit dat zijn vrienden zelf getrouwd waren. Het hielp ook al niet dat Lewis Tolkien aanvankelijk niets vertelde over zijn huwelijk met Davidman en toen Tolkien daar uiteindelijk achter kwam, kwam hij ook te weten dat Lewis was getrouwd met een gescheiden vrouw. Dit druiste in tegen Tolkiens katholieke geloofsovertuiging. Hij omschreef het huwelijk dan ook als "erg raar".
In de jaren vijftig kwam er een eind aan de geregelde bezoeken van Tolkien aan Lewis, en dit betekende ook het eind van Tolkiens "gezellige" periode, die op school was begonnen met de T.C.B.S. en eindigde met de Inklings in Oxford.
Zijn vriendschap met Lewis leefde later op. Tolkien zei hierover het volgende in een brief aan Priscilla na Lewis' dood in november 1963:
W.H. Auden, die als student les had gekregen van Tolkien, was bij gelegenheid ook journalist en stond vanaf medio jaren vijftig tot aan Tolkiens dood op vriendschappelijke voet met hem. De vriendschap was ontstaan doordat Auden geboeid werd door "In de ban van de ring". Auden was een van de eerste en belangrijkste critici die zich lovend uitlieten over het boekwerk. Tolkien schreef in een brief uit 1971:
Ik heb de laatste jaren veel te danken gehad aan Auden. Zijn steun en interesse in mijn werk hebben mij in belangrijke mate gestimuleerd. Van begin af aan schreef hij me goede kritieken, notities en brieven, op een moment dat dat nog helemaal niet vanzelfsprekend was. Hij werd er zelfs om bespot.
Pensioen en latere leven.
Tijdens zijn pensioen, van 1959 tot aan zijn dood in 1973, kwam Tolkien geleidelijk aan steeds meer in de publieke belangstelling te staan en groeide zijn bekendheid op literair gebied. Zijn boeken verkochten zo goed dat hij er spijt van had dat hij niet eerder met pensioen was gegaan. Aanvankelijk beantwoordde hij nog graag vragen van zijn fans, maar hij koesterde een zekere achterdocht jegens het ontstaan van fanclubs, vooral onder de hippiebeweging in de Verenigde Staten. In een brief uit 1972 betreurt hij dat hij een idool is geworden, maar geeft hij toe dat "... zelfs de neus van een erg bescheiden idool [...] niet helemaal ongevoelig is voor de zoete geur van wierook!" 
Door de toenemende aandacht van fans zag Tolkien zich genoodzaakt een geheim telefoonnummer aan te vragen en uiteindelijk verhuisde hij samen met Edith naar Bournemouth aan de zuidkust van Engeland.
Op 1 januari 1972 werd Tolkien door koningin Elizabeth II benoemd tot ridder in de Orde van het Britse Rijk en op 28 maart 1972 werd hem de onderscheiding uitgereikt op Buckingham Palace.
Overlijden.
Edith Tolkien stierf op 29 november 1971, op 82-jarige leeftijd. Tolkien liet de naam Lúthien graveren in de grafsteen op het kerkhof van Wolvercote in Oxford. Toen Tolkien 21 maanden later, op 2 september 1973, op 81-jarige leeftijd overleed, werd hij bijgezet in hetzelfde graf en werd de naam Beren gegraveerd in de grafsteen. Het grafschrift luidt:
Opvattingen.
Tolkien was een vroom katholiek en hij had voornamelijk conservatieve religieuze en politieke opvattingen. Hij gaf vaak de voorkeur aan oude gebruiken en gewoonten en stelde zich vragen bij sommige innovaties en moderniseringen.
Hij had ook een grote afkeer van de neveneffecten van de industrialisatie, die volgens hem het Britse platteland verwoestten. Bijna zijn hele volwassen leven had hij een afkeer van auto's en ging hij liever fietsen. Deze houding is ook terug te vinden in zijn boeken, met als bekendste voorbeeld de verbeelding van de gedwongen industrialisatie van de "Gouw" in "In de ban van de ring".
Er is veel gezegd en geschreven over mogelijke overeenkomsten tussen Midden-aarde en Tolkiens eigen leven. Van "In de ban van de ring" wordt vaak beweerd dat het Engeland tijdens en direct na de Tweede Wereldoorlog moet voorstellen. Tolkien trekt hiertegen flink van leer in het voorwoord van de tweede druk van de roman en zegt dat hij toepasselijkheid prefereert boven allegorie. Dit thema wordt nog verder uitgewerkt in zijn essay "Over Sprookjesverhalen", waarin hij betoogt dat sprookjes zo treffend zijn, omdat ze soms stroken met de werkelijkheid. Hij komt tot de conclusie dat het christendom ook dit patroon volgt van innerlijke samenhang en uiterlijke waarheid.
Zijn geloof in de fundamentele waarheden van het christendom en hun plaats in de mythologie brengen sommige critici ertoe christelijke thema's te zien in "In de ban van de ring", ondanks een opmerkelijk gebrek aan openlijke religieuze verwijzingen. Dit is niet zo verwonderlijk, want de verschijnselen die in onze eigen wereld tot religieuze impulsen leiden, zijn in Midden-aarde een normaal en vanzelfsprekend onderdeel van de natuurlijke omgeving. Tolkien had grote moeite met het gebruik van religieuze verwijzingen in de verhalen van C.S. Lewis, die vaak openlijk allegorisch van aard waren. Tolkien schreef echter dat de plaats van handeling van de Doemberg een toelichting vormde op het Onze Vader.
Zijn voorliefde voor mythes en zijn devote geloof kwamen samen in zijn bewering dat hij geloofde dat de mythologie de goddelijke weerklank is van "De Waarheid". Dit standpunt kwam tot uitdrukking in zijn gedicht "Mythopoeia" en zijn opvatting dat mythes fundamentele waarheden bevatten werd in algemene zin een centraal thema van de Inklings.
Geloof.
Tolkiens geloof speelde een belangrijke rol in de bekering van C.S. Lewis van het atheïsme tot het christendom, maar Tolkien was erg teleurgesteld dat Lewis ervoor koos zich aan te sluiten bij de Anglicaanse Kerk, die Tolkien, in tegenstelling tot de Katholieke Kerk, een "zielige en duistere mengeling van half-vergeten tradities en verminkte geloofsopvattingen" vond.
In de laatste jaren van zijn leven was Tolkien erg teleurgesteld over bepaalde liturgische hervormingen en veranderingen die werden doorgevoerd na het Tweede Vaticaanse Concilie en zijn kleinzoon Simon Tolkien zegt hierover:
Politiek.
Tolkiens zienswijze werd geleid door zijn katholicisme. Toen hij erachter kwam dat Republikeinse doodseskaders tijdens de Spaanse Burgeroorlog kerken verwoestten en op grote schaal priesters en zusters vermoordden, steunde hij de Nationalisten (die later door Franco zouden geleid worden). Na een kennismaking in 1944 had hij ook bewondering voor de Zuid-Afrikaanse dichter en mede-katholiek Roy Campbell. Campbell zou in Spanje hebben gevochten aan de zijde van Franco's leger en daarom beschouwde Tolkien hem als een verdediger van het katholieke geloof. C.S. Lewis daarentegen hekelde in zijn gedichten openlijk Campbells "mengeling van katholicisme en fascisme".
Geleerden zijn het niet eens over de vraag of er racistische of raciale elementen in Tolkiens opvattingen zijn te vinden. Christine Chism onderscheidt de beschuldigingen in drie categorieën: opzettelijk racisme, onbewuste Eurocentrische vooroordelen en latent racisme in Tolkiens vroegere werk (dat zich trouwens tot een bewuste afkeer van racistische tendensen ontwikkelt in zijn latere werk).
Het is bekend dat Tolkien de "rassenleer" en het antisemitisme van de nazi's veroordeelde als "volkomen verderfelijk en onwetenschappelijk". Over de rassenscheiding in Zuid-Afrika zei hij:
In 1968 maakte hij bezwaar tegen de kenschetsing van Midden-aarde als "Noords", omdat hij zei een hekel te hebben aan die term vanwege het verband met racistische theorieën. Tolkien kende alleen maar minachting voor Adolf Hitler, die hij beschuldigde van "het degenereren ... en het voor altijd vervloeken van de edele noordse geest", die hem zo lief was.
In een brief uit 1944 aan zijn zoon Christopher schreef hij:
De atoombommen op Hiroshima en Nagasaki vervulden hem met afschuw en hij omschrijft de makers van de atoombom als "deze gestoorde fysici" en als "bouwers van Babel".
Schrijversloopbaan.
Voor "The Book of Lost Tales", dat Tolkien schreef toen hij herstelde van de loopgravenziekte die hij opliep tijdens de Slag aan de Somme, bedacht hij verschillende thema's die later opnieuw werden gebruikt in de opeenvolgende versies van zijn "Legendarium". De twee opvallendste verhalen, de legende van Beren en Lúthien en die van Túrin, werden voortgezet in lange verhalende gedichten (gepubliceerd in "The Lays of Beleriand").
Invloeden.
Schrijvers.
De duizendpoot William Morris was van grote invloed op Tolkien. Hij wilde Morris' prozaïsche en poëtische avonturenverhalen imiteren en putte er voor "In de Ban de van de Ring" onder meer inspiratie uit voor de namen van bijvoorbeeld de "Dode Moerassen (Dead Marshes)" en het "Demsterwold (Mirkwood)".
Edward Wyke-Smiths "Marvelous Land of the Snergs", met zijn typische personages, heeft een grote invloed gehad op de gebeurtenissen, thema's en beschrijving van Bilbo's volk in "De Hobbit". Tolkien schreef dat hij als kind erg onder de indruk was van S.R. Crocketts historische roman "The Black Douglas" en dat Sauron op zijn schurk, Gilles de Retz, was gebaseerd.
Tolkien noemde Eric Rucker Eddison naar aanleiding van zijn high fantasy-avonturen boek "De Worm Ouroboros" de grootste en meest overtuigende schrijver van fictieve werelden die hij had gelezen. Tolkien was echter niet gecharmeerd van de naamgeving van de personages in dat boek.
Germaanse inspiratie.
Tolkien is ook sterk beïnvloed door de Germaanse talen, vooral door de Oudengelse literatuur, poëzie en mythologie. Hij putte inspiratie uit werken als "Beowulf", "Heer Gawein en de Groene Ridder" "(Sir Gawain and the Green Knight)" en Noorse sagen, zoals de "Völsunga-saga" en de "Hervarar saga", de poëtische Edda, het "Nibelungenlied" en andere soortgelijke culturele werken.
Ondanks de overeenkomsten tussen zijn werk en de "Volsunga saga" en het "Nibelungenlied", die de basis vormde voor Richard Wagners opera's, vinden critici dat de directe overeenkomsten klein zijn. Zoals zijn uitgever zei: "Beide ringen waren rond, daar houdt de gelijkenis op." Andere critici vinden dat Tolkien het idee van een "Ring die de drager heerschappij over de wereld geeft" te danken heeft aan Wagner en diens Der Ring des Nibelungen. Twee karaktereigenschappen van de "Ene Ring", de vijandige aard en corrumperende macht op gedachten en wil, waren niet aanwezig in de mythologische of historische bronnen, maar spelen wel een centrale rol in Wagners opera. Tolkien zelf gaf toe dat hij Homerus, Sophocles en de Finse "Kalevala" heeft gebruikt als inspiratie voor zijn verhalen of ideeën.
Keltische inspiratie.
Uit Tolkiens werk blijkt dat hij aspecten aan de Keltische geschiedenis en legendes heeft ontleend. Maar nadat het manuscript voor "Silmarillion" was afgewezen, onder andere om zijn Keltische namen, verwierp Tolkien hun Keltische oorsprong:
De Silmarillion.
J.R.R. Tolkien schreef een korte "Schets over de Mythologie", waar de verhalen van "Beren en Lúthien" en van Túrin deel van uitmaakten. Uiteindelijk groeide de 'Schets' uit tot de "Quinta Silmarillion", een epische geschiedenis waar Tolkien driemaal aan was begonnen, maar die hij nooit had afgemaakt. Hij hoopte het te publiceren samen met de trilogie "In de ban van de ring", maar de uitgevers (zowel Allen &amp; Unwin en Collins) durfden het niet aan. Bovendien waren de kosten voor het drukken van een boek erg hoog in de eerste jaren na de Tweede Wereldoorlog. Dit was tevens een van de redenen dat "In de ban van de ring" in drie delen werd gepubliceerd.
Deze drie conceptverhalen zijn postuum uitgegeven onder de naam van "De Geschiedenis van Midden-Aarde", door zijn zoon Christopher Tolkien, die zijn vaders kladversies heeft bewerkt en toegelicht.
Vanaf 1936 begon hij de geschiedenis uit te breiden door een nieuw verhaal toe te voegen, "De Val van Númenor", een verhaal gebaseerd op de legende van Atlantis.
Kinderboeken.
Naast het schrijven van mythologische poëzie, hield Tolkien er ook van om fantasyverhalen te bedenken om zijn kinderen te vermaken. Hier was het boek "De Hobbit" uit voortgevloeid. Hij schreef ieder jaar brieven van de Kerstman voor hen, waarmee hij een reeks van korte verhalen opbouwde. Deze werden later samengevoegd en uitgegeven. Andere verhalen waren "Mr. Bliss", "Roverandom", "De Smid van Groot-Wolding" en "Boer Gilles van Ham". Voor deze verhalen gebruikte hij, net als voor "De Hobbit" ideeën uit zijn "Legendarium".
De Hobbit.
Tolkien had nooit verwacht dat zijn verhalen zo populair zouden worden, maar door toeval trok het boek "De Hobbit" dat hij jaren eerder voor zijn kinderen had geschreven, in 1936 de aandacht van Susan Dagnall, een medewerker van de Londense uitgeverij George Allen &amp; Unwin, die hem overhaalde het te laten uitgeven.
Het boek trok ook de aandacht van volwassenen en het werd zo populair dat de uitgever Tolkien vroeg om een vervolg te schrijven.
In de ban van de ring.
Hoewel hij zich in eerste instantie niet geïnspireerd voelde voor zo'n onderwerp, zorgde dit verzoek ervoor dat Tolkien begon aan zijn beroemdste werk: de epische, driedelige roman "In de ban van de ring" (gepubliceerd 1954-1955). Tolkien deed er meer dan tien jaar over om de achtergrond te creëren voor de trilogie. Tijdens deze periode kreeg J.R.R. Tolkien steun van zijn vrienden van de Inklings, vooral van zijn beste vriend C.S. Lewis, de auteur van de "De Kronieken van Narnia".
"De Hobbit" en "In de ban van de ring" zijn beide gebaseerd op de verhalen uit "De Silmarillion", maar spelen zich veel later af.
De bedoeling van Tolkien was dat "In de ban van de ring" een kinderverhaal zou worden in dezelfde stijl als "De Hobbit", maar het werd al snel duisterder en serieuzer qua schrijfstijl. Hoewel het een vervolg was op "De Hobbit", was het gericht op een ouder publiek en borduurde het voort op de enorme achtergrondverhalen van "Beleriand", die Tolkien eerder had geschreven. Deze verhalen werden echter pas na Tolkiens dood gepubliceerd, onder andere in "De Silmarillion".
Tolkien liet zelf een grote invloed na op het fantasygenre, dat ontstond na het succes van "In de ban van de ring".
"In de ban van de ring" werd enorm populair in de jaren 60 van de 20e eeuw en is dat sindsdien gebleven. Het is een van de populairste fictiewerken uit de 20ste eeuw, wat zowel uit verkoopcijfers als uit peilingen onder lezers blijkt.
De boeken zijn niet alleen enorm populair in Engelssprekende landen. In een peiling uit 2004 vonden 250.000 Duitsers "In de ban van de ring" hun favoriete literaire werk.
Postume publicaties.
J.R.R. Tolkien had zijn zoon Christopher aangewezen als literaire testamentuitvoerder. Deze publiceerde (met hulp van Guy Gavriel Kay) in 1977 wat ongepubliceerd materiaal onder de titel "De Silmarillion". Zijn vader had in 1937 geprobeerd een collectie 'Silmarillion'-materiaal te publiceren, voordat hij "In de ban van de ring" had geschreven.
In 1980 bracht Christopher nog een verzamelbundel uit onder de titel "Nagelaten vertellingen". In de daaropvolgende jaren (1983-1996) publiceerde hij een groot deel van het resterende materiaal, inclusief de aantekeningen van Tolkien zelf in een serie van twaalf delen getiteld "De Geschiedenis van Midden-aarde". Deze bevatten onvoltooide, alternatieve en tegenstrijdige verhalen. Tussen "In de ban van de ring" en "De Hobbit", de nauwst gerelateerde werken, bestaat geen onmiddellijk verband, omdat Tolkien de verhalen nooit helemaal op elkaar heeft laten aansluiten qua tradities en achtergrondinformatie.
Toen Tolkien in 1965 bezig was met de derde uitgave van "De Hobbit", zei hij dat hij het hele boek graag zou herschrijven, omdat hij de stijl van het proza niet meer goed vond.
In 2007 verscheen de uitgave van "De Kinderen van Húrin". De roman vertelt het verhaal van "Túrin Turambar" en zijn zus "Nienor", de kinderen van "Húrin Thalion". Het materiaal was samengesteld door Christopher Tolkien uit "De Silmarillion", "Nagelaten vertellingen", "De Geschiedenis van Midden-aarde" en ongepubliceerd werk.
In februari 2009 werd "The Legend of Sigurd and Gudrún" uitgegeven.
In augustus 2015 verscheen "The story of Kullervo", een verhaal dat Tolkien schreef tijdens zijn studententijd. "The story of Kullervo" is gebaseerd op een 19e-eeuws Fins gedicht.
Het 'Departement van Speciale Collecties' en de bibliotheek van de Marquette University in Milwaukee bewaren vele van Tolkiens manuscripten. Ander origineel materiaal wordt bewaard in de Bodleian Library van de Universiteit van Oxford.
Talen en filologie.
Taalkundige carrière.
Tolkiens academische carrière en zijn literaire productie zijn onlosmakelijk verbonden met zijn liefde voor taal en filologie. Hij was gespecialiseerd in de Oudgriekse filologie aan de universiteit, en in 1915 slaagde hij met Oudnoords als een extra vak. Hij werkte vanaf 1918 voor de Oxford English Dictionary. In 1920 ging hij naar de Universiteit van Leeds en begon daar onderzoek van de Engelse taal. Hij gaf colleges over filologie, Oudengels, de geschiedenis van Engeland en over verscheidene Oudengelse en Middelengelse teksten. Hij introduceerde ook de Germaanse, Gotische, Oud-IJslandse en middeleeuws Welshe filologie.
In 1925 solliciteerde Tolkien op drieëndertigjarige leeftijd naar de baan van professor Angelsaksisch, waarbij hij meldde dat enkele van zijn studenten aan de Universiteit van Leeds een "Viking Club" waren begonnen. Daarnaast had hij ook een zekere kennis van de Finse taal.
Taalopbouw.
Naast zijn professionele werk als filoloog, had Tolkien een grote liefde voor het bedenken van kunsttalen. Dit overschaduwde soms zijn werk zodat hij weinig academisch werk heeft geproduceerd. De best ontwikkelde kunsttalen zijn Quenya en Sindarijns, deze talen werden door de elfen gebruikt. De etymologische connectie tussen deze vormden de kern van zijn "Legendarium". Taal en grammatica waren voor Tolkien een zaak van esthetica en fonoësthetica (de klankschoonheid van een taal). Vooral Quenya was gemaakt vanuit fonoësthetische overwegingen en was bedoeld als een soort 'Elfenlatijn'. Daarom was het fonologisch gebaseerd op het Latijn, met ingrediënten uit het Fins, Welsh, Engels en Oudgrieks.
In 1945 kwam er nog een taal bij: Adûnaisch of Númenoriaans, een taal met een Semitisch tintje. Deze taal was verbonden met Tolkiens Atlantis legende, die overeenkomt met zijn ideeën dat talen niet kunnen worden geërfd. Samen met de "Tweede Era" en het verhaal van Eärendil vormde dit zijn Legendarium.
De populariteit van Tolkiens boeken had een klein maar blijvend effect op het taalgebruik in fantasyliteratuur in het algemeen. Veel woordenboeken accepteren Tolkiens spelling "dwarves" (dwergen) en "dwarvish" (dwergs), naast de originele spelling "dwarfs" en "dwarfish".
Erfenis.
Bewerkingen.
Illustraties en muziek.
In een brief aan Milton Waldman uit 1951 schrijft Tolkien over zijn bedoelingen om een 'geraamte van min of meer samenhangende legendes' te creëren, waarvan:
De handen en gedachten van menig artiest zijn inderdaad geïnspireerd door Tolkiens legendes. Zo kende hij Pauline Baynes persoonlijk. Zij was Tolkiens favoriete tekenaar van De Avonturen van Tom Bombadil en Boer Gilles van Ham. Maar kende hij Donald Swann, die muziek componeerde bij The Road Goes Ever On.
Koningin Margrethe II van Denemarken illustreerde "In de ban van de ring" aan het begin van de jaren 70. Ze stuurde haar werk naar Tolkien, die verbaasd stond van de overeenkomst tussen haar tekeningen en zijn schetsen.
Toch was Tolkien niet blij met al het artistieke werk dat gebaseerd was op zijn werk en een deel keurde hij af. In 1946 wees hij de illustraties van Horus Engels voor de Duitse editie van "De Hobbit" af omdat hij ze "te Disney-achtig" waren:
Tolkien was sceptisch over het ontstaan van de Tolkien-fanclub in de Verenigde Staten, en in 1954 retourneerde hij de voorstellen voor de kaft van de Amerikaanse uitgave van "In de ban van de ring":
Films.
Nadat hij in 1958 een script had ontvangen voor een voorgestelde film afgeleid van "In de ban van de ring" door Morton Grady Zimmerman, schreef Tolkien:
Tolkien ging verder met het scène voor scène bekritiseren van het script. In principe stond hij wel open voor het idee van een verfilming. In 1968 verkocht hij de rechten van "De Hobbit" en "In de ban van de ring" aan United Artists. Maar Tolkien verbood uitdrukkelijk dat The Walt Disney Company bij de productie betrokken zou worden, want hij koesterde een intense haat voor hun werk.
United Artists maakte nooit een film en dus werden de rechten in 1976 verkocht aan Tolkien Enterprises. De eerste verfilming van "In de ban van de ring" verscheen een jaar later. De animatiefilm besloeg echter alleen de eerste helft van het verhaal. In 1977 kwam er een geanimeerde productie van "De Hobbit" en in 1980 een geanimeerde "De Terugkeer van de Koning", die enigszins overeenkwam met de onafgemaakte productie uit 1977.
Van 2001 tot 2003 bracht New Line Cinema de The Lord of the Rings trilogie uit. Deze waren gefilmd in Nieuw-Zeeland en zowel geproduceerd als geregisseerd door Peter Jackson. De films waren erg succesvol en wonnen verscheidene Oscars. Jackson knipte The Hobbit als producer en regisseur in drie stukken: in 2012 kwam de film uit, gevolgd door in 2013 en in 2014.
Tolkien Genootschap Unquendor.
Tolkien Genootschap Unquendor is een Nederlandse vereniging die zich bezighoudt met het bevorderen van de interesse voor het werk van J.R.R. Tolkien.
Auteursrechten.
Zie Tolkien Estate.
Vernoemd.
Na zijn dood zijn naar Tolkien genoemd:
Er zijn wereldwijd wijken met straatnamen vernoemd naar personages en plaatsen uit zijn werken. Waaronder in Geldrop in Nederland, Warschau in Polen en Jacksonville (Florida), Sumter en Lake Oswego in de Verenigde Staten.
Blauwe plaquettes.
Er zijn zes (blauwe) plaquettes, die plaatsen aangeven waar Tolkien is geweest. Er is er een in Oxford, een in Harrogate en vier in Birmingham.
Film.
In 2019 is een biografische film uitgebracht, "Tolkien", die over het eerste deel van zijn leven gaat, inclusief de Eerste Wereldoorlog. De film is niet geautoriseerd door het Tolkien Estate.

</doc>
<doc id="12636" url="https://nl.wikipedia.org/wiki?curid=12636" title="Tolkien">
Tolkien



</doc>
<doc id="12638" url="https://nl.wikipedia.org/wiki?curid=12638" title="Hogedrukpan">
Hogedrukpan

Een hogedrukpan, ook wel snelkookpan en pressure cooker genoemd, is een pan waarin levensmiddelen onder druk worden gekookt, waarbij de kooktemperatuur hoger is dan 100° Celsius en de gerechten sneller gaar zijn.
De hogedrukpan is zuinig met energie. Weliswaar is het een zware pan met een grote warmtecapaciteit, maar er hoeft maar weinig water aan de kook te worden gebracht. Het voedsel wordt bij een temperatuur boven 100 °C bereid, zodat het aanzienlijk sneller gaar is dan met gewoon koken. Daardoor blijven ook meer vitaminen behouden.
Geschiedenis.
De snelkookpan werd in 1679 uitgevonden door Denis Papin. Destijds werd de pan gebruikt voor het zacht maken van beenderen. In 1915 verscheen de eerste aluminium hogedrukpan. In 1937 bracht Alfred Vischler een kleine hogedrukpan op de markt, die bedoeld was voor de moderne keuken.
Constructie.
Een hogedrukpan wordt gemaakt van roestvast staal of aluminium. Het deksel zit met een goed afdichtend rubber en een klemconstructie of bijvoorbeeld een bajonetsluiting aan de pan vast. In het deksel zit een klep waaruit de stoom kan ontsnappen. De klep wordt dichtgehouden door een gewicht of een veerconstructie, waarmee de druk in de pan enigszins geregeld kan worden. Naast deze klep heeft de pan meestal nog een klein breekplaatje of rubber dopje dat uit het deksel gedrukt wordt als de klep onverhoopt niet mocht werken.
Moderne snelkookpannen hebben een drukregelaar, waardoor de pan nooit op overdruk kan komen. Bij sommige pannen is de druk zelfs door middel van standen in te stellen. In Europa vallen hogedrukpannen onder richtlijn nr.97/23/EG: zonder goedkeuring mogen ze niet op de markt gebracht worden.
Met iedere tien graden Celsius temperatuurverhoging halveert de garingstijd. Doordat de temperatuur in een snelkookpan ongeveer 120 °C is, gaart het voedsel ongeveer vier keer zo snel als in een normale pan. Omdat het op temperatuur komen van de snelkookpan langer duurt dan bij een gewone pan, zal de totale kooktijd echter niet exact een kwart van die van een gewone pan zijn.
Gebruik.
De pan, die doorgaans een inhoud heeft van tussen de 2,5 en 10 liter, wordt vóór het koken gevuld met een laagje water. Op de bodem komt een treeftje te staan, met daarop een of meer houders waarin groenten, aardappelen of vlees kunnen worden gedaan.
Na het afsluiten van de pan wordt de pan verwarmd. Bij stijgende temperatuur wordt het water steeds heter en verandert voor een deel in stoom. De druk in de pan zal toenemen, totdat de met de overdrukklep ingestelde druk bereikt is. Door de toegenomen druk kookt het water niet bij de gewoonlijke temperatuur (op zeeniveau) van 100 °C. Door de hogere druk kan de temperatuur van het water en van de stoom die in de pan zit oplopen tot zo'n 120° C. De druk, en daardoor ook de maximum temperatuur, wordt constant gehouden doordat de overdrukklep stoom laat ontsnappen. Dat gebeurt met een sissend geluid. Het omgaan met de pan moet voorzichtig gebeuren, omdat de temperatuur hoog is en men zich kan branden aan eventueel ontsnappende stoom.
Men moet tijdens het koken de warmtebron zodanig afstellen dat er nét wat stoom wordt afgeblazen, maar niet te veel, omdat men kookt met relatief weinig water. Als de kooktijd is verlopen moeten het water en de stoom in de pan afkoelen zodat er geen overdruk meer is en de deksel veilig kan worden verwijderd. Men kan dit doen door de warmtebron uit te zetten en te wachten totdat het ontsnappen van stoom stopt. Dat kan enige tijd duren wat van invloed is op de gaartijd en totale kooktijd, waardoor het gebruik voor kort kokende producten qua tijd weinig besparing oplevert. Een snellere manier is door koud water over te pan te laten lopen.
Hoe hoger men zich boven zeeniveau bevindt, bijvoorbeeld in een bergachtige omgeving, hoe lager de luchtdruk is. Bij een lagere luchtdruk kookt water bij een lagere temperatuur. Op bijvoorbeeld 3000 m hoogte kookt water bij circa 90 °C. Koken met kokend water in een open pan maakt het voedsel dan niet gaar, of het duurt langer. Bovendien worden mogelijk eventuele ziekteverwekkers in het rauwe voedsel niet onschadelijk gemaakt. Zij die op hoogte voedsel willen koken gebruiken vaak een hogedrukpan om de vereiste hoge temperaturen te verkrijgen.
Oneigenlijk gebruik.
Een hogedrukpan kan als wapen worden gebruikt. Zo bestond bij de bomaanslagen tijdens de marathon van Boston 2013 ten minste één bom uit explosieven in een hogedrukpan. In de pan waren tevens metaalscherven, spijkers en stalen kogels gestopt om zo veel mogelijk schade te veroorzaken.

</doc>
<doc id="12639" url="https://nl.wikipedia.org/wiki?curid=12639" title="Liter">
Liter

Een liter is een inhoudsmaat die in het dagelijks verkeer veelvuldig wordt gebruikt om het volume van een vloeistof of een gas aan te geven. Hoewel het geen SI-eenheid is, wordt het gebruik ervan expliciet gedoogd door het Bureau international des poids et mesures (BIPM). Het door het BIPM aanbevolen alternatief is om volumes in dm³ of m³ uit te drukken.
In de meeste landen wordt in de regel het symbool l voor liter gebruikt, de onderkast van de 12e letter van het alfabet. Elders, voornamelijk in de wetenschappelijke literatuur, kan men ook de hoofdletter L als symbool tegenkomen; zie deze uitleg.
Een liter is gelijk aan:
De maat liter dateert van 1793, toen hij in Frankrijk tijdens de Franse Revolutie werd ingevoerd. De naam liter ("litre" in het Frans) is afgeleid van een oudere Franse maat, de "litron". Deze naam is oorspronkelijk Grieks en kwam via het Latijn in het Frans terecht.
Gewijzigde definities.
1795.
De liter was tijdens de invoering van de Franse wet in 1795 gedefinieerd als de inhoud van een kubus met ribben van 1 dm, oftewel 1 dm³.
1799.
Toen in 1799 de definitie van de meter een klein beetje werd aangepast, veranderde de liter automatisch mee.
Door de oorspronkelijke definitie van het kilogram als de massa van 1 dm³ water, is een liter tevens gelijk aan het volume van 1 kg water. Later, toen men nauwkeuriger kon meten, werd vastgesteld dat er een kleine onnauwkeurigheid was opgetreden bij de vervaardiging van de standaardkilogram. Daardoor heeft een kilogram zuiver water bij een temperatuur van 4°C en standaard atmosferische druk een volume van 1,000028 dm³ in plaats van precies 1 dm³ of liter, zoals de bedoeling was.
1901.
Bij metingen werkt massa nauwkeuriger dan volume. Vermoedelijk daarom heeft men, toen er in 1901 een verschil was vastgesteld, ervoor gekozen om de liter te definiëren als het volume van 1 kg water onder bovengenoemde omstandigheden. De liter was dus niet meer precies gelijk aan 1 dm³, maar voor de dagelijkse praktijk was het verschil onmerkbaar klein.
1964.
In 1964 werd als definitie van de liter weer 1 dm³ gekozen. Het is toch logischer om de definitie van een volume te baseren op een lengtemaat, en niet op de massa van een bepaalde stof.
Afgeleide eenheden.
Voor de belangrijkste afgeleide eenheden zie de tabel hiernaast.
Microliter.
Een microliter (symbool μl of μL) is een volume-eenheid die gedefinieerd is als één miljoenste deel van een liter, een volume van één kubieke millimeter.
Een druppel water kan van ca. 10 tot ca. 50 microliter groot zijn (afhankelijk van bijvoorbeeld de kwaliteit van het water, de temperatuur of hoe de druppel ontstaat).
Nanoliter.
Een nanoliter (symbool nl of nL) is een volume-eenheid die gedefinieerd is als één miljardste deel van een liter. Dit is een volume van een kubieke tiende millimeter; zo ongeveer het kleinste volume dat met het blote oog nog zichtbaar is. Druppeltjes van deze grootte worden gebruikt door inkjetprinters, hoewel er ook inkjetprinters zijn die werken met druppels van een picoliter.
Picoliter.
Een picoliter (symbool pl of pL) is een volume-eenheid die gedefinieerd is als één biljoenste deel van een liter, ofwel één miljoenste deel van een microliter. Dit is een volume van tien micrometer bij tien micrometer bij tien micrometer. Een picoliter is ongeveer het volume van verschillende (menselijke) celtypen.
Kleinere volumes.
Incidenteel komt men nog de benamingen femtoliter, attoliter, zeptoliter en yoctoliter tegen.
De femtoliter en attoliter komen regelmatig voor in wetenschappelijke literatuur, bijvoorbeeld in relatie tot nanotechnologie. De zeptoliter en yoctoliter worden nauwelijks gebruikt. In een yoctoliter passen slechts enkele tientallen atomen.
Symbool.
Als symbool wordt internationaal zowel de L (hoofdletter) als de l (kleine letter) gebruikt. De kleine letter l is in 1879 door het BIPM voorgesteld als het officiële symbool voor de eenheid liter. In de 6e resolutie van de 16e CGPM (Conference Générale des Poids et Mesures) in 1979 wordt door ditzelfde BIPM gesteld dat de hoofdletter L ook toegestaan is, dit om verwarring met het cijfer 1 en de hoofdletter I (de 9e letter van het alfabet) te voorkomen.
In een aantal landen (met name de Verenigde Staten, Canada en Australië, en ook Frankrijk) wordt L vaker gebruikt dan l, vooral in combinatie met prefixen (bijvoorbeeld mL, µL).
In Groot-Brittannië en Ierland wordt altijd de kleine letter l gebruikt, maar wordt het woord "litre" vaak helemaal uitgeschreven als er geen prefix wordt gebruikt.
Voor het Nederlands wordt door de Taalunie de l officieel voorgeschreven.
Desondanks wordt sinds enkele jaren op middelbare scholen in Nederland bij de vakken scheikunde, natuurkunde en biologie de hoofdletter L gebruikt. Ook in de vraagstukken van het Centraal Examen wordt de L gebruikt.
In 1979 werd ook het teken ℓ (script small l, U+2113) ingevoerd om liter mee aan te duiden. Sommige landen, zoals Zuid-Afrika, moedigden het gebruik van dit teken aan. Later is dit teken in onbruik geraakt, hoewel men het op sommige plaatsen (bijvoorbeeld in wetenschappelijke teksten) nog wel tegenkomt. Ook op kassabonnen van tankstations in Nederland wordt het in 2023 nog gebruikt.

</doc>
<doc id="12640" url="https://nl.wikipedia.org/wiki?curid=12640" title="Kirsch">
Kirsch

Kirsch is een alcoholische drank die bereid wordt door gegist kersensap te destilleren.
Het wordt in cocktails gebruikt en vaak ook in kaasfondue. Verder is kirsch een goede smaakmaker in taart en gebak (zoals in de bekende Schwarzwalder kersentaart), evenals in salades van vers fruit.

</doc>
<doc id="12642" url="https://nl.wikipedia.org/wiki?curid=12642" title="Bliksem">
Bliksem

Bliksem of weerlicht is een elektrische ontlading in de atmosfeer die gepaard gaat met donder. De ontlading kan optreden doordat een groot potentiaalverschil is opgebouwd door ladingscheiding. Deze ladingscheiding kan optreden in onweersbuien, maar ook bij vulkaanuitbarstingen. Ziet men alleen een lichtverschijnsel in of tegen een wolk, als gevolg van een bliksemontlading die door de aanwezigheid van wolken niet rechtstreeks kan worden waargenomen en waarvan de donder niet hoorbaar is door de grote afstand, dan spreekt men van weerlicht.
Over de hele aardbol zijn er op elk willekeurig moment naar schatting ongeveer 1800 onweersbuien actief en bliksemt het elke seconde gemiddeld 50 tot 100 keer.
Er zijn verschillende vormen van bliksem, waarbij wel drie hoofdsoorten worden onderscheiden:
Als vierde type wordt soms ook wolk-lucht ("cloud-to-air", CA) onderscheiden. Ook aarde-wolk ("ground-to-cloud", GC) wordt wel genoemd, maar deze is ook vaak bij CG ondergebracht.
Intrawolkbliksem is meestal niet direct zichtbaar, maar alleen als het oplichten van de buienwolk, het weerlicht. Dit is de meest voorkomende soort bliksem. Bij wolk-aardebliksem zijn de bliksemschichten echter veel beter zichtbaar en daarmee bekender.
Bliksem is gevaarlijk. Het is dan ook raadzaam om bescherming te zoeken, zeker wanneer het onweer dichtbij is en de tijd tussen bliksem en donder minder dan 10 seconden bedraagt. Het gevaar om persoonlijk door de bliksem getroffen te worden is relatief gering, maar de gevolgen kunnen ernstig zijn. Elk jaar worden in Nederland een of twee mensen dodelijk door de bliksem getroffen. Vroeger lag dit aantal nog veel hoger. Honderd jaar geleden bijvoorbeeld werden er in Nederland gemiddeld zo'n 20 mensen per jaar dodelijk getroffen.
De laatste jaren is meer bekend geworden over zogenoemde sprites, ontladingen die hoog boven onweerswolken kunnen optreden.
Ontstaan.
Ladingscheiding.
Over hoe de ladingscheiding tot stand komt die nodig is om bliksem te genereren, zijn verschillende theorieën. Geen kan echter alle verschijnselen tegelijk verklaren. Mogelijkerwijs spelen deze processen zich dan ook naast elkaar af:
Mogelijk de bekendste theorie is die van Wilson, die uitgaat van een aanvankelijke ladingsverdeling in wolken onder invloed van het bestaande elektrische veld, waarbij de aarde een negatieve lading heeft ten opzichte van de luchtlagen daarboven tot aan de elektrosfeer. Door inductie verkrijgen wolken- en neerslagelementen aan de bovenkant van de wolk een negatieve lading, terwijl die aan de onderzijde een positieve lading krijgen. Dit is mogelijk doordat er door radioactiviteit en kosmische straling ionisatie optreedt in de atmosfeer. De positieve en negatieve ionen die hierbij ontstaan, zullen elkaar normaal gesproken aantrekken. Door het bestaande elektrische veld polariseren de neerslagelementen echter met een positieve lading aan de onderzijde en een negatieve aan de bovenzijde. Als dit element door de wolk valt, zal de onderzijde negatieve ionen aantrekken wat bijdraagt aan de negatieve lading van het element. Dit effect is echter beperkt, aangezien een grotere negatieve lading positieve ionen aan zal trekken.
Verloop.
Bliksem is een ontlading waarbij elektronen van een negatieve lading naar een positieve lading gaan - de stroomrichting is van positief naar negatief. Hierbij hoeft de spanning niet in de buurt te komen van de doorslagspanning. Hoewel de atmosfeer door ionisatie in enige mate elektrisch geleidbaar is, is de weerstand te hoog om honderden meters te overbruggen. Bliksem bestaat dan ook uit een serie van gedeeltelijke ontladingen. Het begint bij lokale ruimteladingen waarbij de veldsterkte sterk afwijkt van het gemiddelde veld. Hierdoor kunnen vonken ontstaan die de lucht ioniseren en daarmee een voorontladingskanaal vormen met dezelfde grote veldsterkte. Dit proces kan zich herhalen met stappen van telkens 50 tot 100 meter met een snelheid van zo'n 150 km/s. Bij de tegengestelde lading kan op dezelfde wijze een vangontladingskanaal ontstaan. Zodra de voorontlading of stapsgewijze voorslag ("stepped leader") het vangontladingskanaal bereikt, vormt zich de hoofdontlading of hoofdslag ("return stroke") waarbij de lading zich met een snelheid van zo'n 150.000 km/s door het bliksemkanaal beweegt. Door dit kanaal bewegen zich vervolgens meestal nog meerdere ontladingen ("re-strikes").
Ladingsverdeling in een onweerswolk.
Bliksem ontstaat door de verdeling van elektrische lading over een onweerswolk. Wat betreft de processen, die grote delen van de wolk een afwijkende lading kunnen geven, zijn er wel 10 theorieën. De ladingsverdeling hoeft op zichzelf nog niet tot het ontstaan van plotselinge ontladingen, de bliksems, te leiden. Er zijn vele lekstromen, die de ontstane ladingsverschuiving tegenwerken, zodat bliksems niet strikt noodzakelijk zijn. Evenmin is zonder meer duidelijk, waarom een ontlading tussen de onderzijde van de wolk en de grond zou optreden, dat wil zeggen de blikseminslag. Daarbij geldt nog dat de aarde een goede geleider is en dat gelijknamige elektrische ladingen elkaar afstoten. Omdat in de meeste gevallen de negatief geladen wolken zich onderaan bevinden, zullen onder de wolk de elektronen in de aardkorst verdreven worden, zodat de aarde plaatselijk een positieve lading krijgt. Onder de wolk heerst daarom een sterk elektrisch veld, dat omhoog gericht is. De elektrische spanning in dat veld is echter 100 à 1000 keer te klein om een ontlading mogelijk te maken. De doorslagspanning van lucht is namelijk 3 miljoen volt per meter. In zeldzame gevallen treedt ook een omgekeerde ladingsverdeling op, met een positieve lading aan de onderzijde van de bewolking en bijgevolg een negatieve lading aan het aardoppervlak. In dat geval spreekt men van een positieve bliksem als er ontlading optreedt.
Vonk en kanaal.
Als gevolg van de onregelmatige verdeling van de ladingen in de wolk kan plaatselijk wel enige vonkvorming optreden. Hierdoor vindt dan ionisatie plaats waardoor de geleiding sterk toeneemt. De hoogste potentiaalverschillen verplaatsen zich daardoor naar de tip van het geleidende kanaal. Daar vormen zich weer vonken en herhaalt zich het proces. Deze kettingreactie leidt dus tot een zichzelf voortplantend geleidend kanaal, de zogenoemde voorontlading. Overigens heeft dit 'kanaal' een doorsnede van slechts enkele centimeters. De voorontlading groeit zo stootsgewijs in stappen van enkele tientallen meters in de richting van de grootste potentiaalverschillen ("stepped leader"). Soms treden bij dit groeien vertakkingen op.
Een echt grote stroom loopt er nog niet: de (negatieve) lading schuift af en toe iets verder op in het geleidende kanaal, waarbij dat kanaal telkens iets oplicht. De daalsnelheid van de voorontlading is slechts zo'n 1500 kilometer per seconde.
Een of meer takken van de voorontlading kunnen dicht bij de grond komen, op 50 tot 100 meter hoogte. Het kanaal heeft dan ongeveer de elektrische spanning van de wolk en de veldsterkte (volt per meter hoogteverschil) boven de grond loopt dus enorm op. Met name boven spitse punten is er dan geen sprake meer van rustige ionisatie gepaard gaande met sint-Elmsvuur, maar eerder van krachtige vonkvorming, die zich in de richting van het naderende voorontladingskanaal spoedt. Men noemt dit om begrijpelijke redenen de vangontlading.
Hoofdontlading.
Als de vangontlading contact maakt, is er een soort kortsluiting ontstaan tussen de ladingscentra in wolk en aarde. Te beginnen bij het contactpunt gaan elektronen dan in grote aantallen sneller bewegen. Even later vult deze sterke stroom het hele kanaal. Men noemt dit de hoofdontlading of soms ook wel de terugslag ("return stroke"). Dit verschijnsel, dat met hevig oplichten gepaard gaat, verplaatst zich met ca. 100.000 tot 150.000 km/s van de aarde naar de wolk. In het hier geschetste voorbeeld bewegen de elektronen omlaag en in ons spraakgebruik wordt dan de stroomrichting omhoog gerekend. De elektrische stroom loopt immers van plus naar min, tegengesteld aan de elektronen.
Nieuwe ontlading.
Als de bliksem uitdooft, vindt er een snelle herverdeling van lading in de wolk plaats omdat alle bereikbare lading verplaatst is. Het kanaal wordt dan vaak opnieuw gebruikt, allereerst door een nieuwe, snelle, nu onvertakte, voorontlading, en vervolgens door een nieuwe opwaartse hoofdontlading. Niet zelden herhaalt zich dit alles enkele malen. Wat als bliksem wordt waargenomen, bestaat vaak uit een aantal zogenoemde deelbliksems.
Andere oorzaken.
Niet alleen in onweerswolken treedt bliksem op. Zo is dit onder meer ook het geval bij vulkaanuitbarstingen. Deze vulkanische bliksem treedt op rond de krater en in een later stadium ook in de uitbarstingskolom.
Veiligheidsadviezen.
Onweersbuien komen vrijwel nooit als een verrassing. Ook in de weersverwachting wordt de kans op onweer aangegeven. Bij naderend onweer is men binnenshuis relatief veilig ten opzichte van buitenshuis. Veilig is men ook in een metalen auto met gesloten dak of metalen caravan, doordat deze bij een blikseminslag fungeren als kooi van Faraday en de lading direct wordt afgevoerd. De restlading die op de auto achterblijft, is zo gering dat het na een inslag niet, zoals soms wordt beweerd, nodig is tegen een paaltje te rijden.
Ook een metalen afsluitbare boot kan als een kooi van Faraday werken wanneer men in de kajuit zit. Het beste kan men overigens, wanneer onweer dreigt op het water, aan wal een veilig onderkomen zoeken. De meeste pleziervaartuigen zijn overigens niet van metaal maar van kunststof, terwijl ze wel een metalen mast hebben, en daarmee zeer onveilig zijn bij onweer. Een blikseminslag kan de kiel doen scheuren. Zwemmers dienen direct het water te verlaten.
Wanneer men buitenshuis verrast wordt door onweer kan men het beste uit de buurt van hoge punten blijven en ook vooral zorgen dat men zelf niet het hoogste punt is. In het open veld kan men het beste gehurkt en ineengedoken gaan zitten met de voeten tegen elkaar aan. Aangezien bomen de bliksem aantrekken is schuilen onder een boom zeer gevaarlijk. Ook beuken trekken, in tegenstelling tot wat sommige volkswijsheden en weerrijmpjes beweren, de bliksem wel degelijk aan.
Het licht van de bliksem is bijzonder fel en een nabije inslag kan verblindend zijn.
In huis.
Een huis zonder bliksemafleider is geen perfecte kooi van Faraday. Bij een (nabije) blikseminslag kan de elektrische stroom zich een weg banen langs leidingen en zo elektrische apparaten beschadigen. De elektrische velden tijdens een ontlading kunnen echter zo sterk zijn dat ook niet aangesloten elektronica beschadigd raakt doordat alle geleidende delen als antenne fungeren en hoge spanningen veroorzaken.
Ook een telefoon met vaste aansluiting of kabels van televisies kunnen bliksem geleiden. Elektronische apparatuur kan beschadigd raken en er kan brand ontstaan na een blikseminslag. Het is ook mogelijk dat de bliksem niet inslaat op het huis, maar via de kabels naar binnen komt.
Afstand tot de bliksem.
Om te bepalen hoe ver de bliksem verwijderd is, kan men de seconden tellen tussen het zien van de bliksem en het horen van de donder. Dit aantal gedeeld door drie is ongeveer de afstand in kilometers omdat het geluid met een snelheid van rond de 340 meter per seconde gaat en het licht je (bijna) meteen bereikt. Aangezien een onweerswolk vele kilometers lang kan zijn biedt deze regel geen zekerheid over waar de volgende inslag zal zijn.
Het hoogste punt.
Vrijwel alle dingen geleiden stroom beter dan lucht dat doet. Daarom zal de bliksem bij voorkeur via bijvoorbeeld bomen en hoge gebouwen stromen. Ook ijzeren hekwerken zijn goede geleiders.
De blikseminslag veroorzaakt echter ook een gevaar door het potentiaalverschil in de grond. Alle geleidende voorwerpen, zoals een metalen hek maar ook een menselijk lichaam, nemen de stroom uit de grond op en geven hem verderop weer af, doordat ze beter geleiden dan de grond zelf.
Als vuistregel geldt dat de bliksem door een hoog object wordt aangetrokken in een gebied met een straal van ca. 1/3 van de hoogte van het object.
In een woestijn zal de bliksem het laagste punt opzoeken. Het zand is namelijk een zeer goede isolator, en de bliksem zal dus het punt opzoeken waar zo min mogelijk zand hoeft te worden doorkruist om bij het grondwater te komen. In een zandwoestijn kan men daardoor in de dalen zeldzame glazen fulgurieten vinden daar waar de stroom van een bliksem door het zand is gegaan.
Verdere gevolgen.
Een ontlading geeft in het elektromagnetische spectrum ook een grote invloed. Doordat er plotseling een zeer grote stroom gaat lopen ontstaat er een grote puls van radiogolven, die uit wordt gezonden in een zeer breed spectrum van frequenties. Deze puls breidt zich in een bolvorm uit vanaf de ontlading en kan afhankelijk van de frequentie de wereld rond reizen, soms zelfs meerdere keren. Op de zeer lage VLF en ULF-frequenties (300-30.000 Hz) is dan ook voortdurend geknetter te horen dat wordt veroorzaakt door onweersbuien over de hele wereld. Ook treden daar de zogenoemde whistlers op. Dit zijn dalende fluittonen die ontstaan door interactie van de bliksempulsen met het aardmagnetisch veld.
Radioverbindingen die met amplitudemodulatie werken kunnen door onweersbuien veel storing ondervinden. Op een radio-ontvanger die is afgestemd op de lange golf of de middengolf, is bliksem al op grote afstand waar te nemen als geknetter, wat de ontvangstkwaliteit sterk beïnvloedt. Op de hogere frequenties (vanaf ongeveer HF, 3 MHz) worden de golven sneller uitgedoofd en reiken ze minder ver. Deze frequenties zijn dus relatief vrij van storing. Daarom, en omdat in de tropen veel onweersbuien voorkomen, worden in die gebieden hogere frequenties dan de middengolf gebruikt voor lokale en nationale uitzendingen, de zogenoemde tropenbanden. Op verbindingen waarbij gebruik wordt gemaakt van frequentiemodulatie is vrijwel geen storing merkbaar doordat FM-techniek ongevoelig is voor verschillen in signaalsterkte.
Ter plaatse van de inslag kunnen elektrische stromen van meer dan 100 kA optreden. Die kunnen vernieling van een gebouw of een begin van brand in een gebouw veroorzaken.
Onder impuls van de sterke elektrische ontladingen treden ook plaatselijk wat minder gewone chemische reacties op. Zo wordt er bijvoorbeeld tijdelijk een hogere concentratie aan ozon door onweer veroorzaakt, iets wat mensen soms als een scherpe prikkelende geur waarnemen.
Antennes.
Ten slotte kan een ontlading met name in de buurt van antennes grote gevolgen hebben. Antennes staan vaak op of bij het hoogste punt, zijn vaak geaard en vormen zo een potentieel inslagpunt. Maar ook een ontlading in de nabijheid kan in de antenne en antenneleiding enorme stromen induceren. Via de antenneleiding kan alle aangesloten apparatuur, alsmede het 230V-lichtnet (via de netvoeding) voor een groot aantal beschadigde apparaten zorgen.
Hoogspanningsnetten en bliksemspanningen.
Ook hoogspanningsnetten zijn onderhevig aan de invloeden van de bliksem. Bij een directe inslag op een geleider of een mast van het hoogspanningsnet, kunnen via de mast of de kabel stromen van soms wel 20 tot 50 kA naar aarde vloeien en problemen veroorzaken. Om die reden worden zware eisen aan hoogspanningsmateriaal gesteld, vastgelegd in internationale voorschriften.
Om na te gaan of aan deze eisen wordt voldaan, worden onder meer in het hoogspanningslaboratorium van de KEMA in Arnhem zogeheten
stootspanningproeven uitgevoerd, die aantonen of het materiaal aan de gestelde eisen voldoet.
Voor een objectief en vergelijkbaar onderzoek naar de diëlektrische vastheid van isolatoren en ander hoogspanningsmateriaal, is de vorm waaraan deze bliksemspanningsstoot moet voldoen internationaal genormaliseerd. Deze vorm is overeengekomen na talrijke metingen aan blikseminslagen over de gehele wereld.
Een stoot volgens de internationale voorschriften bestaat uit een volle golf met een aperiodiek karakter.
De definitie voor deze vorm is 1,2/50 μs, waarbij de tijd van 1,2 μs de fronttijd T1 is vanaf het begin van 0 kV tot de topwaarde en T2 (50 μs) betrekking heeft op de tijd, waarin de halfwaardetijd van de stootspanning is bereikt. Om een goed beeld te verkrijgen van de diëlektrische vastheid van een proefobject, worden vijf positieve en vijf negatieve stoten gegeven, aangezien beide polariteiten kunnen voorkomen.
In de grafiek is een spanningsgolf met de vorm 1,2/50 μs afgebeeld van hoogspanningsmateriaal voor een bedrijfsspanning van 150 kV, waarbij een bliksemspanning hoort van 750 kV. Na 50 μs is de halfwaardetijd (T2) bereikt en is de spanning gedaald tot 375 kV.
De totale tijd overigens die de spanningsstoot met vorm 1,2/50 μs nodig heeft om weer tot 0 kV te dalen, bedraagt circa 400 μs.
Zoals onder het artikel Hoogspanning wordt genoemd, hanteert Nederland een aantal spanningsniveaus, lopend van 10 kV tot 380 kV. Bij elke bedrijfsspanning hoort een bliksemspanning, zoals in onderstaande tabel is vermeld. De genoemde spanningen zijn de houdspanningen tussen fase en aarde. Bij deze spanningen mogen tijdens de proefnemingen geen door- of overslagen optreden. Zoals in de tabel te zien is, is de bliksemspanning bij de bedrijfsspanningen 220 kV en 380 kV rond de miljoen volt of hoger.
Literatuur.
Marcel G.J. Minnaert:
William R. Corliss:

</doc>
<doc id="12646" url="https://nl.wikipedia.org/wiki?curid=12646" title="Visceus">
Visceus



</doc>
<doc id="12647" url="https://nl.wikipedia.org/wiki?curid=12647" title="Viscositeit">
Viscositeit

Viscositeit, ook bekend als stroperigheid, traagvloeibaarheid of dikvloeibaarheid, is een fysische materiaaleigenschap van een vloeistof of van een gas. Het is de eigenschap van een fluïdum die aangeeft in welke mate deze weerstand biedt tegen vervorming door schuifspanning.
Zo is water een voorbeeld van een vloeistof met een lage viscositeit, honing een voorbeeld van een vloeistof met een hoge viscositeit. Vloeistoffen met een hoge viscositeit worden viskeus genoemd. Het vloeigedrag van stoffen wordt bestudeerd in de reologie.
De naam "viscositeit" is afgeleid van de Latijnse naam voor de maretak, "viscum album", bessen waarvan in vroegere tijden vogellijm werd gemaakt.
Definitie.
Er zijn meerdere begrippen die de viscositeit uitdrukken. Naast de "dynamische viscositeit" zijn er ook de "kinematische viscositeit", die direct uit de dynamische berekend kan worden, de "bulkviscositeit" en de "rekviscositeit".
Zonder nadere aanduiding wordt over het algemeen met "viscositeit" de "dynamische viscositeit" bedoeld. Dat is de weerstand die een fluïdum biedt aan een afschuivende kracht, bijvoorbeeld onder invloed van bewegende voorwerpen.
Neem twee evenwijdige platen op een afstand formula_1, met een vloeistof ertussen. Als de platen ten opzichte van elkaar zijdelings schuiven met snelheidsverschil formula_2, ontstaat er een snelheidsgradiënt formula_3 tussen de platen. Daarvoor is een kracht nodig, of beter: een schuifspanning formula_4, gedefinieerd als de kracht gedeeld door de oppervlakte, met als eenheid de pascal. Voor veel 'eenvoudige' vloeistoffen, die newtoniaanse vloeistoffen worden genoemd, is de schuifspanning evenredig met de snelheidsgradiënt:
De evenredigheidsconstante formula_6 is de "(dynamische) viscositeit" van de vloeistof; hiervoor wordt ook wel het symbool formula_7 gebruikt. De eenheid van viscositeit is de pascalseconde (Pa·s) (equivalent aan N·s/m2 of kg/(m·s)). Soms wordt voor pascalseconde de verouderde term poiseuille gebruikt.
De bovenstaande relatie, bekend als de viscositeitswet van Newton, is alleen geldig bij laminaire stroming, dus als de snelheidsgradiënten klein genoeg zijn. Bij te hoge stroomsnelheid ontstaat turbulentie, en dan verdwijnt de lineaire relatie tussen snelheidsgradiënt en schuifspanning.
De betekenis van de schuifspanning kan begrepen worden door twee lagen in de stromende vloeistof te bekijken met een onderlinge afstand formula_8 en een snelheidsverschil formula_9. Om dit verschil in stand te houden is voor een oppervlak formula_10 (oppervlakte van de bewegende plaat B in de figuur) een kracht formula_11 nodig. Omdat in dit geval de snelheidsgradiënt formula_3 overal in de vloeistoflaag gelijk is aan formula_13, geldt voor deze kracht:
De kracht dus is recht evenredig met de viscositeit, het oppervlak en het snelheidsverschil tussen de platen, en omgekeerd evenredig met de afstand ertussen.
Voorbeelden en eigenschappen.
Enkele voorbeelden van de viscositeit van vloeistoffen: water (20 °C): 1,002 mPa·s; bloed: 10 mPa·s; glycerine: ca. 1000 mPa·s; pindakaas: 150 000 tot 250 000 mPa·s.
Gassen hebben doorgaans een ongeveer 100 maal lagere viscositeit dan vloeistoffen. Aardgas heeft bijvoorbeeld tussen 0 °C en 20 °C een viscositeit van ongeveer 10 μPa·s (0,010 mPa·s).
De viscositeit van een vloeistof is sterk afhankelijk van de temperatuur: bij hogere temperaturen zijn veel vloeistoffen minder viskeus dan bij lagere temperaturen. Bij gassen is dit omgekeerd: bij hogere temperatuur wordt een gas juist viskeuzer.
Zeer stroperige vloeistoffen zoals bitumen lijken op een vaste stof, maar kunnen toch ook bij kamertemperatuur vloeigedrag vertonen. De vloeibaarheid van bitumen is aangetoond door middel van het pekdruppelexperiment. Bitumen is een belangrijk bestanddeel van asfalt en zorgt voor de visco-elastische eigenschappen van asfalt. Zo wordt de ribbelvorming die vaak optreedt voor de stopstrepen van druk bereden kruispunten met verkeerslichten, verklaard door visco-elastische vervorming onder invloed van rem- en aanzetkrachten van het verkeer. Hierbij speelt ook de temperatuur een belangrijke rol, aangezien de stroperigheid van bitumen afneemt bij hogere temperaturen.
Vloeibaar helium verliest alle stroperigheid als het beneden een bepaalde temperatuur wordt afgekoeld. Deze "supervloeibare" fase heeft allerlei bijzondere eigenschappen.
Meting.
Er bestaan verschillende methoden om de viscositeit van vloeistoffen te meten:
Men laat in een viscometer een afgemeten hoeveelheid van de vloeistof door een capillair stromen, en meet de tijd die daarvoor nodig is. De resultaten worden vergeleken met een controlemeting aan een vloeistof met bekende viscositeit. Dit heet de kinematische bepaling. Een vaak gebruikte viscosimeter is de Ubbelohde-buis of de Cannon Fenske-buis. De meest geaccepteerde standaard die deze meting beschrijft is de ASTM D445. De ASTM D446 beschrijft de meest geaccepteerde soorten capillairen.
Bij de D445 is ca. 50 ml monster nodig voor de bepaling. Om niet-doorzichte vloeistof te meten kan de omgekeerde flow worden toegepast. Hierbij zuigt men de vloeistof aan via de bovenkant van het capillair. Vervolgens wordt het capillair omgedraaid en stroomt de vloeistof naar beneden.
De D445 omschrijft correcties die moeten worden toegepast zoals die voor de zwaartekracht. Kinematische bepaling is zeer nauwkeurig. Een nauwkeurigheid van beter dan 0,3% is mogelijk. Temperatuurveranderingen tijdens de meting beïnvloeden al snel de meting. Daarom wordt de meting uitgevoerd in een vloeistofbad dat nauwkeurig op temperatuur gehouden wordt. Bij laagviskeuze soorten (&lt;100 cSt) geeft een temperatuurverandering van 0,02 °C een afwijking van 0,7%.
De ASTM D7279 beschrijft het type Houillon dat is gebaseerd op kleinere hoeveelheden. Hierbij stroomt het monster rechtstreeks van boven naar beneden door het capillair zonder eerst te worden opgevangen in een buffer ruimte. De Houillon-methode vergt echter kunde met betrekking tot het injecteren van het monster en is minder nauwkeurig (2%) dan de D445-methode.
Rotatieviscositeitmeter
Men laat een bekend lichaam (spindel) met een ingegeven rotatiesnelheid ronddraaien in de te meten vloeistof. De kracht (koppel) die de spindel ondervindt wordt gemeten met behulp van een veer. Deze kracht wordt, rekening houdend met type spindel en rotatiesnelheid, omgerekend naar de juiste (dynamische) viscositeit. De bekendste rotatieviscositeitmeter is de Brookfield. In een ver ver verleden waren alleen relatieve viscositeitmetingen mogelijk. Door de verdere ontwikkelingen van diverse accessoires is het mogelijk geavanceerde absolute viscositeitmetingen te verrichten met concentrische cilinder en kegel/plaat geometrieën.
Met een torsiebalans meet men de uitslag van een binnencilinder terwijl men de buitencilinder met een vaste snelheid ronddraait. In de annulaire (ringvormige) ruimte tussen de twee cilinders bevindt zich de vloeistof waarvan de viscositeit bepaald moet worden. Een variatie op deze cilindrische uitvoering is de kegel en plaat viscometer.
Men laat een rond balletje in de vloeistof zinken. Na een zekere valtijd wordt de snelheid van de bal constant. Uit het krachtenevenwicht tussen de zwaartekracht, de opwaartse kracht en de weerstand van de vloeistof kan de viscositeit bepaald worden. Zie ook de Navier-Stokes-vergelijkingen. Dit apparaat bestaat in glazen uitvoeringen, maar bestaat ook in metaal voor metingen bij verhoogde druk en temperatuur. Deze methode werkt alleen voor sterk viskeuze stoffen.
Met de tweede methode kan ook de viscositeit worden vastgesteld als functie van de "afschuifsnelheid": bij "gewone" vloeistoffen is de gemeten kracht recht evenredig met de snelheid: de viscositeit is niet afhankelijk van de snelheid (newtoniaanse vloeistoffen). Voor sommige vloeistoffen neemt de viscositeit bij toenemende snelheid toe, voor andere vloeistoffen neemt hij af. Met de tweede methode kan ook de opslag en verlies modulus van visco-elastische vloeistoffen worden gemeten door de buitencilinder of plaat niet met een vaste snelheid te laten ronddraaien maar door deze met wisselende frequenties te laten oscilleren.
Kinematische viscositeit.
Naast de dynamische viscositeit (symbool: ) kent men de kinematische viscositeit ().
Hierin is
Eenheden.
De SI-eenheid van dynamische viscositeit is de Pascalseconde:
1 Pa·s = 1 N·s/m2= 1 Pl
Enkele oude eenheden zijn:
Een oude eenheid voor kinematische viscositeit is:
Omrekenfactoren voor andere oude eenheden:
Bulkviscositeit.
Het bovenstaande is een vereenvoudigde benadering die geldig is voor stromingen waarbij het fluïdum niet wordt samengedrukt. In het algemeen kunnen we een stroming ontbinden in een deel dat geen verandering van volume teweegbrengt, en een deel dat dat wel doet. Dat laatste deel is bijvoorbeeld belangrijk bij het beschrijven van geluidsgolven. De hierboven beschreven viscositeit (de "afschuifviscositeit") heeft betrekking op stromingen waarbij het fluïdum niet wordt samengedrukt of uitzet, maar er is ook een "bulkviscositeit" of "tweede viscositeit" die de spanning beschrijft ten gevolge van stromingen die de vloeistof samendrukken of doen uitzetten, zoals in het geval van geluidsgolven. Merk overigens op dat in dat geval doorgaans "ook" een verandering in de druk plaatsvindt.
De bulkviscositeit is doorgaans veel groter dan de afschuifviscositeit, en voor vloeistofstromingen kan men vaak aannemen dat de vloeistof "onsamendrukbaar" is, waardoor de bulkviscositeit irrelevant wordt. Ook de beschrijving in termen van twee viscositeiten gaat nog steeds "alleen" op voor het geval van een newtoniaanse vloeistof.

</doc>
<doc id="12648" url="https://nl.wikipedia.org/wiki?curid=12648" title="Orphisme (schilderkunst)">
Orphisme (schilderkunst)

Orphisme (of orfisme) is een overgangsvorm tussen kubisme en abstracte kunst van 1910 tot en met 1913 binnen de westerse schilderkunst van de 20e eeuw.
Omschrijving en evolutie.
De Franse schrijver-dichter-essayist Guillaume Apollinaire omschreef het orphisme voor het eerst, in februari 1913, in zijn artikel "Die moderne Malerei" in uitgave 148-149 van het tijdschrift "Der Sturm". Apollinaire benoemde orphisme als de eerste volledig abstracte stijl binnen de schilderkunst; "peinture pure".
Met het werk van Robert Delaunay en Sonia Delaunay wordt de stap gezet van het nog steeds figuratieve kubisme naar een vorm van volledig abstracte kunst. Voor een bepaald werk van Robert Delaunay was de moderniteit van de structuur van de Eiffeltoren een katalysator. Hij interpreteerde de 'IJzeren Dame' op een kubistische wijze maar had daarbij vooral oog voor de kleuren. Hij verhevigde zijn uitdrukking met behulp van fragmentering en heldere kleuren alsof de structuren door een prisma gezien werden. Zijn vrouw, de van oorsprong Russische Sonia Terk, ging eveneens met deze vormen en kleuren aan de slag en voerde ze vooral uit in textiel.
Geïnspireerd door het werk van het echtpaar Delaunay en verwijzend naar de mythologische figuur Orpheus benoemde Apollinaire op literaire wijze een nieuwe artistieke benadering: een lyrisch-abstracte compositie met uitsluitend contrasterende kleuren, zonder figuratieve elementen. Op de Parijse "Salon des Indépendants" van maart 1913 werd de term door de aanwezige kunstcritici opgevat als een nieuwe beweging binnen de schilderkunst: het "orphisme". Men spreekt sindsdien ook wel van orphistisch kubisme.
Naast het echtpaar Delaunay worden de volgende kunstenaars genoemd als belangrijke vertegenwoordigers:

</doc>
<doc id="12649" url="https://nl.wikipedia.org/wiki?curid=12649" title="Oost-Friesland">
Oost-Friesland

Oost-Friesland (Duits: "Ostfriesland", Nedersaksisch: "Oostfreesland" (uitspraak: "[Oustfrijsland]"), Saterfries: "Aastfräislound") is een streek in het uiterste noordwesten van de Duitse deelstaat Nedersaksen, grenzend aan de Waddenzee in het noorden en aan de Nederlandse provincie Groningen in het westen. Tot het gebied behoren ook de Oost-Friese Waddeneilanden. Belangrijke plaatsen zijn Aurich, Emden, Leer, Norden en Wittmund. Oost-Friesland had op 1 januari 2021 in totaal 468.919 inwoners.
Afbakening.
Hoewel Oost-Friesland als culturele regio alom bekend is en geaccepteerd wordt, vormt het geen bestuurlijke eenheid meer. Mede daardoor bestaat er geen duidelijke afbakening van het gebied. Doorgaans wordt met Oost-Friesland het gebied bedoeld dat onder het werkgebied van de Ostfriesische Landschaft valt, de opvolger van de feodale standenvergadering en een semi-politieke organisatie die zich bezighoudt met terreinen als cultuurbeleid, sociale zaken, onderzoek en onderwijs. Dit gebied bestaat uit de huidige Landkreisen Aurich, Leer en Wittmund en de kreisfreie Stadt Emden. Historische hoofdstad van Oost-Friesland en thans nog zetel van de Ostfriesische Landschaft, is Aurich. Er zijn momenteel discussies gaande over een mogelijke samenvoeging tot één "Landkreis Ostfriesland".
Het Oost-Friese schiereiland ("Ostfriesische Halbinsel") bestaat behalve deze vier Landkreisen ook uit het oostelijker gelegen Landkreis Friesland en de kreisfreie stadt Wilhelmshaven. Deze behoren van oudsher tot het Groothertogdom Oldenburg en vormen het "Oldenburgische Friesland". De bewoners identificeren zich dan ook niet als Oost-Friezen.
Geografie.
Oost-Friesland heeft een oppervlakte van 3142 km² en ruim 465.000 inwoners (ter vergelijking: de Nederlandse provincie Friesland meet 3349 km² en heeft 645.000 inwoners). Het gebied is met 148 inwoners per km² relatief dunbevolkt.
Landschap.
De regio kenmerkt zich door een landschap dat voor Duitsland afwijkend, maar voor Nederlanders en Vlamingen vrij herkenbaar is: vlak met veel weilanden. De volgende landschapstypen worden onderscheiden:
Er zijn landinwaarts bosgebieden te vinden. Er worden plannen ontwikkeld om landbouwgebieden te bebossen en zo het bosareaal te vergroten.
Streken.
Oost-Friesland valt historisch uiteen in negen landstreken:
Infrastructuur.
Wegen.
Oost-Friesland is bereikbaar via drie hoofdverkeersassen:
Andere belangrijke wegen zijn de regionale wegen:
Spoorwegen.
De stad Leer is het spoorwegknooppunt van de regio. Hiervandaan lopen vier van de vijf Oost-Friese spoorlijnen:
Ondanks al deze spoorlijnen zijn er slechts elf treinstations in Oost-Friesland:
Daarnaast is er een museumspoorlijn, de Museumseisenbahn Küstenbahn Ostfriesland, tussen Norden en Dornum.
Waterwegen en -verkeer.
De belangrijkste waterlopen zijn de rivier de Eems, met als zijrivier de Leda, en het Eems-Jadekanaal. Daarnaast zijn er in de veengebieden diverse kleinere kanalen.
Emden heeft verreweg de grootste haven van de regio en is tevens vertrekpunt voor veerboten naar Borkum. Leer en Weener zijn historische havenstadjes langs de Eems. Kleinere veerhavens langs de kust zijn:
Tevens bestaat er een beperkte veerdienst bij de monding van de Eems tussen de plaatsen Ditzum en Petkum.
Geschiedenis.
Oost-Friesland was een tot de Nederrijns-Westfaalse Kreits behorend graafschap en later vorstendom binnen het Heilige Roomse Rijk.
Inleiding.
De streek heeft een bewogen geschiedenis. In de vroege middeleeuwen werd het tot woongebied van Friezen uit West-Friesland (de latere provincie Noord-Holland) en de latere Nederlandse provincies Friesland en Groningen. In de 12e en 13e eeuw vormden de inwoners van het Friese gebied tussen Vlie en Wezer het verbond van de Opstalboom. Als zodanig was Friesland een uit kleine autonome eenheden bestaand gebied, zonder feodale overheersing, waarin niettemin een gezamenlijke wetgeving werd ontwikkeld en toegepast.
Vanuit Oost-Friesland zijn ook het Saterland en de landschappen Land Wursten en Land Würden oostelijk van de Wezer gekoloniseerd.
De Friese autonomieën konden zich alleen handhaven onder hoofdelingen, een zelfbenoemde adel. Terwijl deze in Friesland en Groningen in eeuwenlange vetes terechtkwam, ontwikkelde zich in Oost-Friesland al vroeg een gravengeslacht dat het hele gebied onder zich bracht. Het Fries ging in de loop van de 16e eeuw teloor en werd vervangen door het Nedersaksisch dat meer prestige had, omdat het de taal van de handelssteden in Noord-Duitsland en oostelijk Nederland was geworden. Het is in afnemende mate nog de volkstaal van Oost-Friesland. In de aanpalende Groninger Ommelanden heeft zich een soortgelijk proces afgespeeld.
Het ontstaan van het graafschap in Oost-Friesland.
In 1430 wordt er een vrijheidsbond gesloten onder leiding van de hoofdeling Edzard Cirksena van Greetsiel, die gericht is tegen de heersende Focko Ukena. Edzard weet samen met zijn broer Ulrich een eind te maken aan de macht van de Ukena-partij.
Na het huwelijk in 1455 van Ulrik Cirksena met Theda, de kleindochter van zijn tegenstander, wordt het grootste deel van Oost-Friesland verenigd. Slechts de heerlijkheden Jever en Friedeburg handhaven hun zelfstandigheid.
Sibet Attena, een neef en helper van Ulrich krijgt de heerlijkheden Esens, Stedesdorf en Wittmund, die samen het Harlingerland vormen. Het Harlingerland blijft wel onder het oppergezag van de familie Cirksena.
Omdat Ocko I tom Brok het gebied in 1381 als leen had opgedragen aan de graaf van Holland, was de status van de heerser van Oost-Friesland onduidelijk. De heerser in Oost-Friesland besluit de situatie te verbeteren door zich direct tot de keizer te wenden. Keizer Frederik III verheft Ulrich daarom in 1464 tot rijksgraaf. Dit vormt de definitieve breuk met de andere Friese landen, die wel verbonden blijven met het graafschap Holland, waar inmiddels het Bourgondische Huis heerst.
De keizer beleent Ulrich I met het rijksgraafschap in Norden, Emden, Emisgonien in Oost-Friesland.
Consolidatie van het graafschap.
Na de dood van Ulrik I regeert zijn weduwe Theda voor hun minderjarige kinderen. Zij weet de bedreigingen door hertog Karel de Stoute van Bourgondië en graaf Gerd van Oldenburg te weerstaan. In 1481 vergroot zij het gebied met de heerlijkheid Fredeburg.
Onder haar zoon Edzard I zijn er twisten met de hoofdelingen van het Harlingerland en het Jeverland en met de prins-bisschop van Münster en de Hanzestad Hamburg. Jeverland en Harlingerland blijven zelfstandig, terwijl Butjadingen zich onderwerpt.
De strijd om de Friese Landen.
Met de benoeming van hertog Albrecht van Saksen tot Rijksstadhouder van Friesland door keizer Maximiliaan I ontstaat er een nieuwe situatie. Deze benoeming was de laatste mogelijkheid om heel Friesland onder één heerser te verenigen. Graaf Edzard erkent Albrecht als zijn leenheer. Er breken echter opstanden tegen Albrecht uit in Friesland en de Groninger Ommelanden. Edzard verbreekt het verbond met Albrecht en sluit in 1506 een verbond met Groningen. Edzard wordt nu ook in de Groninger Ommelanden als heerser erkend. In 1512 wordt de primogenituur ingevoerd om de nieuw verworven eenheid te bewaren.
In 1515 staan de opvolgers van Albrecht van Saksen hun rechten op Friesland af aan hertog Karel van Bourgondië, de latere keizer Karel V. Het conflict eindigt in 1517 met een overeenkomst tussen Edzard en Karel van Bourgondië, waarbij Karel de bezittingen van het rijksgraafschap van Edzard erkent.
De Reformatie.
Na 1519 vond de Reformatie plaats, die aanvankelijk een tolerant karakter had en waarbij lutheranisme, calvinisme en doopsgezindheid tot ontwikkeling konden komen, maar ook aan de katholieken ruimte liet. Daarin kwam al snel verandering in toen Edzard I in 1528 werd opgevolgd door zijn zoon Enno II. De toen ingezette onderdrukking van het katholicisme had als gevolg dat dit in Oost-Friesland zo goed als verdween. De meeste Oost-Friese kloosters werden geseculariseerd. Daarnaast ontstonden er tegenstellingen tussen lutheranen en gereformeerden. Emden werd een belangrijk centrum voor gevluchte calvinisten uit de Nederlanden die hier veilig waren voor de Inquisitie. De jonge Nederlandse Gereformeerde Kerk hield hier haar eerste synodes en leidde er predikanten op. Tussen 1530 en 1560 was het graafschap een uitwijkplaats voor alle soorten protestanten uit de Nederlanden. Daarna kwam het westelijk deel met de steden Emden en Leer sterk onder invloed van de politieke ontwikkelingen in de Nederlanden. Om de Spanjaarden te verhinderen vanuit deze kant de Nederlanden binnen te vallen, dwingen de Nassaus als leiders van de Nederlandse opstand de Oost-Friese graven toe te staan dat er forten werden aangelegd die door Nederlandse troepen werden bemand. Het calvinisme werd de dominante godsdienst in de westelijke gemeenten, die zich aansloten bij de Nederlandse Gereformeerde Kerk en hun dominees van de Groninger Universiteit betrokken. Het Nederlands werd ingevoerd als taal van school en kerk. Nog steeds ligt op veel preekstoelen in Oost-Friese kerken de Nederlandse Statenbijbel. Maar in de oostelijke streken waar men in de 16e eeuw luthers was geworden, is sindsdien juist het Hoogduits taal van kerk en school. Deze religieuze en taalkundige scheiding bepaalde lang de relaties binnen Oost-Friesland. Pas onder Hannoveraans bewind werd tussen 1830 en 1870 het Nederlands stap voor stap door het Duits vervangen. Dit was een langzaam verlopend proces. Tot in het midden van de 20e eeuw bleef het Nederlands in enkele afgescheiden gereformeerde gemeenten als kerktaal in functie.
De nauwe banden tussen Oost-Friesland en Groningen zijn na de 19e eeuw verloren gegaan. Oost-Friesland werd geïntegreerd in het Duitse Rijk. Maar nog lange tijd bleven rijke Oost-Friese boeren en grootgrondbezitters met het Groningerland bemoeienis houden, door er rechtstreeks of via huwelijk land te verwerven.
Huwelijkspolitiek en gebiedsomvang.
In 1517 is er een verdrag gesloten, waarin het huwelijk is gepland van Enno II met Maria van Jever. Enno II verbreekt dit verdrag en huwt in 1529 Anna van Oldenburg. Bij dit huwelijk wordt Butjadingen aan Oldenburg afgestaan en doet Oldenburg afstand van zijn aanspraken op Jever.
Maria van Jever verjaagt daarop in 1531 de Oost-Friese bezetting en draagt in 1532 haar land als leen op aan de hertog van Bourgondië, keizer Karel V. Het Harlingerland wordt leen van Gelre. Maria van Jever vermaakt haar land in 1575 bij testament aan de graaf van Oldenburg. Daarmee gaat het Jeverland definitief voor Oost-Friesland verloren.
De deling van het graafschap van 1589 tot 1591.
In 1559 huwt Edzard II met Catharina van Zweden.
Na 1570 is er een twist tussen de broers Edzard II, die luthers is en Jan, die gereformeerd is. Het gevolg is een door de keizer in 1589 bevestigd delingsverdrag, waarbij de ambten Leer, Stickhausen en Greetsiel aan Jan komen. Na de dood van Jan in 1591 wordt de eenheid hersteld. Daarna is er nooit meer een deling geweest.
In 1581 huwt de latere Enno III met Walburgis van Rietberg, de erfgename van het Harlingerland en het graafschap Rietberg. In het verdrag van Berum in 1600 wordt het voormalige Gelderse leen Harlingerland met het rijksgraafschap Oost-Friesland verenigd. In het graafschap Rietberg volgt in 1601 de broer van Enno, graaf Jan, tot zijn dood in 1625 en daarna zijn drie zoons. Deze zijtak van het huis Cirksena sterft uit in 1690.
Strijd tussen de graaf en de standen.
Onder Edzard II verscherpen de tegenstellingen tussen de standen van Oost-Friesland. In 1595 is er een revolutie in Emden tegen de graaf, waarna de Staten-Generaal zich in het conflict mengen. Na 1599 is er een Staats garnizoen in Emden, waardoor het land betrokken raakt in de Tachtigjarige Oorlog.
Nadat troepen van Emden in 1608 de grafelijke residentie Aurich hebben geplunderd, bezetten Staatse troepen ook Aurich en Greetsiel. Na het akkoord van Oosterhusen in 1611 komt ook in Leerort een bezetting.
Bij de aanval op de Republiek der Zeven Verenigde Nederlanden in 1672 (het rampjaar) verdwijnen de troepen uit Oost-Friesland. De verdergaande twisten leiden dan tot een legering van Pruisische troepen in Greetsiel in 1682, die later naar Emden worden verplaatst.
De graaf wordt rijksvorst.
Enno Lodewijk, een zoon van Ulrich II, wordt op 22 mei 1654 op persoonlijke titel tot Duits rijksvorst verheven. Op 18 april 1662 wordt de verheffing uitgebreid tot zijn familie. Oost-Friesland zelf blijft echter nog een graafschap. Een zetel in de rijksvorstenraad van de Rijksdag kan pas in 1667 verworven worden.
De broer van Enno, Edzard Ferdinand huwt gravin Anna Dorothea van Kriechingen, de erfgename van dit rijksgraafschap in Lotharingen. Hiermee ontstaat er een zijtak van het huis Cirksena, die tot zijn uitsterven in 1710 in Kriechingen regeert.
De successie in 1744.
Op 20 maart 1691 sluit Christiaan Eberhard een verdrag met de hertogen van Brunswijk-Lüneburg. Volgens dit verdrag gaat de successie bij het uitsterven van het huis Cirksena over aan Brunswijk en krijgt Oost-Friesland bij het uitsterven van Brunswijk het graafschap Hoya en het graafschap Diepholz. De keizer bevestigt dit verdrag echter niet, maar zegt op 10 december 1694 keurvorst Frederik III van Brandenburg de successie toe. Op 10 april 1744 sluit de stad Emden een verdrag met Pruisen, waarin der stad een toekomstige Pruisische successie erkent op voorwaarde dat haar vrijheden behouden blijven.
Als op 25 mei 1744 vorst Karel Edzard zonder erfgenamen overlijdt, bezet het Pruisische garnizoen in Emden direct het hele vorstendom. Protesten van het keurvorstendom Brunswijk-Lüneburg hebben geen effect.
Oost-Friesland onder vreemde heersers.
Het Pruisische bewind maakt een einde aan de twisten en laat de oude vrijheden intact. De bevolking heeft voordeel bij het efficiënte Pruisische bestuur.
Na de nederlagen van Pruisen in 1806 en 1807 tegen Frankrijk gaat het grootste deel van zijn gebied verloren in de Vrede van Tilsit. Op 11 november 1807 gaat Oost-Friesland als departement deel uitmaken van het koninkrijk Holland. Met het koninkrijk Holland wordt Oost-Friesland in 1810 deel van het keizerrijk Frankrijk. Na de nederlagen van Napoleon neemt Pruisen het land in 1813 weer in bezit. De onderhandelingen op het Congres van Wenen in 1815 leiden ertoe dat Oost-Friesland bij het koninkrijk Hannover wordt gevoegd. Het nieuwe bewind ondervindt tegenstand van de bevolking.
Economisch breekt een tijd van stilstand aan, en vele Oost-Friezen emigreren naar Amerika.
Na de Pruisisch-Oostenrijkse Oorlog van 1866 werd het koninkrijk Hannover door Pruisen geannexeerd, en daarmee kwam ook Oost-Friesland weer onder Pruisisch bestuur. De regering-Bismarck verbood na 1870 het gebruik van het Fries in het onderwijs en bij de overheid, waardoor de taal langzaamaan verdween naar de marge van de samenleving.
Economie.
In de geschiedenis van de regio wisselden periodes met welvaart en tijden van grote economische problemen zich af. In het kustgebied bestond de samenleving uit een kleine bovenlaag en een omvangrijke arme bevolking, wat herhaaldelijk sociale spanningen teweegbracht (vergelijkbaar met de situatie in de gemeente Reiderland in Oost-Groningen).
Landbouw en visserij.
De primaire sector is gedurende de gehele geschiedenis de belangrijkste economische factor van Oost-Friesland geweest. Ook vandaag spelen landbouw en visserij nog een belangrijke rol. Vanwege de vele weilanden vormt de melkveehouderij de belangrijkste vorm van landbouw. Daarnaast vindt men in de kustgebieden steeds meer schapenteelt, in het bijzonder op dijkhellingen. De veehouderij heeft enkele typisch Oost-Friese dierenrassen voortgebracht, waaronder het Oost-Friese paard ("Ost-Fries", ternauwernood gered), het Oost-Friese melkschaap, de oorspronkelijke Friese zwartbontrunderen (bijna uitgestorven, want weggeconcurreerd door het in de VS ontwikkelde zwartbontras Holstein-Friesian), de Emdener gans ("Emder Gans") en het eveneens zeldzaam geworden kippenras Oost-Friese meeuw ("Ostfriesische Möwe").
De akkerbouw concentreert zich in het Reiderland, waar graan en koolzaad verbouwd wordt. De visserij vindt plaats vanuit een van de vele havens aan de kust. Zowel de vis- als garnalenvangst zijn van belang.
Industrie.
De regio is een van de minst geïndustrialiseerde van Duitsland. Emden is de enige industriestad in het gebied. Een belangrijke werkverschaffer is de Volkswagenfabriek bij die stad. In Leer zijn veel rederijen gevestigd. Daarnaast werken veel Oost-Friezen bij de Meyer Werft in Papenburg en bij de chemische industrie in Wilhelmshaven.
Er wordt in Oost-Friesland veel windenergie gewonnen. Het vlakke land is daar ideaal voor. Er zijn verscheidene windmolenparken in de regio en er staan bovendien enkele off-shoreparken gepland in de Waddenzee.
Toerisme.
Een belangrijke bron van inkomsten is het kust- en eilandtoerisme. Vele Duitsers brengen hun vakantie door aan de kust of op een van de Waddeneilanden. Sinds enkele decennia wint ook het 'binnenlandse' toerisme aan belang. Vooral het coulisselandschap en de veengebieden met de vele kanalen zijn erg in trek. Hier zijn een groot aantal fiets-, wandel- en kanoroutes uitgezet. Er zijn ook gecombineerde fiets-kanoroutes, waarvoor speciale "Paddel- und Pedalstationen" zijn aangelegd.
Probleemgebied.
Ondanks de relatieve welvaart behoort Oost-Friesland tot de economisch zwakste gebieden van het voormalige West-Duitsland. De werkloosheidsgraad is hoog en veel jongeren trekken weg, onder andere vanwege het geringe onderwijsaanbod. Enkele plattelandsgebieden zien zich inmiddels geconfronteerd met toenemende vergrijzing. Desondanks is het geboortecijfer een van de hoogste van Duitsland en blijft de bevolking op peil. Er vindt ook op bescheiden schaal immigratie plaats van renteniers uit andere delen van Duitsland en van Volksduitsers (zogenoemde "Spätaussiedler") uit Midden- en Oost-Europa en de voormalige Sovjet-Unie. Sinds enkele jaren is het grensgebied met Nederland (district Leer) een geliefde vestigingsplaats voor Nederlanders, die aangetrokken worden door de lage grond- en huizenprijzen en de rust en ruimte in Oost-Friesland. Door sommige nieuwkomers ontstaan her en der integratieproblemen.
Politiek en bestuur.
Hoewel Oost-Friesland politiek geen eenheid is - de laatste vorm van eenheid, het "Regierungsbezirk Ostfriesland", verdween in 1978 - is er in politiek opzicht wel een belangrijke overeenkomst tussen de vier Kreise waar het gebied uit bestaat: het stemgedrag.
Oost-Friesland is een links bolwerk, waar de SPD bijna altijd de meerderheid van de stemmen behaalt. Bij de Bondsdagverkiezingen in 2005 was kieskring 25 Emden-Aurich (bestaande uit het Landkreis Aurich en de stad Emden) buiten het Ruhrgebied de enige waar de SPD de absolute meerderheid behaalde. In kieskring 26 Unterems (bestaande uit de Landkreise Leer en Emsland) is een scherp onderscheid zichtbaar tussen het katholieke, massaal op de CDU stemmende Eemsland en het protestantse, in meerderheid op de SPD stemmende Landkreis Leer. In kieskring 27 Friesland-Wilhelmshaven (bestaande uit de Landkreise Wittmund, Friesland en de stad Wilhelmshaven) was de SPD eveneens de grootste partij, hoewel de CDU in Wittmund sterker staat dan elders in Oost-Friesland. Opvallend is eveneens dat de Linkspartei voor een links bolwerk als Oost-Friesland relatief zwak scoorde met 4,5 tot 5% van de stemmen. Ook de andere partijen scoren onder het landelijk gemiddelde. De opkomst in het gebied is gemiddeld voor Duitsland.
Bestuurlijk zijn de Landkreise onderverdeeld in gemeenten, die meerdere "Ortsteile" met eventueel een eigen dorpsraad kunnen hebben, of samenwerkingsgemeenten ("Samtgemeinden") waarin een aantal gemeenten samenwerken. De kreisfreie Stadt Emden is niet onderverdeeld in gemeenten. Vooral in de jaren zeventig is het aantal gemeenten door herindelingen sterk teruggedrongen.
Bevolking.
De regio Oost-Friesland bestaat uit de volgende onderdelen:
De regio had daarmee in 2021 een totale bevolking van 468.919 inwoners (iets minder dan de provincie Drenthe).
Cultuur.
Oost-Friesland wijkt behalve landschappelijk vooral in cultureel opzicht af van de rest van Duitsland. De bevolking voelt zich sterk verbonden met de Oost-Friese identiteit, veel meer dan in de meeste andere regio's. De Oost-Friese cultuur uit zich in de streektaal, streekspecialiteiten, gewoonten en gebruiken en ten dele zelfs godsdienstig.
Taal.
Aanvankelijk werd in Oost-Friesland een variant van het Oosterlauwers Fries gesproken, maar dat is in de zeventiende en achttiende eeuw geheel verdrongen door Nedersaksische dialecten uit het omliggende gebied. De huidige spreektaal in Oost-Friesland is dus een Nedersaksisch dialect, dat beïnvloed werd door het Nederlands en het Fries en daarom afwijkt van de meeste andere Nedersaksische dialecten. Het is nauw verwant aan het Gronings en dan vooral aan het Oldambtsters. Vrij veel woorden komen (deels) met elkaar over een, bijvoorbeeld "Scheuvel" (Gronings) en "Schöfel" (Oost-Fries) voor "schaats".
Hoewel het oorspronkelijke Fries uit Oost-Friesland zelf is verdwenen, is de taal niet helemaal uitgestorven. In het iets ten zuiden van Oost-Friesland gelegen Saterland wordt door zo'n 1000 tot 2500 nakomelingen van in de middeleeuwen voor stormvloeden gevluchte Oost-Friezen nog Saterfries gesproken. Dit gebied lag lange tijd geïsoleerd tussen grote veenmoerassen, waardoor de taal zich hier goed kon handhaven. Tegenwoordig wordt ook dit 'kleinste taaleiland van Europa' echter met uitsterven bedreigd, hoewel de laatste jaren het besef is gegroeid dat het Saterfries een bijzonderheid voor het gebied betekent. Er wordt dan ook steeds meer aandacht aan de taal besteed en ze is erkend als minderheidstaal onder het Europees Handvest voor regionale talen of talen van minderheden.
Bij de benoeming van het huidige dialect van Oost-Friesland ontstaat de nodige verwarring omdat de sprekers het zelf gemakshalve vaak "Ostfriesisch" (Oost-Fries) noemen in plaats van het in feite juistere "Ostfriesisches Platt" (Oost-Fries Platduits), wellicht mede hierdoor is dit dialect als "Eastern Frisian" opgenomen in de Ethnologue, weliswaar correct onder de "Low-Saxon"-talen, maar met daarbij weer wel onjuiste verwijzingen naar Saterfries als alternatieve namen (dit wordt nog gecorrigeerd). Andere indelingen zoals Linguasphere spreken correcter van "Eastern Frisian Lower Saxon" (Oost-Fries Nedersaksisch).
Tegenwoordig staat ook het Oost-Friese Platduits onder druk van de bestuurstaal, het Hoogduits. Uit taalonderzoeken blijkt dat volwassenen weliswaar in overgrote meerderheid het dialect beheersen, maar ouders geven de taal steeds minder door aan hun kinderen. Het gevolg is, dat onder jongeren nog slechts zo'n 20% het dialect actief beheerst en ruim de helft de spreektaal kan verstaan. Enkele dialectorganisaties zetten zich in voor de instandhouding van het Oost-Friese dialect, dat als Nederduitse spreektaal is erkend door de Duitse regering onder bovengenoemd handvest.
Godsdienst.
Oost-Friesland is in overgrote meerderheid protestants, net als bijna het gehele noorden van Duitsland. Opvallend is echter, dat er een grote diversiteit bestaat aan protestantse kerkgemeenschappen.
In het Reiderland, alsmede in de dorpen langs de oostkant van de Eems en in de Krummhörn - grofweg in het gehele gebied ten westen van de lijn Papenburg-Leer-Norden - is men overwegend calvinistisch, net als in Nederland. De dorpskerken behoren hier bijna allemaal tot de "Evangelisch-reformierte Kirche", te vergelijken met de Nederlandse Hervormde Kerk. De andere delen van Oost-Friesland zijn hoofdzakelijk luthers, net als verreweg de meeste protestanten in Duitsland. Er bevinden zich echter verspreid door de regio ook een groot aantal "evangelische Freikirchen", protestantse kerken die zich niet bij een door de staat erkende organisatie hebben aangesloten. Het gaat in Oost-Friesland vooral om doopsgezinden ("mennonieten") en baptisten. Daarnaast zijn er kleinere gemeenschappen van methodisten, gereformeerden ("evangelisch-altreformierten"), zevendedagsadventisten en evangelische vernieuwingsbewegingen.
Rooms-katholieke kerken zijn haast uitsluitend in de steden te vinden en hebben veel aanhang onder naoorlogse vluchtelingen. Een uitzondering vormt het veengebied in het uiterste zuiden van het Overledingerland, waar zich vanuit het Eemsland kleine katholieke gemeenschappen hebben gevestigd.
Volgens gegevens van de lutherse kerkprovincie ("Sprengel Ostfriesland") zijn 266.000 Oost-Friezen (57,2%) luthers, 80.000 (17,2%) hervormd en 36.000 (7,7%) katholiek. De Freikirchen komen daar nog bij, waardoor in totaal bijna 85% van de Oost-Friezen is aangesloten bij een kerk.
Eten en drinken.
Thee.
Het belangrijkste kenmerk van Oost-Friesland in culinair opzicht is de theecultuur. De gemiddelde Oost-Fries drinkt 2,5 kilogram thee per jaar, wat tienmaal zo hoog is als het Duitse gemiddelde en zelfs ruim driemaal zo hoog als het Nederlandse gemiddelde van 811 gram per persoon per jaar. Doordat Oost-Friese handelaren in de zeventiende eeuw vanuit Nederland thee naar de regio brachten, ontstond een levendige handel in deze nieuwe drank, aanvankelijk als medicijn. In de achttiende eeuw verspreidde de thee zich over geheel Oost-Friesland en werd het dé nationale drank. Tegelijkertijd voltrok zich een drastische daling van de bierconsumptie, omdat bier destijds een stuk duurder was. Koffie wordt nauwelijks gedronken en gasten zal dan ook in de regel automatisch thee voorgezet worden.
Traditioneel drinken Oost-Friezen tot viermaal per dag drie kopjes thee: bij het ontbijt, tijdens de typisch Oost-Friese theepauze 's ochtends (het zogenoemde "Elf-Ührtje" of Elfuurtje, de uitspraak is nagenoeg gelijk), 's middags rond drie uur (theetijd) en tot slot 's avonds. Gebruikelijk is het de thee te serveren met een speciaal servies, bestaande uit een "Teebüs" (theebus), "Trekpot" (trekpot, theepot) en bijbehorende "Koppen" of "Kopkes". Eerst doet men een "Kluntje" (klontje kandijsuiker) in het kopje, dan wordt de thee geschonken en nadien voegt men met een "Roomleppel" (theelepel) een "Wulkje Room" (wolkje room) toe. Er wordt niet in de thee geroerd. Men verwacht dat iedereen ten minste drie kopjes drinkt.
De thee die men in Oost-Friesland schenkt is een Oost-Friese melange van zwarte theesoorten, afkomstig uit Assam, van Ceylon, Java, Sumatra en uit Darjeeling. Deze wordt door een van de drie grote theeproducenten uit de streek gemaakt: Bünting, Thiele &amp; Freese en de Ostfriesische Tee Gesellschaft Laurens Spethmann. In het Oost-Friese Theemuseum in Norden worden de geschiedenis en de gebruiken rond thee uitgebreid behandeld.
Overige dranken.
Een andere regionale drank is de "Kruiden", een kruidenbitter van 32% die bijna als medicijn geldt. Daarnaast worden diverse brandewijnen en rum geschonken.
Eten.
Net als de taal lijkt ook de Oost-Friese keuken sterk op de Nederlandse. Een specialiteit is bijvoorbeeld boerenkoolstamppot, echter niet met aardappelen maar met uien, havergrutten en spek. De gekookte aardappelen worden los geserveerd, samen met "Pinkel" (metworst). Andere gerechten zijn "Mehlpütt"/"Puffert" (deegballetjes), wittekool- en koolraapstamppot, "Sniertjebraa" (met braadvlees) en verschillende soepen (bonensoep, pruimensoep, aardappelsoep).
Gerechten die speciaal tijdens de jaarwisseling gegeten worden, zijn "Rullekes" (opgerolde nieuwjaarskoek) en "Speckendicken" (spek- en worstpannenkoek). Beide worden ook in Groningen geproduceerd en geconsumeerd (zie Nieuwjaarsrolletjes en Spekdik).
Gewoonten en gebruiken.
Bekende Oost-Friese sporten zijn "Boßeln" (onderhands klootschieten), "Klootschiessen" (bovenhands klootschieten vanaf een kleine schans), fierljeppen en schaatsen.
Tot de gebruiken behoren het "Martinisingen" (Sint-Maarten), waarbij onder andere "Peepernööten" gegeven worden, het maken van een takkenboog door de buren voor nieuwe bewoners, paasvuren en het zogenoemde "Brautpfadlegen" (bruidspadmaken). Deze laatste traditie gaat terug op de sage dat de bruidegom van een hovelingsdochter op weg naar de bruiloft door een rivaal wordt doodgeslagen en de bruid aan de baar van haar geliefde van louter hartzeer eveneens sterft. Hun gezamenlijke begrafenisstoet wordt daarop bedolven onder een regen van bloemen. Deze legende wordt ieder jaar met Hemelvaartsdag in Aurich en Norden nagespeeld waarbij kinderen een kleurrijk bloementapijt met diverse motieven op straat leggen.
Media.
Tijdschriften.
Het enige tijdschrift in de regio is het algemene maandblad Ostfriesland Magazin, dat behalve nieuws ook over historische en culturele wetenswaardigheden bericht. Eigenaar is SKN uit Norden.
Radio en tv.
De radiozender voor Oost-Friesland is Radio Ostfriesland, een zogenoemde burgerradio die in 1996 werd opgestart. Sinds 2005 is er ook een regionaal televisiestation, de Friesischer Rundfunk.

</doc>
<doc id="12651" url="https://nl.wikipedia.org/wiki?curid=12651" title="Snelkookpan">
Snelkookpan



</doc>
<doc id="12654" url="https://nl.wikipedia.org/wiki?curid=12654" title="Geertruidenberg (plaats)">
Geertruidenberg (plaats)

Geertruidenberg (, Bergs: Dun Bèrrig) is een stad en hoofdplaats van de gelijknamige gemeente, gelegen in de Nederlandse provincie Noord-Brabant. 
Ligging en nabijgelegen kernen.
De stad Geertruidenberg ligt aan de westzijde in een bocht van de Donge. Tegenover de stad ligt de plaats Raamsdonksveer, ten westen grenst Geertruidenberg aan Drimmelen en Made. Het meest zuidwestelijke puntje van de plaats ligt tegen Oosterhout aan.
De dichtstbijzijnde grote steden zijn het zuidelijker gelegen Breda en het noordwestelijker gelegen Dordrecht.
Toponymie.
De naam "Geertruidenberg" of "Mons Sanctae Gertrudis" is vernoemd naar de Heilige Gertrudis van Nijvel. De stad kreeg deze naam in 1220.
Geschiedenis.
De stad ontleent haar naam aan Gertrudis van Nijvel, die hier in de zevende eeuw op een berg (heuvel) een klooster zou hebben gesticht. In de stad zijn echter geen sporen van bewoning aangetroffen van voor de elfde eeuw. In werkelijkheid lagen hier bezittingen van de Abdij van Nijvel.
Geertruidenberg maakte aanvankelijk deel uit van het graafschap Holland. In 1213 kreeg de plaats zijn eerste stadsrechten, zijnde het marktrecht. In 1320 kreeg de stad hier uitbreiding op en kon ze vestingwerken aanleggen. Een verdere uitbreiding in de 14e eeuw was het muntrecht, de grafelijke munt werd in de stad gevestigd. Vanwege de strategische ligging kon de plaats zich voorspoedig ontwikkelen, hij werd wel de 'Sleutel van Holland' genoemd. In 1269 trouwde graaf Floris V in Geertruidenberg met Beatrijs, de jongste dochter van de graaf van Vlaanderen.
Omstreeks 1320 verwierf Willem van Duivenvoorde het schoutsambt van Geertruidenberg, hij bouwde er ook een kasteel. In 1336 werd het Kartuizerklooster van Geertruidenberg gesticht, het ging in 1573 ten onder vanwege de troebelen van de Tachtigjarige Oorlog. Bij het ontstaan van het Koninkrijk Holland in 1806 werd een nieuwe departementale indeling ingevoerd. Geertruidenberg ging deel uitmaken van het Departement Brabant. Tot dat moment was het de oudste stad van Holland geweest. Hierna nam Dordrecht, dat in 1220 haar eerste stadsrecht verkreeg, deze positie over.
Aan de bloeiperiode kwam reeds een einde met de verovering in 1420 door het Kabeljauwse Dordrecht en de Sint-Elisabethsvloed van 1421. De stad werd zwaar beschadigd, verloor haar handelsfunctie en raakte veel van haar voorrechten kwijt. Daartegenover ontwikkelde zich nu de riviervisserij en werd Geertruidenberg een belangrijke marktplaats voor zalm, steur en elft.
De strategische ligging maakte Geertruidenberg ook een gewild bezit voor elkaar bevechtende mogendheden. Zo wisten tijdens de Tachtigjarige Oorlog de Spanjaarden de stad in 1589 te kopen van de Engelsen, die eigenlijk aan de zijde van de jonge Republiek vochten. Vier jaar later in 1593 heroverde Prins Maurits de stad weer tijdens het Beleg van Geertruidenberg. Geertruidenberg maakte nu weliswaar geen deel uit van de Generaliteitslanden, maar lag wel op de grens ervan en mede daardoor zeer excentrisch ten opzichte van Holland, waar het deel van uitmaakte. Hieronder leed de economie van het stadje. In de tweede helft van de 18e eeuw werd Geertruidenberg een garnizoensstad. Dit gaf de economie een impuls. Einde 18e eeuw werd de stad echter ingenomen door de Fransen.
In 1807 werd de stad van Holland losgekoppeld. Met de vorming van het Verenigd Koninkrijk der Nederlanden in 1815 werd Geertruidenberg onderdeel van de provincie Noord-Brabant. De omwalling werd in 1823 gesloopt, maar in 1833 werd de stad opnieuw versterkt, vanwege de Belgische Opstand. In 1911 werd de vesting opgeheven, waarna zich nabij het stadje industrie kon vestigen. Een deel van de vestingwerken zijn bewaard gebleven en in 1957 gerestaureerd.
Na 1950 breidde het stadje zich uit met nieuwbouwwijken in het westen, na 1985 in het noorden (aan de Donge) en na 2004 in het zuiden op het voormalige spoorwegemplacement. Tot 1950 had Geertruidenberg een treinstation voor passagiersvervoer gelegen langs de spoorlijn Lage Zwaluwe - Waalwijk - 's-Hertogenbosch, het bleef nog enige tijd in gebruik voor goederenvervoer. Het stationsgebouw werd rond 1965 gesloopt en na 1985 werden ook de spoorrails verwijderd.
Bezienswaardigheden.
Woonhuizen.
De oudste voorgevels in Geertruidenberg zijn 17e-eeuws, maar de kern kan ouder zijn. Zo dateert de kern van het huis "Markt 34" van omstreeks 1400, terwijl het voorhuis en de verdieping uit 1540 stammen. In dit huis zijn muurschilderingen aanwezig die voorstellingen uit het lijden van Christus weergeven. Ook zijn er oude kelders. Het uit twee samengevoegde huizen bestaande gebouw heeft trapgevels uit omstreeks 1600.
Omtrent het huis "De Rogh" aan Markt 8 wordt in 1492 bericht. Markt 6 en 8 samen heetten toen: "Den Wildeman" en Filips de Schone werd hier op 11 december van dat jaar gehuldigd. De naam "De Rogh" voor Markt 8 werd in 1655 voor het eerst genoemd. In 1999 werd een bouwhistorische verkenning uitgevoerd, waarbij muurschilderingen in secco uit omstreeks 1530 werden ontdekt. Deze waren religieus van karakter, zodat de betreffende ruimte wellicht als kapel heeft gediend. De schilderingen werden, evenals het huis, gerestaureerd van 2001-2005.
Het huis "De Roos", aan Markt 46, wordt in het lemma van het desbetreffende museum beschreven.
Monumentale woonhuizen in diverse stijlen zijn er vooral te vinden aan de Markt, de Koestraat, en de Vismarktstraat. Aan de Haven staan enkele 19e-eeuwse "pakhuizen".
"Kaart van het oude centrum van Geertruidenberg, met de vestinggordel."
Monumenten.
Een deel van Geertruidenberg is een beschermd dorpsgezicht.
Musea.
Museum De Roos, een museum voor stadsgeschiedenis, in een historisch pand aan Markt 46.
Economie.
In Geertruidenberg staat de Dongecentrale (1919), later gevolgd door de veel grotere Amercentrale (1952), die voor een belangrijk deel verantwoordelijk is voor de opwekking van elektriciteit in Zuid-Nederland. Met de restwarmte van de Amercentrale wordt een kassengebied verzorgd. Van 1867-1938 bevond zich in Geertruidenberg ook een suikerfabriek, en wel die van "Heere &amp; Co.".
Natuur en landschap.
Geertruidenberg ligt aan de monding van de Donge. Deze stroomt in de Bergsche Maas, die vervolgens overgaat in de Amer. Aan de overzijde ligt de Biesbosch, waarheen rondvaartboten varen. Naar het westen toe vindt men grootschalige landbouwpolders en in oostelijke richting ligt de kom van Raamsdonksveer.
Onderwijs.
Er zijn verschillende basisscholen in Geertruidenberg:
Verenigingen.
Er zijn diverse verenigingen in Geertruidenberg zoals:
Voorzieningen.
Geertruidenberg beschikt over de volgende voorzieningen:
Verkeer en vervoer.
Geertruidenberg is bereikbaar via de A27, A59 en de N623.
Openbaar vervoer.
Geertruidenberg is per openbaar vervoer van Arriva bereikbaar per bus met:

</doc>
<doc id="12655" url="https://nl.wikipedia.org/wiki?curid=12655" title="202">
202

Het jaar 202 is het 2e jaar in de 3e eeuw volgens de christelijke jaartelling.

</doc>
<doc id="12656" url="https://nl.wikipedia.org/wiki?curid=12656" title="203">
203

Het jaar 203 is het 3e jaar in de 3e eeuw volgens de christelijke jaartelling.

</doc>
<doc id="12657" url="https://nl.wikipedia.org/wiki?curid=12657" title="204">
204

Het jaar 204 is het 4e jaar in de 3e eeuw volgens de christelijke jaartelling.

</doc>
<doc id="12658" url="https://nl.wikipedia.org/wiki?curid=12658" title="205">
205

Het jaar 205 is het 5e jaar in de 3e eeuw volgens de christelijke jaartelling.

</doc>
<doc id="12659" url="https://nl.wikipedia.org/wiki?curid=12659" title="206">
206

Het jaar 206 is het 6e jaar in de 3e eeuw volgens de christelijke jaartelling.

</doc>
<doc id="12660" url="https://nl.wikipedia.org/wiki?curid=12660" title="677">
677

Het jaar 677 is het 77e jaar in de 7e eeuw volgens de christelijke jaartelling.

</doc>
<doc id="12661" url="https://nl.wikipedia.org/wiki?curid=12661" title="591">
591

Het jaar 591 is het 91e jaar in de 6e eeuw volgens de christelijke jaartelling.

</doc>
<doc id="12662" url="https://nl.wikipedia.org/wiki?curid=12662" title="Nusaybin (stad)">
Nusaybin (stad)

Nusaybin (Aramees: ܢܨܝܒܝܢ, Niṣībīn) in de oudheid ook bekend als Nisibis en Antiochia Mygdonia is een stad in in Turkije gelegen in het zuiden van de Aramese regio Tur Abdin. De stad maakt met 89.167 inwoners deel uit van de provincie Mardin en is het administratieve centrum van het gelijknamige Nusaybin district. De huidige stad ligt tegen de grens met Syrië aan nabij Qamishli.
Geschiedenis.
Nusaybin werd voor het eerst in 901 voor Christus benoemd als Nasibina als een Aramees koninkrijk. Nusaybin was een lange tijd de bisschopszetel van een belangrijke tak van de Kerk van het Oosten. Kort nadat de christenvervolgingen in 311 door Galerius werden gestopt, begon Jacob van Nisibis aan de bouw van zijn kerk. Dit kerkgebouw, thans bekend als de Kerk van Sint-Jacob van Nisibis, was klaar in 320 en is het enige monument uit de late-oudheid in Nisibis. In het jaar 326 werd door Jacob de School van Nisibis gesticht, een instelling voor hoger onderwijs in theologie, filosofie en geneeskunde. Efrem de Syriër (geboren 306) was de belangrijkste leerling van Jacob.
Nisibis was in de late-oudheid een grensplaats van het Romeinse Rijk en maakte deel uit van de Limes Arabicus. In 363 werd de stad door de Perzen veroverd.
De bisschop van Nisibis werd in 410 tijdens de Eerste Algemene Synode van de Kerk van het Oosten als metropoliet erkend.
Nadat de Byzantijnen in 489 de School van Edessa sloten, verhuisden vele geleerden van Edessa naar Nisibis, wat aan de Perzische kant van de grens lag.
Sinds de 18e eeuw is de titel van "aartsbisschop van Nisibis" een eretitel van de Rooms-Katholieke kerk.

</doc>
<doc id="12663" url="https://nl.wikipedia.org/wiki?curid=12663" title="540">
540

Het jaar 540 is het 40e jaar in de 6e eeuw volgens de christelijke jaartelling.

</doc>
<doc id="12664" url="https://nl.wikipedia.org/wiki?curid=12664" title="Ravenna (stad)">
Ravenna (stad)

Ravenna is een stad in het noordoosten van Italië. Het is de hoofdstad van de gelijknamige provincie Ravenna en telt ongeveer 160.000 inwoners.
Geschiedenis.
De stad kwam in 234 vC onder controle van Rome. In 402 werd Ravenna onder keizer Honorius de hoofdstad van het West-Romeinse Rijk. Na de verovering van Italië door Theodorik de Grote in 493 werd het als zetel van diens Ostrogotische Rijk opnieuw hoofdstad. Theodorik liet er diverse gebouwen neerzetten. Na een gewonnen oorlog tegen de Goten onder Justinianus I van Byzantium werd de stad voor lange tijd de zetel van de Byzantijnse Exarch in Italië. In 752 werd de stad op de Byzantijnen veroverd door Aistulf, de koning van de Longobarden. In 756 werd ze dan weer veroverd door de Franken onder leiding van Pepijn de Korte. Die schonk de stad aan de paus. Ravenna koos de kant van de Ghibellijnen en tussen 1297 en 1441 was het geslacht Polenta er aan de macht. Maar daarna verloor de stad, onder meer door de verzanding van haar haven, haar onafhankelijkheid en kwam Venetië er aan de macht.
In 1509 werd Ravenna veroverd door de troepen van paus Julius II en maakte de stad onderdeel uit van de pauselijke staten als hoofdstad van Romagna. Op 11 april 1512, in de slag bij Ravenna, werden de troepen van paus Julius II en van de Spaanse koning verslagen door de troepen van de Franse koning onder leiding van Gaston van Foix. Tussen 1797 en 1815 stond Ravenna onder Frans bestuur. In 1860 werd de stad deel van het tot één natie gemaakte Italië.
Bezienswaardigheden.
Ravenna is cultuurhistorisch van groot belang vanwege de met mozaïeken gedecoreerde vroegchristelijke bouwwerken, die grotendeels dateren uit de tijd dat de stad de hoofdstad was van het Ostrogotische Rijk. Deze monumenten zijn opgenomen in de Unesco-Werelderfgoedlijst. Bovendien bevindt zich in Ravenna de graftombe van Dante Alighieri.
Werelderfgoed.
Acht vroegchristelijke bouwwerken in Ravenna staan op de Werelderfgoedlijst:
Grondgebied.
Van de gemeente maken ook de frazioni Castiglione di Ravenna en San Pietro in Trento deel uit.
Verkeer.
De stad is bereikbaar vanaf Bologna via de A14, afslag Ravenna en de A13 naar Venetië. Ravenna heeft een belangrijke
haven. Station Ravenna is een spoorwegstation voor treinen naar Bologna, Ferrara, Lecce, Milaan, Parma, Rimini, Venetië en Verona. Dichtstbijzijnde luchthaven zijn in Forlì, Luchthaven Rimini en Luchthaven Bologna.

</doc>
<doc id="12665" url="https://nl.wikipedia.org/wiki?curid=12665" title="402">
402

Het jaar 402 is het 2e jaar in de 5e eeuw volgens de christelijke jaartelling.

</doc>
<doc id="12666" url="https://nl.wikipedia.org/wiki?curid=12666" title="1042">
1042

Het jaar 1042 is het 42e jaar in de 11e eeuw volgens de christelijke jaartelling.

</doc>
<doc id="12667" url="https://nl.wikipedia.org/wiki?curid=12667" title="1055">
1055

Het jaar 1055 is het 55e jaar in de 11e eeuw volgens de christelijke jaartelling.

</doc>
<doc id="12668" url="https://nl.wikipedia.org/wiki?curid=12668" title="616">
616

Het jaar 616 is het 16e jaar in de 7e eeuw volgens de christelijke jaartelling.

</doc>
<doc id="12669" url="https://nl.wikipedia.org/wiki?curid=12669" title="Æthelberht van Kent">
Æthelberht van Kent

Æthelberht of Ethelbert of Edelbert (ca. 550 - 24 februari 616?) was koning van Kent. Hij was de zoon van Eormenric, en werd opgevolgd door zijn zoon Eadbald. Hij was de eerste Angelsaksische koning die christen werd, en de eerste waarover we meer dan een triviale hoeveelheid betrouwbare informatie hebben. Hij geldt als de derde bretwalda (de Angelsaksische koning die als leider van alle Angelsaksen wordt beschouwd), een positie die hij vermoedelijk verwierf kort na de afzetting van Ceawlin (ca. 592). Volgens de geschiedschrijver Beda Venerabilis strekte zijn opperheerschappij zich uit tot aan de Humber. Dit was overigens slechts een tijdelijke situatie - al voor Æthelberhts dood lijkt Raedwald van East Anglia de leidende positie overgenomen te hebben.
Bekering.
Hij was getrouwd met een Frankische prinses, Bertha, dochter van de Frankische koning Charibert I en diens eerste vrouw Ingoberga. Het huwelijk was onderworpen aan de voorwaarde dat Bertha haar christelijke geloof vrij mocht belijden. Ze nam ook haar eigen bisschop mee naar Kent maar het is de bisschop niet gelukt om Æthelberht te bekeren. Mogelijk wilde hij zich bewust niet door een Frankische bisschop laten bekeren om zo zijn onafhankelijkheid van de Franken te demonstreren.
Mogelijk op uitnodiging van Æthelberht zelf, zond paus Gregorius I de Grote in 596 een delegatie onder Augustinus van Canterbury, de prior van Gregorius' familieklooster naar Kent als missionarissen. Latere bronnen leggen er de nadruk op dat deze met angst en beven naar het vreemde en barbaarse land vertrok. Engeland had in die dagen geen goede naam, er was veel oorlog en men verkocht de overwonnenen als slaven aan het vasteland. In 597 kwam Augustinus aan in Kent met de bedoeling daar het christendom te prediken. Æthelberht gaf hem daartoe toestemming, en werd korte tijd later zelf bekeerd, waarna een massabekering van de inwoners van Kent volgde. Van vernietiging van heiligdommen was echter geen sprake, die werden met wat wijwater van hun heidendom gereinigd. Augustinus werd de eerste aartsbisschop van Canterbury.
Chronologie.
Æthelberhts sterfjaar wordt in sommige bronnen als 618 gegeven, maar door Beda als 616. Welke datum juist is, is niet meer te achterhalen, maar een hypothese is dat Beda zijn sterfjaar vooruitrekende vanuit de missie van Augustinus, en daarbij abusievelijk de datum (596) van het zenden van de missie in plaats van dat van de aankomst in Canterbury (597) als begindatum nam. Ook de begindatum van Æthelberhts regering is onduidelijk. Beda stelde dat Æthelberht 56 jaar geregeerd had; moderne historici vinden dit echter onwaarschijnlijk lang. Meer aannemelijk is dat Beda (of zijn bron) bedoelde dat Æthelberht 56 jaar lang zijn aardse leven geleefd had. In dat geval zou hij dus rond 560 of 562 geboren zijn. Koning werd hij wellicht rond 585-590, bretwalda rond 593-596.
Æthelberhts feestdag was oorspronkelijk op 24 februari, maar werd verplaatst naar 25 februari.

</doc>
<doc id="12670" url="https://nl.wikipedia.org/wiki?curid=12670" title="580">
580

Het jaar 580 is het 80e jaar in de 6e eeuw volgens de christelijke jaartelling.

</doc>
<doc id="12671" url="https://nl.wikipedia.org/wiki?curid=12671" title="588">
588

Het jaar 588 is het 88e jaar in de 6e eeuw volgens de christelijke jaartelling.

</doc>
<doc id="12672" url="https://nl.wikipedia.org/wiki?curid=12672" title="Geleedpotig">
Geleedpotig



</doc>
<doc id="12675" url="https://nl.wikipedia.org/wiki?curid=12675" title="Tussen-n in de Nederlandse spelling">
Tussen-n in de Nederlandse spelling

De regels voor de tussen-"n" gelden voor samenstellingen waarvan het eerste deel een zelfstandig naamwoord is en de verbindingsklank (het interfix) een toonloze "/ə/" is (de sjwa). De verbindingsklank zelf wordt als "/e/" geschreven.
De regels zijn vanzelfsprekend niet van toepassing op samenstellingen waarvan het eerste deel als afzonderlijk woord al eindigt op "-en"; in die samenstellingen blijft de "-en" altijd staan. De regels zijn evenmin van toepassing op samenstellingen met een oude naamvals-"n". Ook deze "n" blijft gewoon bestaan: "'s anderendaags", "grotendeels", "merendeel".
Hoofdregels.
Dit zijn de regels voor de overige gevallen, zoals voorgeschreven door de groene spelling:
Uitzonderingen.
De eerste twee regels kennen vijf uitzonderingen. Er komt ook geen tussen-"n":
Tussen 1996 en 2005 was er bovendien de zogeheten paarde(n)bloemregel, als zesde uitzondering op de twee hierboven genoemde hoofdregels. Deze uitzonderingsregel is in 2005 komen te vervallen.
Eerdere regelingen.
In de eerste editie van het Groene Boekje uit 1954 kwamen er voor het eerst vaste regels voor het schrijven van de tussenklank "-e(n)-", zoals in "peer" + "boom" → "pereboom". De hoofdregel was dat als het eerste deel een "noodzakelijk meervoud" was, deze tussenklank ook als een meervoud werd geschreven: "miljoenen" + "nota" → "miljoenennota", "gekken" + "huis" → "gekkenhuis". In andere gevallen werd de tussenklank in principe geschreven als "-e-".
De enige uitzondering op de voorgaande regel was dat de tussenklank, behalve voor meervoud, ook als "-en-" werd geschreven bij persoonsnamen die niet één bepaalde vrouwelijke persoon aanduiden. Voorbeelden daarvan zijn "herenhoed" en "heldendaad"; een woord waarbij wel één vrouwelijk persoon wordt aangeduid was bijvoorbeeld "koninginnedag".
In afleidingen werd hetzelfde principe van wel of geen meervoud vastgehouden:
Omdat het in een aantal gevallen, zoals "kippe(n)hok", "besse(n)sap" en "schroeve(n)draaier", lastig bleek te bepalen of er al dan niet sprake was van een noodzakelijk meervoud, werd bij de spellingwijziging in 1995 besloten om deze regel geheel te laten vallen. In plaats daarvan werd uitsluitend de meervoudsvorm van het eerste deel van de samenstelling bepalend. Omdat ook deze nieuwe regeling niet bij iedereen in goede aarde viel, kwam het Genootschap Onze Taal in 2006 met een alternatief voorstel, bekend als de witte spelling, waarin het schrijven van de tussen-"n" in samenstellingen vrijer is. Deze alternatieve spelling is sindsdien in Nederland door een aantal kranten overgenomen.

</doc>
<doc id="12676" url="https://nl.wikipedia.org/wiki?curid=12676" title="Calciumcarbonaat">
Calciumcarbonaat

Calciumcarbonaat (CaCO3) is het koolzure zout van calcium.
Voorkomen.
Calciumcarbonaat komt in de natuur veel voor als het mineraal calciet. Het sedimentair gesteente kalksteen en de metamorfe vorm hiervan, marmer, zijn grotendeels uit calciet opgebouwd. In de natuur is calciet meestal gedeeltelijk vervuild met magnesiumionen, die in het kristalrooster van calciet calciumionen kunnen vervangen. Wanneer het gehalte aan magnesiumionen aanzienlijk is, spreekt men van dolomiet.
Een instabiele polymorf van calciet is aragoniet. Van heel wat zeedieren is het skelet uit aragoniet opgebouwd. Nadat organismen met aragonietskeletten sterven sedimenteert hun skelet. Via rekristallisatie wordt het aragoniet weer calciet. De minst stabiele vorm van calciumcarbonaat is vateriet. Deze is in de natuur vrijwel niet te vinden, omdat de transformatie van vateriet naar calciet binnen een etmaal volbracht is.
De schaal van eieren en de schelp van slakken en schelpdieren bestaat grotendeels uit calciumcarbonaat. Het is ook een versterkend mineraal in de schalen van heel wat schaaldieren. Chemisch gezien is het calciumcarbonaat dat in de natuur voorkomt verontreinigd met allerlei andere stoffen.
In het huishouden kent men calciumcarbonaat als een van de componenten in ketelsteen.
Eigenschappen.
Calciumcarbonaat is een zout en dus een ionofore stof. In zuivere toestand is het een witte vaste stof, die slecht oplosbaar is in water. In zuren is de stof wel oplosbaar, doordat zij ontleedt (koolstofdioxide is immers een gas):
Het lage ontledingspunt (899 °C) in vergelijking met het smeltpunt (1339 °C) heeft te maken met het feit dat bij de ontledingstemperatuur de evenwichtsdruk van koolstofdioxide boven calciumcarbonaat de standaarddruk bereikt. De verbinding wordt dan omgezet in calciumoxide (CaO). Door ervoor te zorgen dat het gasvormige koolstofdioxide niet kan ontsnappen (zoals in een drukreactor) kan het smeltpunt van calciumcarbonaat bereikt worden.
Het kristalrooster van calciumcarbonaat is trigonaal (calciet) of orthorombisch (aragoniet).
Toepassingen.
Als bouwmateriaal.
Calciumcarbonaat wordt veel als bouwmateriaal gebruikt. Het vindt toepassingen als structureel element (tand) en als decoratief element. Kalksteen bevat vaak goed herkenbare fossielen. De kalk in kalksteen is immers afkomstig van de schalen van grote of kleine schelpdieren.
In de landbouw.
In de landbouw wordt calciumcarbonaat onder de naam kalk gebruikt als bodemverbeteraar met kalkbemesting. De kalk neutraliseert de aanwezige zuren met zijn basisch carbonaation en verhoogt zo de pH. Hiervoor worden zowel kalkmeststoffen met magnesium gebruikt (Dolokal en Magkal) als calciumcarbonaat afkomstig van Limburgse mergel (Limkal en Vitakal) en krijt (Lixacal). Ook een restproduct dat vrijkomt bij de productie van bietensuiker en dat calciumcarbonaat schuimaarde (Betacal) bevat, wordt in de landbouw afgezet. Dolokal en Magkal bevatten naast kalk (CaCO3) respectievelijk zo'n 19% en 44% magnesiumcarbonaat (MgCO3).
Calciumcarbonaat is opgenomen in de Lijst van pesticiden die door de Europese Unie zijn toegelaten.
In voeding en geneeskunde.
Het witegekleurde mineraal is binnen de Europese Unie goedgekeurd als een voedingskleurstof met het E-nummer E170(i). Het wordt bijvoorbeeld als oppervlaktekleuring gebruikt voor de witte "schimmel" bij verschillende soorten droge worsten. Het wordt ook gebruikt als oplosmiddel voor tabletten. Calciumcarbonaat is bijvoorbeeld het voornaamste bestanddeel van maagtabletten. Het wordt tevens gebruikt bij het ontzuren van wijn en rabarber (in poedervorm, genaamd krijtpoeder of neerslagkalk), en als stabilisator voor ingeblikt fruit. Verder wordt het gebruikt als een antiklontermiddel voor zout, en als verdikkingsmiddel. In sommige soorten kauwgom wordt calciumcarbonaat als vulstof gebruikt.
In industriële toepassingen.
In papierproductie voor het coaten van papier, als vulstof in (plastisol)lijmen en in polyurethaan.

</doc>
<doc id="12677" url="https://nl.wikipedia.org/wiki?curid=12677" title="Max von Laue">
Max von Laue

Max Theodor Felix von Laue (Pfaffendorf, bij Koblenz, 9 oktober 1879 – Berlijn, 24 april 1960) was een Duits natuurkundige en met name kristallograaf. In 1914 werd hij onderscheiden met de Nobelprijs voor de Natuurkunde voor zijn ontdekking van de verstrooiing van röntgenstraling door kristallen.
Biografie.
Max von Laue werd geboren als zoon van Julius Laue en Minna Zerrenner. In 1913 werd zijn familie in de adelstand verheven en veranderde de achternaam in Von Laue. Hij genoot zijn opleiding aan het gymnasium in Straatsburg, waar hij in 1898 slaagde. Na een jaar militaire dienst begon Von Laue aan een studie wiskunde, natuurkunde en scheikunde aan de Universiteit van Straatsburg. Daarna bezocht hij de universiteiten van Göttingen en München om zich daarna in de groep van Max Planck in Berlijn te vestigen. In Göttingen werd hij sterk beïnvloed door fysici zoals Woldemar Voight en Max Abraham en de wiskundige David Hilbert.
Hij promoveerde in Berlijn in 1903, en werkte daarna nog twee jaar in Göttingen. In 1905 kreeg hij een baan aangeboden als assistent van Max Planck in Berlijn waar hij aan stralingsvelden en coherent licht werkte. In 1906 voltooide hij aan de Ludwig Maximilians-Universiteit van München onder Arnold Sommerfeld zijn habilitatie. Hij werkte daarna nog als privaatdocent aan de universiteit van München, en als professor in de natuurkunde in Zürich (1912), Frankfurt (1914) en Würzburg. In Würzberg werkte hij in de periode van de Eerste Wereldoorlog samen met Wilhelm Wien aan de ontwikkeling van betere vacuümbuizen ten behoeve van telefonie en draadloze communicatie. In 1919 werd hij professor in Berlijn en daar bleef hij 25 jaar. Ook daarna heeft Max von Laue nog veel verschillende functies vervuld.
Hij ging met pensioen in 1958 maar daarna bleef hij actief werken tot na zijn tachtigste verjaardag. Hij stierf aan de gevolgen van een auto-ongeluk op 8 april 1960.
Werk.
Het was in München dat Von Laue zijn belangrijkste ontdekking deed. In 1912 bedacht hij dat een kristal met zijn driedimensionale translatiesymmetrie als een natuurlijk rooster kon dienen voor elektromagnetische straling van de gepaste golflengte; equivalent aan experimenten die waren gedaan met zichtbaar licht aan een tralie. Zijn eerste experimenten verrichtte hij door röntgenstraling op kristallen van kopersulfaat te laten vallen. Hiermee werd zowel het golfkarakter van deze stralen als de roosterstructuur van kristallen bevestigd. Voor dit werk ontving hij in 1914 de Nobelprijs voor de Natuurkunde. Hij heeft daarmee de fundamenten gelegd voor de röntgendiffractie. De polychromatische röntgendiffractie aan kristallen draagt zijn naam: de Lauediffractie. Het werk van Von Laue leidde tot een belangrijke vernieuwing in de kristallografie. Dankzij zijn methode werd het mogelijk om de positie van atomen in een kristal zeer precies te bepalen. Dit legde de basis voor het toekomstige werk van Peter Debye, William Lawrence Bragg en zijn zoon William Henry Bragg en anderen.
Daarnaast leverde Von Laue belangrijke bijdragen voor problemen op het gebied van de supergeleiding, die hij deed toen hij hoogleraar theoretische fysica was aan de Berlijnse universiteit. Rond dezelfde tijd studeerde Walther Meissner aan het "Physikalisch-Technische Reichsanstalt" (PTR) in Berlijn. Een belangrijke bijdrage was zijn verklaring, in 1932, van het feit dat het kantelpunt van het aangelegde magnetisch veld die supergeleiding tenietdoet varieert met de vorm van het lichaam doordat het magnetisch veld wordt vervormd door de superstromen die in het oppervlak van het supergeleidende metaal worden opgewekt. Zijn theorie werd bevestigd en opende de weg voor Meissners opvolgende ontdekking dat een supergeleider een extern magnetisch veld elimineert in het lichaam en vormde het basisidee voor de theorie van supergeleiding van Fritz London en Heinz London. Samen met de gebroeders London publiceerde Von Laue in 1935 een artikel hierover alsmede tussen 1932 en 1947 twaalf artikelen en een boek.
Nazi-Duitsland.
Nadat de nationaalsocialisten in Duitsland aan de macht kwamen, bekritiseerde von Laue openlijk de Duitse houding jegens "Joodse natuurkundigen" en bleef hij in contact met zijn uitgeweken joodse collega's. De hetze van zijn Duitse collega's, en dan met name van Nobelprijswinnaar Johannes Stark, tegen de relativiteitstheorie van Albert Einstein vergeleek hij met de vervolging van Galileo Galilei uit de zeventiende eeuw door de Katholieke kerk.
In de Tweede Wereldoorlog weigerde hij mee te werken aan het atoomprogramma van de nazi's. Om zijn weerzin tegen de nazi's te uiten ging hij nooit de straat op zonder een pakketje onder elke arm. Dat gaf hem het excuus om de Hitlergroet niet te hoeven brengen. Intussen schreef hij het gerespecteerde boek "Geschichte der Physik" over de geschiedenis van de natuurkunde. Na de Duitse capitulatie werd Von Laue door de geallieerde strijdkrachten gezien als een eminent Duitse geleerde en werd hij door de Alsosgroep gearresteerd, en samen met andere Duitse wetenschappers vastgezet op Farm Hill in het Verenigd Koninkrijk.
Na de oorlog was Von Laue actief betrokken bij het herstel van de Duitse wetenschap. In 1951 werd hij directeur van het Fritz-Haber-Instituut van het "Max-Planck-Gesellschaft für Physikalische Chemie und Elektrochemie" te Berlin-Dahlem.
Erkenning.
Onder de vele eerbewijzen en onderscheidingen waarmee hij werd bekroond, bevonden zich de Ladenburg-medaille, de Max Planck-medaille (1932), de Matteucci Medal (1914) en van de Oost-Berlijnse Academie van Wetenschappen de Helmholtz-medaille (1959). In 1952 werd hij geridderd met de Orde Pour le Mérite, in 1953 ontving hij het Grote Kruis van Verdienste met Ster en in 1957 werd hij benoemd tot Officier van het Franse Legioen van Eer.

</doc>
<doc id="12678" url="https://nl.wikipedia.org/wiki?curid=12678" title="William Henry Bragg">
William Henry Bragg

William Henry Bragg (Wigton, 2 juli 1862 – Londen, 12 maart 1942) was een Brits wis- en natuurkundige.
Het meest bekend werd William Henry Bragg door het werk dat hij samen met zijn oudste zoon William Lawrence Bragg deed aan de röntgendiffractie aan kristallen en waarvoor zij in 1915 samen de Nobelprijs voor de Natuurkunde ontvingen.
Biografie.
William Henry Bragg werd geboren in Westward nabij Wigton als zoon van Robert John Bragg, een voormalig koopvaardijschipper, en diens echtgenote Mary Wood. Toen hij zeven jaar oud was overleed zijn moeder en werd hij grootgebracht door zijn oom, William Bragg, in Leicestershire. Hij genoot zijn opleiding aan de Market Harbourough Grammer School, aan het King William's College op Man en Trinity College (Cambridge) waar hij wiskunde studeerde. In zijn laatste jaar bezocht hij ook colleges aan het Cavendish-laboratorium gegeven door J.J. Thomson en Lord Rayleigh. In 1884 studeerde hij af als "third wrangler" en in 1885 verkreeg hij een "first class" in de Mathematical Tripos.
In 1885 vertrok Bragg naar Australië toen hij benoemd werd tot "Elder Professor" in de Wiskunde en Experimentele Natuurkunde aan de Universiteit van Adelaide. Eind 1908 keerde hij met zijn gezin terug naar Engeland. Achtereenvolgens was hij Cavendish-professor aan de Universiteit van Leeds (1909-1915), Quain Professor in de Fysica aan de University College London (1915-1925) en Fullerian Professor in de Chemie bij de Royal Institution (1925-1945). Hier richtte hij een groep op voor de analyse van organische kristallen, wat van fundamenteel belang bleek voor de moleculaire biologie.
Bragg was gehuwd met Gwendoline Todd (1869-1929), dochter van de Australische sterrenkundige Sir Charles Todd. Ze kregen een dochter, Gwendoline, en twee zonen, William Lawrence en Robert Charles. Zoon Robert sneuvelde in de Eerste Wereldoorlog tijdens de Slag om Gallipoli.
Werk.
Het was vanwege zijn werk als docent wis- en natuurkunde aan de Universiteit van Adelaide dat de als wiskundige opgeleide Bragg zich moest verdiepen in de experimentele natuurkunde. In 1914, ter voorbereiding op een toespraak voor de "Australasian Association for the Advancement of Science" te Dunedin, las hij een recent werk van Marie Curie met daarin een verklaring die tot dan toe nog niet was voorspeld. Curie liet zien dat bij verval van een radiumatoom een heliumatoom wordt vrijgemaakt in de vorm van alfastraling.
Bragg raakte nieuwsgierig naar de wijze hoe alfadeeltjes door de lucht reizen. In een experiment met een blok radium mat hij – op verschillende afstanden – de ionisatie van lucht door alfadeeltjes. Dit resulteerde in de naar hem genoemde Braggcurve. Met het experiment toonde hij aan dat de ionisatie van een alfadeeltje efficiënter is aan het einde van zijn traject dan aan het begin.
Tussen 1904 en 1908 zette Bragg zijn experimenten voort naar beta-, gamma, maar met name alfastraling. Later richtte hij zijn aandacht op röntgenstraling. Aangespoord door Ernest Rutherford publiceerde Bragg de resultaten van zijn onderzoek in Britse tijdschriften, zoals "The Philosophical Magazine" en "The Philosophical Transactions of the Royal Society".
In 1912 ontdekte zijn zoon, fysicus Lawrence Bragg, de naar hem vernoemde wet over de diffractie van röntgenstralen door kristallen. Hierna werkten vader en zoon Bragg samen verder om de eerste ionisatiespectrometer te ontwerpen – voorloper van alle moderne röntgen- en neutronendiffractiemeters. Het resultaat van hun gezamenlijke onderzoek werd in 1915 gepubliceerd in het werk "X Rays and Crystal Structure".
The Royal Institute Christmas Lectures.
Bragg sprak twee keer voor de Royal Institution Christmas Lectures, nog altijd jaarlijks in Londen gehouden door de Royal Institution of Great Britain. In 1919 en 1923 had hij de onderwerpen "The World of Sound" en "Concerning the Nature of Things".
Erkenning.
Voor zijn werk kreeg William Henry verscheidende onderscheidingen, waaronder de Nobelprijs voor de Natuurkunde (1915), de Matteucci Medal (1915), de Rumford Medal (1916), de Copley Medal (1930), de Franklin Medal (1930) de Hughes Medal (1931), de Faraday Medal (1936) en de John J. Carty Award van de National Academy of Sciences (1939). In 1920 werd William Henry geridderd en mocht hij zich laten aanspreken als "sir". Van 1935 tot 1940 was hij president van de Royal Society. Het mineraal braggiet is naar hen vernoemd.

</doc>
<doc id="12679" url="https://nl.wikipedia.org/wiki?curid=12679" title="Tweelingen (sterrenbeeld)">
Tweelingen (sterrenbeeld)

Tweelingen ("Gemini", afkorting Gem) is een sterrenbeeld aan de noordelijke hemel. Het ligt tussen rechte klimming 5u57m en 8u06m en tussen declinatie +10° en +35°. De ecliptica loopt door dit sterrenbeeld, dat daarmee deel uitmaakt van de dierenriem. Van 15 v.Chr tot en met 1989 n.Chr. stond de Zon tijdens de zomerzonnewende op het noordelijk halfrond in dit sterrenbeeld. Tegenwoordig doorloopt de Zon dit sterrenbeeld elk jaar tussen 21 juni en 20 juli. 
Het sterrenbeeld is genoemd naar de onsterfelijke tweeling Castor en Pollux, kinderen van Zeus en Leda.
Wanneer het best te zien?
De verschillende constellaties zijn slechts waarneembaar wanneer ze vanaf de Aarde gezien niet in dezelfde richting staan als de Zon. Omdat de Aarde in een jaar tijd rond de Zon reist, is er voor elk sterrenbeeld dus een periode waarin het beter kan worden waargenomen. Op het noordelijk halfrond is Tweelingen te observeren tussen december en maart. De beste tijd om deze sterrengroep te zien is half februari om 9 uur 's avonds.

</doc>
<doc id="12680" url="https://nl.wikipedia.org/wiki?curid=12680" title="User interface">
User interface



</doc>
<doc id="12682" url="https://nl.wikipedia.org/wiki?curid=12682" title="Bodo Spalty">
Bodo Spalty

Bodo Spalty, artiestennaam van "Boudewijn Spittaels", geboren op 6 mei 1942 te Merksplas, overleden op 23 november 2019 te Etterbeek, was een Vlaamse goochelaar en pater (sdb) die sinds 1997 in Brussel (Sint-Pieters-Woluwe) woonde.
Hij was in Vlaanderen de eerste die een act met ballonnen op het podium neerzette (1974), toen hij optrad in het kinderprogramma waarmee Tante Terry (Terry Van Ginderen, televisiepersoonlijkheid) in Vlaanderen rondtrok. Hij werd door zijn ballonnenshow bekender dan door zijn goochelen, hoewel hij met een act met koord(en) en ring(en) verschillende prijzen won in België en Nederland.
Samen met LUCKY (Lucien Ulens, 1919-1999) startte hij in 1974 de eerste Nederlandstalige goochelclub in Brussel, die de naam "Lucky Ring" kreeg en die tot in 2006 Groot-Bijgaarden als zetel had. Vanaf 2006 is de vereniging gevestigd in het Cultureel Centrum Het Bolwerk van Vilvoorde.

</doc>
<doc id="12684" url="https://nl.wikipedia.org/wiki?curid=12684" title="Johannes Diderik van der Waals">
Johannes Diderik van der Waals

Johannes Diderik van der Waals (Leiden, 23 november 1837 – Amsterdam, 8 maart 1923) was een Nederlands natuurkundige. Hij werd bekend door zijn werk op het gebied van gassen en vloeistoffen, waarvoor hij in 1910 de Nobelprijs voor Natuurkunde kreeg.
Biografie.
Johannes Diderik was de oudste van de tien kinderen van Jacobus van der Waals (1812-1898) en Elisabeth van den Burg (1816-1896). Zijn vader was timmerman in Leiden. Na de lagere school (basisschool) ging hij niet naar de hogereburgerschool (hbs), maar naar de mulo waar hij werd opgeleid tot onderwijzer. Hij werd hulponderwijzer op een lagere school.
In 1865 werd hij leraar natuurkunde op de hogereburgerschool te Deventer en in 1869 hoofdonderwijzer op een hbs in Den Haag. Kort voor zijn aanstelling in Deventer huwde hij de toen achttienjarige Anne Magdalena Smit, jongste dochter van een Leidse hoedenmaker. Ze kregen drie dochters, Anne Madeleine, Jacqueline E. van der Waals, Johanna Diderica en een zoon, de natuurkundige Johannes Diderik van der Waals jr.
Van der Waals werd via allerlei onderwijsaktes toegelaten tot de Rijksuniversiteit Leiden waarbij hij dispensatie kreeg voor Grieks en Latijn. Naast zijn drukke baan als onderwijzer slaagde hij in vijf jaar tijd erin in 1871 zijn doctoraal examen te halen bij Pieter Rijke. Hij was geboeid door de thermodynamica.
Op 14 juni 1873 promoveerde Van der Waals aan de Rijksuniversiteit Leiden op het proefschrift "Over de continuïteit van den gas- en vloeistoftoestand", een beroemd geworden verhandeling. Daarin formuleerde hij zijn veelgeprezen toestandsvergelijking. Ondanks dat het proefschrift in het Nederlands was geschreven werd het in het blad "Nature" gerecenseerd door niemand minder dan James Clerk Maxwell. In een lezing vertelde Maxwell dat hij er speciaal de Nederlandse taal voor had geleerd.
Op 12 december 1877 werd Van der Waals de eerste hoogleraar natuurkunde aan de toen net opgerichte gemeentelijke Universiteit van Amsterdam (UvA). Twee van zijn collega's waren de fysisch scheikundige Jacobus van 't Hoff en de bioloog Hugo de Vries.
Van der Waals' vrouw overleed in 1881 op 34-jarige leeftijd aan tuberculose. Van der Waals was door haar dood zodanig verslagen dat hij meer dan tien jaar lang niets publiceerde. Hij hertrouwde nooit.
Tot aan zijn emeritaat op zeventigjarige leeftijd bleef Van der Waals verbonden aan de Universiteit van Amsterdam. Twee jaar na zijn emeritaat verkreeg hij de Nobelprijs. Hij overleed op 85-jarige leeftijd. Onder grote belangstelling werd hij begraven op de Oosterbegraafplaats in Amsterdam, naast zijn vrouw en de in 1922 gestorven dochter Jacqueline.
Dochter Jacqueline E. van der Waals werd, met name binnen christelijke kringen, bekend als dichteres. Zijn zoon Johannes Diderik van der Waals jr. volgde hem, na een hoogleraarschap in Groningen, in 1908 op als hoogleraar theoretische fysica in Amsterdam.
Van der Waals' oomzegger Peter van der Waals was als meubelmaker toonaangevend in de Engelse arts-and-craftsbeweging. Diens kleinzoon, Christopher D. Vanderwal is een vooraanstaand hoogleraar in de chemie aan de Universiteit van Californië.
Vergelijking van Van der Waals.
Belangrijk is Van der Waals’ bijdrage aan de thermodynamica, bekend als Vergelijking van Van der Waals. Tijdens zijn studie in Leiden was hij een artikel uit 1857 tegengekomen van de Duitse natuurkundige Rudolf Clausius, getiteld: "Über die Art der Bewegung, welche wir Wärme nennen" (Over de aard van de beweging die wij warmte noemen). In het artikel werd warmte vereenzelvigd met de beweging van moleculen en atomen. Daarnaast werd hij beïnvloed door geschriften van James Clerk Maxwell, Ludwig Boltzmann en Josiah Willard Gibbs. Het werk van Clausius leidde hem ertoe, te zoeken naar een verklaring voor Thomas Andrews’ experimenten. Deze Ierse fysisch-chemicus had in 1869 het bestaan ontdekt van de kritische temperaturen in vloeistoffen zonder dat hij een theoretische verklaring voor het verschijnsel kon geven.
Hij ontdekte dat de algemene gaswet van Boyle-Gay Lussac,
met
in de praktijk enkel geldig is voor "verdunde" gassen. Hierin geldt de benadering van gasmoleculen als puntdeeltjes (geen eigen volume) zonder wisselwerking. In het door hem voorgestelde harde-bollenmodel, waarin moleculen niet als afmetingloze punten worden beschouwd, maar als deeltjes met eindige afmetingen, die een eindige ruimte innemen en elkaar aantrekken, kwam Van der Waals tot zijn algemene toestandsvergelijking:
Hierin zijn de parameters en gasafhankelijk. De parameter beschrijft het effect van effectieve aantrekkingskrachten tussen de moleculen, waardoor de druk op de wand uiteindelijk iets kleiner is dan men op grond van de algemene gaswet zou verwachten. De parameter , het covolume, brengt in rekening dat de gasdeeltjes geen puntdeeltjes zijn maar een eindig volume bezitten, waardoor zij in feite iets minder bewegingsruimte ter beschikking hebben dan wanneer het puntdeeltjes waren.
De aantrekkingskrachten tussen de neutrale moleculen in gassen en vloeistoffen worden thans de vanderwaalskrachten genoemd. De aard van deze kracht werd opgehelderd door onder anderen John Lennard-Jones, Fritz London en Hendrik Casimir.
Dankzij deze theorie kon hij vele experimenteel gevonden eigenschappen van gassen verklaren, met name het bestaan van de door Andrews ontdekte kritische temperatuur .
Wet van de overeenstemmende toestanden.
Zijn tweede grote ontdekking werd gepubliceerd in 1880: de "Wet van de corresponderende toestanden". Deze komt erop neer dat wanneer men van in de vergelijking van Van der Waals de druk , het volume en de temperatuur deelt door respectievelijk de kritieke druk , het kritieke volume en de kritieke temperatuur , de vergelijking onafhankelijk van het betreffende gas blijkt te worden. De gasafhankelijke constanten "a" en "b" in de originele vergelijking zijn hierbij vervangen door universele (gas"on"afhankelijke) grootheden , en :
Het was deze wet die als leidraad diende voor de experimenten die uiteindelijk leidden tot de liquefactie van onder andere waterstof door James Dewar in 1898 en van helium door Heike Kamerlingh Onnes in 1908.
Ψ-oppervlak.
In 1890 publiceerde Van der Waals, op verzoek van Onnes, in "Archives Néerlandaises" een verhandeling over de "theorie van binaire mengsels" – toestanden waarbij een mengsel gelijktijdig in gas als vloeibare toestand bestaat. Door zijn toestandsvergelijking te relateren aan de tweede wet van de thermodynamica, in de vorm zoals die door Gibbs voor het eerst was voorgesteld in zijn verhandeling over het evenwicht van homogene substanties, was hij in staat tot een grafische representatie te komen van zijn wiskundige formules in de vorm van een oppervlak die hij Ψ (psi) noemde (ter ere van Gibbs die de Griekse letter Ψ had gebruikt voor de vrije energie van een systeem met verschillende fasen in evenwicht).
Een Ψ-oppervlak is een driedimensionale figuur waarin langs beide horizontale assen het volume en de samenstelling van het mengsel is uitgezet en verticaal de vrije energie. Het resultaat is een soort berglandschap, waarbij de 'dalen' een stabiele toestand aangeven, terwijl er bij de 'bergen' splitsing optreedt in afzonderlijke fasen. Vanaf 1892 zijn in Leiden en Amsterdam op basis van experimenten vele gipsmodellen van dergelijk Ψ-oppervlakken gemaakt.
Volgens de Van der Waals’ theorie van binaire mengsels konden er omstandigheden optreden waarbij mengsels van twee gassen zich opsplitst in twee ongemengde gassen. Pas in 1941 werd dit experimenteel bewezen.
Erkenning.
Twee jaar na zijn promotie, in 1875, werd hij benoemd tot gewoon lid van de Koninklijke Nederlandse Akademie van Wetenschappen (KNAW). Van 1896 tot 1912 was hij secretaris van dit genootschap.
Daarnaast was hij erelid van de "Keizerlijke Sociteit van Naturalisten" in Moskou, de "Royal Irish Academy" en de "American Philosophical Society"; corresponderend lid van het "Institut de France" en de "Koninklijke Akademie der Wetenschappen" in Berlijn; lid van de "Koninklijke Akademie der Wetenschappen" van België en buitenlands lid van de "Chemical Society of London", de "National Academy of Sciences" en van de "Accademia dei Lincei" te Rome.
Trivia.
De schrijfster en dichteres Jacqueline E. van der Waals was een dochter van voornoemde Johannes. Zij schreef onder meer het kerklied Wat de toekomst brenge moge (lied 913 uit het Liedboek voor de kerken.

</doc>
<doc id="12685" url="https://nl.wikipedia.org/wiki?curid=12685" title="William Lawrence Bragg">
William Lawrence Bragg

William Lawrence Bragg (Adelaide, 31 maart 1890 – Waldringfield, 1 juli 1971) was een Brits wis- en natuurkundige.
In 1915 kreeg hij, samen met zijn vader William Henry Bragg, de Nobelprijs voor de Natuurkunde voor het werk dat zij samen deden in de röntgendiffractie aan kristallen. Met 25 jaar was hij de jongste Nobelprijswinnaar ooit, en een van de zeer weinigen die 50 jaar later na het ontvangen van de prijs een jubileum kon vieren.
Biografie.
William Lawrence Bragg was de zoon van William Henry Bragg en Gwendoline Todd. Na het St. Peter’s College studeerde hij wiskunde aan de Universiteit van Adelaide, waar zijn vader hoogleraar was. In 1908 behaalde hij zijn bachelorgraad met de hoogste lof. Kort daarna accepteerde zijn vader een hoogleraarschap aan de Universiteit van Leeds en verhuisde het gezin Bragg naar het Verenigd Koninkrijk. Daar zette Lawrence zijn studie voort aan Trinity College in Cambridge. Aanvankelijk studeerde hij wiskunde, maar hij stapte over naar natuurkunde. Zijn leermeesters waren onder andere Joseph John Thomson alsmede zijn vader. Twee jaar later behaalde hij zijn master in de natuurkunde.
In 1912 – toen hij onderzoekstudent in Cambridge was – ontdekte hij de naar hem vernoemde wet over de diffractie van röntgenstralen door kristallen. Deze wet, die gebaseerd was op het pionierswerk van Max von Laue naar röntgenkristallografie, verklaart hoe kristallen röntgenstralen verstrooien door specifieke invalshoeken. Samenwerkend met zijn vader zette hij dit onderzoek voort van 1912 tot 1914. Het resultaat ervan werd in 1915 gepubliceerd in het werk "X-Rays and Crystal Structure". Met röntgendiffractieproeven wisten ze onder andere het tetraëdische kristalmodel van diamant te bevestigen.
In 1919 werd Bragg benoemd tot "Langworthy Professor of Physics" aan de Victoria University of Manchester en van 1938 tot 1953 "Cavendish Professor of Physics" aan de Universiteit van Cambridge. Tegelijkertijd was hij directeur van het Cavendish-laboratorium als opvolger van Ernest Rutherford. In 1921 huwde hij Alice Grace Jenny Hopkinson, samen kregen ze vier kinderen: zoon David William, dochter Margaret Alice, dochter Patience Mary en zoon Stephen Lawrence.
The Royal Institute Christmas Lectures.
Op latere leeftijd werd Bragg een geliefd wetenschapspopulator. Op het Royal Institution van Londen organiseerde hij lessen voor schoolkinderen en hij verscheen regelmatig op televisie. Hij sprak drie keer voor de Royal Institution Christmas Lectures: in 1931 ("The Universe of Light"), 1934 en 1961 (beide keren over elektriciteit).
Erkenning.
Dankzij Braggs ontdekking van röntgendiffractie beschikten fysici voor het eerst over een technologie waarmee ze de inwendige structuur van materie konden bekijken. In 1953 werd met röntgendiffractie de dubbele-helixstructuur van DNA opgehelderd. Voor zijn werk kreeg Lawrence Bragg verscheidene onderscheidingen, waaronder de Nobelprijs voor de Natuurkunde (1915), de Matteucci Medal (1915), de Hughes Medal (1931), de Royal Medal (1946) en de Copley Medal (1966). In 1941 werd hij geridderd en mocht hij "sir" voor zijn naam zetten.
Het Australisch Instituut van Fysica stelde lang na de dood van William Lawrence Bragg een jaarlijkse prijs voor studenten in, namelijk de "Gouden Medaille van Bragg voor Voortreffelijkheid in Fysica".

</doc>
<doc id="12686" url="https://nl.wikipedia.org/wiki?curid=12686" title="Vanderwaalskracht">
Vanderwaalskracht



</doc>
<doc id="12689" url="https://nl.wikipedia.org/wiki?curid=12689" title="Rennes">
Rennes

Rennes (Bretons: "Roazhon," Gallo: "Resnn") is een stad in Frankrijk, in Bretagne. Het is de hoofdstad van het departement Ille-et-Vilaine en van de regio Bretagne. De stad is de tiende metropoolregio Frankrijk met ongeveer 690.000 inwoners (210.000 in de stad). De stad ligt aan de rivier de Vilaine.
De stad heeft twee universiteiten en een aantal hogere technische scholen, samen goed voor 63.000 studenten.
Geschiedenis.
Rennes was een Gallo-Romeinse nederzetting, Condate, en hoofdstad van de stam van de Redones. Tussen 275 en 300 kreeg deze stad een stadsmuur van 1200 m met daarin vier stadspoorten. De ommuurde stad was daarmee een stuk kleiner dan de eerdere stad. De stad kreeg de bijnaam De Rode/La Rouge wegens de kleur van haar bakstenen muren.
Vanaf de negende eeuw zetelden de graven van Rennes in de stad. Na de eenmaking van Bretagne, werden zij de hertogen van Bretagne. Het oude Rennes was helemaal omwald. De middeleeuwse stadsmuren volgden het tracé van de Romeinse stadsmuur. Omstreeks het midden van de 15e eeuw kwamen er nieuwe versterkingen waarvan de "Portes moderlaises" en de "Tour Duchesne" overblijfselen zijn. De rest van de stadsmuur werd vanaf de 17e eeuw ontmanteld.
Tijdens de successieoorlog van Bretagne verjoeg Du Guesclin in 1357 de Engelsen uit de stad. Anna van Bretagne nam in 1489 haar intrek in de stad en ze werd in de kathedraal Saint-Pierre gekroond tot hertogin van Bretagne. Vanaf 1561 was het Parlement van Bretagne gevestigd in Rennes. Het parlementsgebouw werd gebouwd in 1654. Door zijn te onafhankelijke houding werd het parlement tussen 1675 en 1689 verplaatst naar Vannes.
In 1720 was er een grote stadsbrand waarin veel van de traditionele eikenhouten huizen afbrandden. De getroffen stadsdelen werden onder leiding van de koninklijke urbanist Jacques Gabriel heropgebouwd, in een vierkantspatroon met uniforme, stenen façades. Tussen 1882 en 1978 was Rennes een centrum voor de productie van mozaïeken, door de familie Odorico afkomstig uit Friuli.
In de Tweede Wereldoorlog werd Rennes zwaar gebombardeerd en na de oorlog begon een groot urbanisatieprogramma met nieuwe wijken en nieuwe gebouwen.
Verkeer en vervoer.
Rennes is goed te bereiken dankzij goede snelwegen en treinverbindingen. Met de hogesnelheidstrein is het slechts 2 uur reizen vanaf Parijs. In de gemeente ligt station Rennes. Voor het openbaar vervoer in de stad is er sinds 2002 niet alleen een bussysteem, maar ook een eerste metrolijn van het type VAL. Rennes heeft ook een internationale luchthaven: Rennes Bretagne (Saint-Jacques).
Openbaar vervoer.
Lokaal vervoer is voornamelijk gebaseerd op een uitgebreid busnetwerk (65 lijnen) en een metrolijn, die werd ingehuldigd in maart 2002 en die €500 miljoen kostte om te bouwen. De metrolijn van het type VAL is 9.4 km lang en heeft 15 stations, waaronder het station La Poterie ontworpen door architect Norman Foster. In 2014 begon men met het bouwen van een tweede metrolijn in de stad, lijn B. De lijn is sinds September 2022 operationeel en gebruikt Cityval voertuigen geproduceerd door Siemens.
Fietsen.
Rennes biedt een fietssysteem met 900 fietsen (genaamd vélo STAR). Rennes bood het eerste moderne systeem van fietsdelen aan in Frankrijk (1998).
Wegennetwerk.
De stad is een belangrijk knooppunt in het wegennet van Bretagne en is omgeven door een ringweg: de Rocade (Rijksweg 136). De aanleg van de rondweg is in 1968 begonnen en voltooid in 1999. Hij is 31 kilometer lang. De rondweg biedt verbindingen met lokale en regionale wegen. Over de weg zijn Saint-Malo in 45 minuten, Nantes in 1 uur, Brest in 2 uur en 30 minuten, Parijs in 4 uur, Bordeaux in 5 uur en Brussel in 6 uur en 30 minuten bereikbaar.
Spoornetwerk.
Rennes heeft een groot treinstation, station Rennes, geopend in 1857. Sinds 2 juli 2017, na de opening van de spoorlijn Connerré - Rennes, duurt de treinrit naar Parijs 1 uur en 27 minuten met de TGV. Er zijn treinverbindingen naar andere grote steden in Frankrijk, zoals Lyon, Marseille, Lille en Straatsburg. Rennes is ook een belangrijk spoorwegstation voor regionaal vervoer in Bretagne. Het Bretagne TER bieden koppelingen naar Saint-Malo, Nantes, Redon, Vitré, Saint-Brieuc, Vannes, Laval, Brest en vele andere regionale steden. Ook ligt het metrostation Gare station van de Metro van de VAL-Rennes bij het station.
Vliegveld.
Rennes heeft ook het vliegveld Rennes Bretagne (Saint-Jacques), gelegen op 7 kilometer van het centrum ten zuidwesten in de gemeente Saint-Jacques-de-la-Lande. Er zijn regelmatige of seizoensgebonden vluchten naar Parijs-Charles de Gaulle, Lyon, Marseille, Nice, Toulouse, Barcelona, Palma de Mallorca, Rome-Fiumicino, Southampton, Dublin, Exeter, Manchester, Amsterdam Schiphol, Madrid Barajas, Birmingham en London.
Economie.
In Rennes vindt men onder andere auto-industrie, agro-industrie en telecommunicatiebedrijven.
Het grote ICT bedrijf Orange (ex-France Telecom) is de grootste particuliere werkgever met 4800 mensen. PSA Peugeot Citroën, is de op een na grootste particuliere werkgever in het grootstedelijk gebied van Rennes, met 4000 mensen. PSA opende een fabriek in La Janais in Chartres-de-Bretagne in 1961. Technicolor, actief in televisies, stelt meer dan 500 mensen te werk.
In een paar jaar werd Rennes een van de belangrijkste centra in de hightech en digitale industrie. De stad is gastheer van een van de eerste Technopolen gevestigd in Frankrijk: Rennes Atalante, waarin meer dan 20.000 mensen werkzaam zijn. Een aantal andere bedrijven en onderzoekscentra op het gebied van internet, telecommunicatie en televisietechniek werkt samen in een innovatiepole. Rennes heeft de op een na grootste concentratie van digitale en ITC-bedrijven in Frankrijk na Parijs (met bekende bedrijven en startups zoals Atos, SFR, Neosoft, Orange S.A., France Telecom, Ericsson, harmonic france, STMicroelectronics, Technicolor R &amp; D, Ubisoft, Regionsjob, Capgemini, OVH, Dassault Systèmes, Delta Dore, Canon, Artefacto, Enensys Technologies, Astellia, Mitsubishi Electric R &amp; D Europa, Digitaleo, Alcatel-Lucent, Kelbillet, Texas Instruments, Sopra Group, Niji, Thales, Nemeus of Logica. Rennes was een van de eerste Franse steden voor het ontvangen van het Franse Tech-label in november 2014. Bovendien, Rennes was gastheer aan het derde openbare onderzoekspotentieel in digitale en ITC sectoren in Frankrijk na Parijs en Grenoble, met 3000 mensen die werken in tien laboratoria, zoals IRISA, IETR, IRMAR, DGA-MI (cyberdefense) en SATIE.
Het is ook de derde innovatiepole in de Franse agrofoodindustrie met bedrijven als Lactalis Triballat Sojasun, Coralis, Panavi, Bridor, Claude Léger, Loïc Raison, Groupe Roullier, Sanders, een agro-campus (Agrocampus Ouest) en een grote internationale en professionele expo, elk jaar in september.
Andere grote ondernemingen gelegen in Rennes omvatten het restaurant-conglomeraat Groupe Le Duff (eigenaren van de Bruegger, La Madeleine, Brioche Dorée, Mimi's Cafe, Timothy World Coffee, de Franse krant Ouest France en Samsic Service.
Onderwijs.
De agglomeratie van Rennes heeft een grote studentenpopulatie (rond 63.000).
De stad heeft twee belangrijke universiteiten; "Universiteit van Rennes I", die cursussen in natuurwetenschappen, technologie, geneeskunde, filosofie, rechten, beheer en economie aanbiedt, en "Universiteit van Rennes II", die cursussen in de richtingen kunst, literatuur, talen, communicatie, humane en sociale wetenschappen en sport aanbiedt.
Er zijn enkele "Écoles Supérieures" in Rennes, zoals de "École Normale Supérieure de Rennes" op de Ker Lann campus, net buiten Rennes, het "Institut d'études politiques de Rennes" of de Rennes School of Business. Er zijn ook takken van "École Supérieure d'Électricité" en Telecom Bretagne in het oosten van de stad (Cesson-Sévigné), een campus van "École pour l'informatique et les nouvelles technologies", een campus van "École pour l'informatique et les techniques avancées", en de "grande école" "Institut National des Sciences Appliquées", die naast de "École Nationale Supérieure de Chimie de Rennes" ligt.
Het onderzoeksinstituut voor informatica en toegepaste wiskunde IRISA bevindt zich op de campus van de Université des Sciences, vlak bij Cesson-Sévigné. De "Délégation Générale pour l'Armement" (defensie) exploiteert het CELAR Research Centre, gewijd aan elektronica en informatica, in Bruz, een naburige stad. Daarnaast is er de Katholieke Universiteit van Rennes ("Institut Catholique de Rennes"), opgericht in 1989.
Sport.
Rugby.
Rennes is de thuishaven van Stade Rennais Rugby, een vrouwen rugbyteam dat speelt in Championnat de France de rugby à XV féminin, de hoogste nationale rugbycompetitie voor vrouwen in Frankrijk. Rennes is ook de thuishaven van REC Rugby, een mannenteam dat uitkomt in Fédérale 1, de vierde divisie van de Franse rugby clubcompetitie en de hoogste amateurcompetitie.
Wielrennen.
De Grote Prijs van Rennes of GP Rennes was een wielerwedstrijd rondom de stad Rennes die doorgaans in de eerste week van april werd verreden. De laatste editie vond plaats in 2008.
Rennes was zestien keer etappeplaats in de wielerkoers Ronde van Frankrijk. Onder meer Rik Van Steenbergen, Greg LeMond en de laatste ritwinnaar Serhij Hontsjar wonnen in Rennes een etappe.
Geografie.
De oppervlakte van Rennes bedroeg op ; de bevolkingsdichtheid was toen inwoners per km².
De onderstaande kaart toont de ligging van Rennes met de belangrijkste infrastructuur en aangrenzende gemeenten.
Demografie.
Onderstaande figuur toont het verloop van het inwoneraantal van Rennes vanaf 1962.
Trivia.
Een culinaire specialiteit van Rennes zijn pannenkoekjes (Frans: "galettes") van boekweitmeelbeslag. Vaak worden die opgerold en gevuld met worst geserveerd.

</doc>
<doc id="12690" url="https://nl.wikipedia.org/wiki?curid=12690" title="Massachusetts">
Massachusetts

Massachusetts, officieel het Gemenebest Massachusetts, is een van de staten van de Verenigde Staten en ligt in de regio New England. De bijnaam van de staat is de "Bay State" ("baaistaat"), naar "Massachusetts Bay", het deel van de Atlantische Oceaan voor de kust van Massachusetts. De hoofdstad is Boston.
Naam.
De naam Massachusetts zou afkomstig zijn van het inheemse "Massa-dchu-es-at", of "grote heuvel, kleine plaats".
De officiële benaming is "Commonwealth of Massachusetts", naar de naam van de oorspronkelijke kolonie vóór de Amerikaanse Onafhankelijkheidsverklaring. Commonwealth oftewel gemenebest heeft alleen betekenis als deel van de naam; het verandert niets aan de status van Massachusetts als een staat van de Verenigde Staten.
Geschiedenis.
In 1620 stichtten de met de "Mayflower" gearriveerde Pilgrim Fathers een kolonie, de Plymouth Colony, waar nu de plaats Plymouth ligt. Niet lang daarna stichtten de puriteinen de Massachusetts Bay Colony. De Puriteinse beginselen werden hier strikt toegepast; zo stond een boete van 5 Shilling op het vieren van Kerstmis op 25 december. Pas in 1856 zou deze dag in Massachusetts worden erkend als feestdag.
Toen zij hier landden betrad de groep van de Pilgrim Fathers land dat niet onbewoond was. Er woonden verscheidene Amerikaanse Indianenstammen: Pemaquid, Wampanoags, Pokanokets en Narragansetts. Een Pemaquid en enkele Wampanoags hielpen de Pilgrim Fathers de eerste winter door. Ook verschaften zij zaaigoed. Een aantal jaren ging het samenleven goed, maar er kwamen steeds meer kolonisten, die steeds meer land van de stammen wilden om nederzettingen op te bouwen. Kort gezegd: 40 jaar later waren de Wampanoags grotendeels naar het Westen de wildernis ingedreven. In 1675 kwam het – na een reeks provocaties van de kant van de blanken – tot oorlog tussen een bondgenootschap van inheemse stammen en kolonisten met hun vuurwapens. Dit betekende de ondergang van de Wampanoags en Narragansetts.
Massachusetts was de eerste van de dertien koloniën die in opstand kwamen tegen de Britse overheersing. (Op 5 maart 1770 vond het Bloedbad van Boston plaats, toen Britse troepen schoten op protesterende burgers. Na de Boston Tea Party) van december 1773 volgde een aantal strafmaatregelen, zoals het intrekken door Londen van het statuut van Massachusetts en direct bestuur door de Engelse gouverneur, de sluiting voor de koopvaardij van de haven van Boston en de gedwongen inkwartiering bij de burgers thuis van Engelse soldaten.Zie: Intolerable Acts.
Op 9 februari 1775 oordeelde het Britse parlement dat de kolonie rebelleerde, waarna extra troepen gestuurd werden. Op 19 april van dat jaar begon de onafhankelijkheidsoorlog met schermutselingen in Lexington en Concord. 
Op 6 februari 1788 ratificeerde Massachusetts de nieuwe grondwet van de Verenigde Staten, en daarmee werd het de zesde staat van de Verenigde Staten.
Op 15 maart 1820 werd Maine, dat tot dan toe een deel van Massachusetts was, een zelfstandige staat binnen de Verenigde Staten.
Geografie.
De staat heeft een oppervlakte van 27.360 km², waarvan 20.317 km² land. Hiermee is het een van de kleinste staten. Het hoogste punt is Mount Greylock (1063 m). De staat is rijk aan grote en kleine meren. De belangrijkste rivier is de Connecticut.
Massachusetts, dat aan de Atlantische Oceaan ligt, omvat het schiereiland Cape Cod en de eilanden Martha's Vineyard en Nantucket. Het grenst in het noorden aan de staten New Hampshire en Vermont, in het westen aan New York en in het zuiden aan Connecticut en Rhode Island.
De belangrijkste steden zijn de hoofdstad Boston, Springfield, Worcester en Lowell. Massachusetts hanteert de "Eastern"-tijdzone.
Demografie en economie.
In 2004 telde Massachusetts 6.416.505 inwoners (235 per km²). In 2003 bedroeg het bruto product van de staat 297 miljard dollar, oftewel 39.504 dollar per hoofd van de bevolking, waarmee het de op drie na welvarendste staat was. In Massachusetts bevinden zich veel bekende onderwijsinstellingen, zoals de Harvard-universiteit en het Massachusetts Institute of Technology (MIT).
Door een uitspraak van het Hooggerechtshof in Massachusetts kunnen homoseksuelen in Massachusetts sinds 17 mei 2004 met elkaar in het huwelijk treden.
Bestuurlijke indeling.
Massachusetts is onderverdeeld in 14 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. Massachusetts is een van de meest liberale staten van het land en stemt bij presidentsverkiezingen traditioneel op de Democratische partij. Op lokaal niveau zijn de uitslagen echter meer afwisselend; zo had de staat bijvoorbeeld vaak een Republikeinse gouverneur. Sinds januari 2023 wordt het gouverneurschap bekleed door de Democrate Maura Healey, die bij de verkiezingen van 2022 de overwinning had behaald.
De wetgevende macht van de staat bestaat uit het "Huis van Afgevaardigden van Massachusetts" ("Massachusetts House of Representatives") met 160 leden en de "Senaat van Massachusetts" ("Massachusetts Senate") met 40 leden. Sinds meer dan twintig jaar hebben de Democraten een meerderheid in beide kamers.
In Massachusetts is de doodstraf afgeschaft.

</doc>
<doc id="12691" url="https://nl.wikipedia.org/wiki?curid=12691" title="Leercurve">
Leercurve



</doc>
<doc id="12692" url="https://nl.wikipedia.org/wiki?curid=12692" title="Stub">
Stub

Een stub is in de informatica een tijdelijke versie van een functie. Een stub is een testtool. 
Een stub vervangt een nog ontbrekende (sub)module en reageert net als het ontbrekende gedeelte. Hierdoor is de communicatie met het nog ontbrekende stuk toch te testen. De stub legt wel de naam en basisfunctionaliteit vast, maar heeft geen of slechts zeer beperkte functionaliteit. De bedoeling is dat de stub-implementatie later opnieuw bekeken wordt en vervolledigd.
Stubs worden veel gebruikt bij top-down systeemontwikkeling. Door voor onderliggende (ontbrekende) modules stubs op te nemen (een procedure die alleen parameters accepteert maar nog niets doet) kan wel de logica van het hogerliggende programma getest worden.
Testen met stubs.
Stubs (of test-stubs) worden ook gebruikt om modulair te testen. De stub heeft dan een implementatie, al zal die sterk afwijken van de functionele (echte) implementatie. Hierdoor kan een module(-onder-test) geïsoleerd worden (getest) van andere modules.
Zo'n test-stub biedt ook andere voordelen voor het (module)testen. Zo kan een stub elk gewenst (test)gedrag vertonen. Dit is vooral handig als de (echte) aangeroepen module ook foutcondities kan teruggeven; vooral als die weinig of nooit voorkomen in het echt (voorbeeld: ERROR_NO_MEMORY). Een stub kan bijvoorbeeld elke 5-de keer die melding geven. Daarmee kan de code in de module-onder-test die dat afhandelt getest worden.

</doc>
<doc id="12693" url="https://nl.wikipedia.org/wiki?curid=12693" title="New Jersey">
New Jersey

New Jersey is een staat van de Verenigde Staten. De standaardafkorting voor New Jersey is "NJ". De hoofdstad is Trenton. Met een inwonertal van circa 8,9 miljoen op een oppervlakte van 22.000 km² is New Jersey de dichtstbevolkte staat van de Verenigde Staten.
In de 18e eeuw kreeg New Jersey vanwege zijn vruchtbare grond, ingesloten tussen New York en Philadelphia, de bijnaam "Garden State" ("Tuinstaat"), maar het werd later een van de meest geïndustrialiseerde staten.
Geschiedenis.
New Jersey is ontstaan uit de Zweedse kolonie Nieuw-Zweden, aan de monding van de Delaware-rivier in het zuidwesten van het huidige New Jersey. De bevolking hiervan was klein en bestond naast Zweden vooral uit Finnen. Na ongeveer 17 jaar in Zweeds bezit te zijn geweest, werd het gebied in 1655 veroverd door Nederlanders uit de noordelijker gelegen kolonie Nieuw-Nederland. In 1643 voerden Nederlandse kolonisten, op bevel van gouverneur Willem Kieft van Nieuw-Nederland, in Pavonia (nu Jersey City) een slachtpartij uit op indianen, waarbij er 120 werden gedood, waaronder vrouwen en kinderen. Deze aanval maakte deel uit van de Oorlog van Kieft (1643-1645).
New Jersey begon op 12 maart 1664 als privékolonie van de Britten Sir George Carteret en Lord Berkeley. Zij hadden het gebied gekregen van James, de hertog van York, de latere koning Jacobus II. Het vormde een gedeelte van een stuk land dat James had gekregen van zijn broer, de toenmalige koning Karel II. In de eerste tien jaar vestigden er zich vooral kolonisten uit New England. Op 18 maart 1673 verkocht Berkeley zijn helft, het westen, aan een groep Engelse Quakers, die zich daarop bij de Delaware-rivier vestigden. Tussen 1674 en 1702 bestond New Jersey uit twee provincies: West Jersey en East Jersey.
Amerikaanse revolutie.
New Jersey was een van de dertien koloniën die in opstand kwamen tegen de Britse overheersing. Bij Trenton en Princeton vonden eind december 1776 en begin januari 1777 belangrijke veldslagen plaats, waarna de Britten zich uit de staat moesten terugtrekken. Vooral de slag bij Trenton is episch te noemen. George Washington roeide met zijn troepen op kerstavond bij slecht weer de rivier de Delaware over en wist zo de slapende Britse troepen in Trenton te overvallen. Op 18 december 1787 werd New Jersey, als 3e, formeel een staat van de Verenigde Staten.
19e en 20e eeuw.
New Jersey schafte de slavernij af op 15 februari 1804, als laatste van de noordelijke staten. Tijdens de Amerikaanse Burgeroorlog (1861-1865) koos de staat de kant van het noorden. 
In 1876 vestigde de uitvinder Thomas Edison zijn laboratorium in Menlo Park. Hij zou hier vele uitvindingen doen, zoals de gloeilamp, de filmcamera en de fonograaf. In 1893 startte hij een filmstudio. Dit was een kamer op een draaistel dat hij zo kon positioneren dat er altijd een maximum aan zonlicht naar binnen viel. In datzelfde jaar liet hij vlakbij in Milltown de film "The Great Train Robbery" opnemen, een mijlpaal in de Amerikaanse filmgeschiedenis. Fort Lee was het centrum van de Amerikaanse cinema totdat de filmindustrie in de jaren 1910 naar Hollywood vertrok vanwege het betere daglicht.
Eind 19e eeuw werd Atlantic City een geliefde bestemming voor toeristen en dagjesmensen. De beroemde promenade, de Atlantic City Boardwalk, werd aangelegd waar men kon flaneren. Tijdens de drooglegging van 1920-1933 beleefde de stad haar hoogtepunt. Enoch L. Johnson, die niet alleen sheriff was maar ook eigenaar van illegale drink- en gokgelegenheden en bordelen, liet zich makkelijk omkopen waardoor in de stad alles kon wat elders verboden was. Hierna ging het bergafwaarts met de stad. Vanaf 1976 werd gestart met de bouw van grote casino's en kroop de stad weer uit het dal.
Van 1892 tot 1954 was Ellis Island, behorend tot de haven van New York maar gelegen in New Jersey, de belangrijkste locatie waar Europese immigranten het land binnenkwamen. Velen vestigden zich in New Jersey met als gevolg dat een diverse bevolking ontstond.
Geografie.
De staat New Jersey beslaat 22.608 km², waarvan 19.231 km² land. Het hoogste punt (550 m) bevindt zich in het uiterste noorden van de staat. Van noord naar zuid is de totale lengte 267 km. Het breedste punt van oost naar west is 199 km breed.
New Jersey ligt aan de Atlantische Oceaan. Het grenst in het noorden aan de staat New York en in het westen aan Pennsylvania en Delaware. De gehele westgrens wordt gevormd door de rivier de Delaware. De staat behoort tot de "Eastern"-tijdzone.
De belangrijkste agglomeratie is het noordoostelijke Newark, dat feitelijk een geheel vormt met de stad New York. In het westen zijn diverse plaatsen vergroeid met het aan de overkant van de Delaware, in Pennsylvania gelegen Philadelphia. Andere grote plaatsen in New Jersey zijn hoofdstad Trenton en gokstad Atlantic City.
Demografie en economie.
In 2000 telde New Jersey 8.414.350 inwoners. Dit komt neer op 372 inwoners per km², waarmee het de dichtstbevolkte staat is. Ook heeft het het hoogste percentage inwoners dat in stedelijk gebied woont. De staat heeft het op een na het hoogste percentage Joden, het op een na hoogste percentage moslims en het op twee na hoogste percentage Italianen.
Ook al is de staat sterk verstedelijkt, de landbouw en veeteelt spelen nog steeds een grote rol. De staat is bekend om zijn cranberries, bosbessen en tomaten, die grootschalig worden verbouwd voor de Campbell's conservenfabriek. Ook zijn er paardenfokkerijen. Atlantic City was tot voor kort de enige plek in het noordoosten van de Verenigde Staten waar legaal gegokt kon worden.
Het brutoproduct van de staat bedroeg in 1999 332 miljard dollar. New Jersey is de staat met het hoogste inkomen per inwoner. Nabij Trenton bevindt zich de beroemde Princeton University. De grootste universiteit van New Jersey is de eveneens hoog aangeschreven Rutgers University. New Jersey is de thuisbasis en herbergt het hoofdkwartier van de pharmareuzen Johnson &amp; Johnson en MSD (Merck Sharp &amp; Dohme) en een van de twee hoofdzetels van Teva Pharmaceutical Industries. De Port Newark–Elizabeth Marine Terminal is een van de drie grootste containerhavens van de Verenigde Staten en een belangrijke component van de haven van New York en New Jersey. De haven ligt vlak bij de Newark Liberty International Airport, de grootste luchthaven van de staat en een van de drie grote luchthavens die de metropool New York bedienen. Zowel de haven als de luchthaven zijn eigendom van de Port Authority of New York and New Jersey.
Bestuurlijke indeling.
New Jersey is onderverdeeld in 21 county's.
Politiek.
Overheid.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. In november 2017 werd Phil Murphy van de Democratische Partij verkozen tot gouverneur van de staat New Jersey. Hij volgde op 16 januari 2018 de Republikein Chris Christie op.
De wetgevende macht van de staat ("New Jersey Legislature") bestaat uit het Algemene Vergadering van New Jersey ("New Jersey General Assembly") met 80 leden en de Senaat van New Jersey ("New Jersey Senate") met 40 leden. Beide kamers hebben een ruime Democratische meerderheid.
New Jersey is een van de weinige staten die zijn vierjaarlijkse verkiezingen in oneven jaren houdt.
Beleid.
De staat is een van de meer (sociaal-)liberale in de Verenigde Staten. Sinds 1992 stemde een meerderheid telkens voor de Democratische kandidaat bij de Amerikaanse presidentsverkiezingen. Voordien was het een voornamelijk Republikeinse staat.
De staat heeft een van de striktste wapenwetgevingen in de Verenigde Staten. Daarnaast werd in 2007 een wet goedgekeurd die de doodstraf in de staat afschafte.
Sinds 2007 hebben homokoppels dezelfde rechten als gehuwde (hetero)koppels, en sinds oktober 2013, na een wet en rechtszaak geblokkeerd door de Republikeinse gouverneur Christie, kunnen ze ook trouwen.
Cultuur.
New Jersey is de enige staat (in de VS) die geen volkslied kent. Soms wordt het lied "I'm From New Jersey" als officieus volkslied gezien. Een veelgehoorde grap over New Jersey is dat deze staat eigenlijk geen identiteit heeft. Het ligt immers ingeklemd tussen Philadelphia en New York en de grote bevolkingscentra zijn onderdeel van agglomeraties van deze steden. Een andere grap is dat er alleen industrie te vinden is. Dit beeld is ontstaan doordat de mensen die de staat doorkruisen via de snelweg, de New Jersey Turnpike, vooral fabrieken zien.
In New Jersey zijn vele uitvindingen gedaan, o.a. de gloeilamp, filmcamera, ritssluiting, transistor, FM-radio, lithiumbatterijen, het luchtschip en de ijscohoorn. De staat wordt ook wel de "Diner capital" genoemd omdat de staat meer diners heeft dan elke andere staat. In New Jersey zijn dan ook de nodige fabrikanten van diner-inrichtingen te vinden. Verschillende staten claimen dat ze de Submarine Sandwich hebben bedacht, zo ook New Jersey.
In de Amerikaanse versie van het spel Monopoly liggen de straten allemaal in en rond Atlantic City. De duurste straat is "Boardwalk".

</doc>
<doc id="12695" url="https://nl.wikipedia.org/wiki?curid=12695" title="Wormerveer">
Wormerveer

Wormerveer is een dorp en was tot 1974 een zelfstandige gemeente in de provincie Noord-Holland, gelegen aan de Zaan. De buurtschap Westknollendam maakte deel uit van de gemeente. Sinds 1 januari 1974 is het een onderdeel van de gemeente Zaanstad. De plaats beschikt over een spoorwegstation, station Wormerveer. Wormerveer telt circa inwoners ().
De plaatsnaam is een verwijzing naar een veer over de Zaan naar het aan de overzijde gelegen dorp Wormer, dat in 1487 voor het eerst werd genoemd en tot 1896 resp. tot 1957 (als voetveer) heeft bestaan. In 1889 werd hier een Zaanbrug in gebruik genomen. 
Wormerveer is onder meer bekend vanwege de windmolens, die vooral olie persten. Nog steeds is er olieverwerkende industrie aanwezig in Wormerveer. Mede door de oliemolens hebben de inwoners van Wormerveer de bijnaam Gladoren. Vanaf de 'verstoming' (rond 1850) kwamen de cacao- en chocolade-industrie, de rijstverwerking, de chemische industrie en (wat later) de grafische industrie sterk op. Daarnaast was in Wormerveer tot in de jaren negentig van de 20e eeuw de firma Koninklijke Wessanen (eertijds Wessanen &amp; Laan) gevestigd (meel, olie, cacao en veevoeders). In de laatste decennia van de 20e eeuw verlieten veel bedrijven hun oorspronkelijke vestiging langs de Zaan, deels door opheffing en in enkel geval door verplaatsing naar de nieuw aangelegde, ruime industrieterreinen Molletjesveer en Noorderveld. Op deze terreinen vestigden zich daarnaast veel nieuwkomers. Wormerveer telt in de Zaanstreek, na Zaandam, het grootste aantal bedrijven.
Vroeger stond in Wormerveer een rosmolen en grutterij. De inventaris van dit gebouw is in de jaren 1926–1927 overgebracht naar het Nederlands Openluchtmuseum in Arnhem. Tot 2017 had Wormerveer een overdekt zwembad (De Watering). 
Op woensdag is er een grote weekmarkt in Wormerveer.
Geschiedenis.
Reeds in 14e eeuw was er tussen het huidige Wormerveer en het dorp Wormer een veer over de Zaan aanwezig. Het was strategisch gelegen en vervulde een belangrijke functie voor het reizigersverkeer over land tussen Kennemerland (Haarlem) en Waterland (Purmerend). Rond het veer was sprake van enige bewoning, doch van een dorp was nog geen sprake. De plek stond bekend als 't Saen'. Bestuurlijk en kerkelijk maakte deze omgeving (net als Krommenie, het latere Zaandijk en Koog aan de Zaan en West-Zaandam) deel uit van de Banne Westzaan. In Westzaan stonden het Rechthuis en de parochiekerk.
Rond 1500 was de bevolking dermate toegenomen dat inwoners toestemming vroegen om een eigen R.K. kapel te mogen bouwen. Het feit dat hier veel schippers op doorvaart aanmeerden om de zondagsrust in acht te nemen, zal ook een rol gespeeld hebben bij het verlangen om een eigen gebedshuis te vestigen. In 1503 werd de kapel in gebruik genomen en nam de bevolkingsdichtheid toe; de Zaanoever werd van noord naar zuid bebouwd. In 1536 werd in Wormerveer een meelmolen gebouwd. In 1574 werd de kapel en de overige bebouwing door de Spanjaarden verwoest, maar al snel hierna begon de wederopbouw. In 1586 werd opnieuw een meelmolen gebouwd langs de Zaan, terwijl drie jaar later de verwoeste meelmolen van 1536 op dezelfde plek werd herbouwd. Het droogleggen van de grote meren in Noord-Holland vanaf 1600 betekende de komst van de olieslagerij in Wormerveer. In enkele decennia werden tientallen oliemolens gebouwd die olie sloegen uit het koolzaad uit de nieuwe polders. Rond dezelfde periode ontwikkelde zich in Wormerveer ook de stijfselmakerij en de papierfabricage.
In 1637 werd op de plek van de in 1574 verwoeste kapel een nieuwe, nu hervormde, kerk in gebruik genomen. Op dat moment waren er ook al twee doopsgezinde gebedshuizen (Vermaningen) in het dorp. Een aanzienlijk deel (in de 18e eeuw zelfs meer dan 50%) van de bevolking was doopsgezind. De relatief kleine katholieke gemeenschap in het dorp kwam bijeen in een schuilkerk. In de 17e eeuw nam de kaashandel in Wormerveer een hoge vlucht. Rond 1700 waren in het dorp twintig kaaskopers gevestigd en vanaf begin 1800 werd in het dorp wekelijks een drukbezochte kaasmarkt gehouden. Na de Franse tijd (1795 - 1813) was er een periode van economische stilstand en zelfs malaise. Vanaf halverwege de 19e eeuw begon de bedrijvigheid in Wormerveer weer fors toe te nemen. De verstoming betekende de omschakeling van windkracht naar stoomkracht en in rap tempo viel de ene na de andere industriemolen onder de sloophamer om plaats te maken voor kolossale fabrieken en pakhuizen. Ook ontstonden nieuwe industriële activiteiten als rijstpellerij en cacao- en chocoladefabricage.
In 1869 werd de spoorlijn Zaandam - Uitgeest in gebruik genomen en kreeg Wormerveer een station. In 1887 werd de Wandelweg aangelegd, een statige, doodlopende laan met bomen aan weerszijden waaraan al snel bebouwing ontstond in de vorm van riante fabrikantenvilla's. Later werd de Wandelweg doorgetrokken en in 1931 opgenomen in het provinciale wegennet. Omdat veel Wormerveerse industrie gevestigd was aan de overkant van de Zaan, op het grondgebied van Wormer, werd in 1889 op initiatief van enkele Wormerveerse industriëlen, de Zaanbrug in gebruik genomen. Rond dezelfde periode drongen dezelfde industriëlen bij de landsregering meerdere malen sterk aan op toevoeging van de Wormerse Zaanoever aan het grondgebied van Wormerveer, zonder succes. Rond 1900 kwam ook de grafische industrie in Wormerveer sterk op. Decennialang boden twee grote, landelijk bekende drukkerijen werk aan veel Zaankanters. In 1930 legde een brand de laatst overgebleven industriemolen, 't Jonge Vool, in de as.
Geografie.
De in 1869 in gebruik genomen spoorlijn en de parallel daaraan lopende Provincialeweg enerzijds en de veenstroom de Zaan anderzijds bepalen in zeer sterke mate de topografie van Wormerveer. Tussen de Zaan (gemeentegrens) en de spoorlijn is Wormerveer geheel bebouwd. De belangrijkste winkelconcentratie is langs de Zaanweg, de Marktstraat en het Marktplein. 
Naast de spoorlijn ligt een fors onbebouwd weidelandschap, het Guisveld, een beschermd natuurgebied, dat onderdeel is van de Westzaner Polder.
Wijken en buurten.
Zaanstad is bestuurlijk ingedeeld in wijken en buurten. Wormerveer heeft binnen de gemeente de status van wijk, met de volgende buurten:
Sport.
Wormerveer heeft drie voetbalclubs:
Daarnaast biedt Wormerveer plaats voor nog meer sportsoorten:
Korfbalvereniging Kievieten is tegenwoordig, na een fusie met Hoger Op in 2009, gevestigd in Krommenie.

</doc>
<doc id="12696" url="https://nl.wikipedia.org/wiki?curid=12696" title="De Zaanlander">
De Zaanlander

De Zaanlander is een voormalig ochtendblad uit de Zaanstreek uitgegeven tot 1992 door de Verenigde Noordhollandse Dagbladen uit Alkmaar. In 1992 ging "De Zaanlander" samen met "De Typhoon" op in "Dagblad Zaanstreek"
Geschiedenis.
De krant was in 1886 in Wormerveer opgezet als advertentieblad, onder de naam "Algemeen Advertentieblad voor de gemeenten Zaandam, Koog aan de Zaan, Zaandijk, Wormerveer, Krommenie en Westzaan". Later kreeg de krant zijn huidige naam. 
De oprichter en eerste uitgever was J.C. Peereboom, die later naar het "Haarlems Dagblad" ging. De oorspronkelijke oplage was circa 2000. 
Vanaf 1938 werd de krant een dagblad, die in die tijd 18.000 abonnees had. De krant was 'fout' in de oorlog en dat werd haar tot het eind van de twintigste eeuw nagedragen. 

</doc>
<doc id="12697" url="https://nl.wikipedia.org/wiki?curid=12697" title="Vissen">
Vissen



</doc>
