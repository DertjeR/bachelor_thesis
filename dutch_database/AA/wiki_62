<doc id="20280" url="https://nl.wikipedia.org/wiki?curid=20280" title="Bijlmerramp">
Bijlmerramp

De Bijlmerramp was een vliegramp die op zondagavond 4 oktober 1992 plaatsvond in de Amsterdamse Bijlmermeer. Een Boeing 747-vrachtvliegtuig, vlucht LY-1862 van de Israëlische luchtvaartmaatschappij El Al, stortte neer op de flats Groeneveen en Klein-Kruitberg. Veertig appartementen werden door het ramptoestel weggevaagd en meer dan 135 appartementen stonden bloot aan de immense brand die op de inslag volgde.
In april 1998 werd een parlementaire enquête naar de ramp gestart, waarvan in april 1999 het eindrapport werd gepresenteerd. De ramp kostte aan ten minste 43 mensen het leven, onder wie de driekoppige bemanning en de enige passagier van het vliegtuig. De Bijlmerramp behoort tot de dodelijkste gebeurtenissen uit de geschiedenis van de Nederlandse luchtvaart.
Fatale vlucht.
Traject New York-Schiphol.
Het vliegtuig, een Boeing 747-200 met registratienummer "4X-AXG", was op 4 oktober 1992 onderweg van New York naar Tel Aviv en maakte een tussenlanding op Schiphol. Tijdens de vlucht van New York naar Schiphol waren drie defecten waargenomen: fluctuaties in de snelheidsregelaar van de automatische piloot, een probleem met de kortegolfradio en fluctuaties in de elektrische spanning van generator 3.
Om 14.31 uur landde het toestel volgens schema op Schiphol. Op Schiphol werd een nieuwe lading in het toestel gebracht die door de Douane was goedgekeurd maar (naar later bleek) niet fysiek was gecontroleerd. Het toestel werd met 80 tot 90 ton brandstof getankt, en de defecten werden provisorisch verholpen. Hier kwam El Al-medewerker Anat Solomon aan boord.
Inzittenden rampvlucht.
De bemanning bestond uit gezagvoerder Yitzhak Fuchs (59), eerste officier Arnon Ohad (32) en boordwerktuigkundige Gedalya Sofer (61). Kapitein Fuchs was een ervaren vlieger, die eind jaren vijftig als straaljagerpiloot bij de Israëlische luchtmacht had gevlogen. Hij had meer dan 25.000 vlieguren achter de rug, waaronder 9.500 uur op de Boeing 747. Ohad had een ervaring van 4.288 vlieguren, waarvan 612 op de Boeing 747. Sofer was het meest ervaren bemanningslid op de vlucht, met meer dan 26.000 vlieguren, waarvan 15.000 op de Boeing 747. Aan boord bevond zich één passagier, Anat Solomon (23). Ze was een El Al-werknemer in Amsterdam en reisde naar Tel Aviv om met een andere El Al-werknemer te trouwen.
Vertrek van Schiphol.
Met een vertraging van 52 minuten vertrok het toestel om 18.22 uur (wintertijd) met vluchtnummer vanaf de Zwanenburgbaan in noordelijke richting. Het was op dat moment guur weer, met een krachtige noordoostelijke wind. Eenmaal los van de grond maakte het vliegtuig een bocht naar het oosten, om de zogenaamde Pampus-vertrekroute te volgen. Snel na de eerste bocht kwam het vliegtuig in de problemen. Om 18.28 uur gaf de bemanning het eerste noodsignaal.
Boven het Gooimeer.
Boven het Gooimeer klonken enkele harde knallen. Motor 3 (de binnenste motor aan de rechtervleugel van het vliegtuig) brak af, beschadigde de vleugelkleppen en botste tegen motor 4 (de buitenste motor aan de rechtervleugel) die vervolgens ook afbrak. Opvarenden van enkele plezierjachten die opschrokken van de knallen, meldden de Kustwacht dat zij twee objecten naar beneden zagen vallen.
Gezagvoerder Fuchs gaf een "Mayday"-bericht door aan de verkeersleiding en meldde terug te willen keren naar Schiphol. Enkele minuten later meldde de piloot dat motor 3 in brand stond en vervolgens: "El Al 1862 lost number 3 and number 4 engine".
De ernst van de situatie werd op Schiphol niet goed ingezien. Dit kwam onder meer doordat "lost" in de luchtvaart de gebruikelijke term is om het verlies van motorvermogen te melden. Op Schiphol werd er dan ook van uitgegaan dat er twee motoren waren uitgevallen. Dat ze letterlijk verloren waren wist men niet. Gezien het grote aantal handelingen dat de bemanning in een paar minuten moest uitvoeren en de keuzes die de piloot maakte, veronderstelde de parlementaire enquêtecommissie die de ramp later zou onderzoeken dat ook de bemanning waarschijnlijk niet heeft geweten dat beide motoren van de rechtervleugel waren afgebroken. De buitenste motor van een 747 is namelijk vanuit de cockpit slechts met moeite zichtbaar en de binnenste motor helemaal niet. Beide motoren werden later inclusief de montageconstructie en grote delen van de beschermkappen en de straalomkering uit het Gooimeer gevist.
Noodlanding.
In eerste instantie vroeg de piloot, volgens een gepubliceerde transcriptie, aan de verkeersleiding welke baan beschikbaar was voor een noodlanding. De luchtverkeersleiding op Schiphol antwoordde dat landingsbaan 06 (de Kaagbaan in noordoostelijke richting) gebruikt kon worden. De piloot verzocht daarop echter een noodlanding te mogen maken op baan 27 (de Buitenveldertbaan in westelijke richting). Waarom hij juist deze baan koos is onduidelijk. Een keuze voor deze baan lag niet direct voor de hand; omdat de wind uit het noordoosten kwam, zou het toestel met flinke staartwind moeten landen. Later werd gesuggereerd dat de bemanning hiervoor had gekozen, omdat bij deze baan de loods van El Al was gevestigd, maar het is ook mogelijk dat baan 27 werd gekozen omdat dit de baan was die het dichtstbijzijnde was vanaf de positie waar het vliegtuig zich bevond.
Na de ramp schreef toenmalig premier Wim Kok dat er voor El Al-vliegtuigen andere landings- en startbanenprocedures worden toegepast. Hierover werden geen publieke mededelingen gedaan. Oud-Volkskrant-journalist Pierre Heijboer schreef in zijn boek "Doemvlucht: De verzwegen geheimen van de Bijlmerramp", dat dit wel eens zou kunnen verklaren waarom de piloot zijn Boeing tegen de aanwijzing van de verkeersleiding in naar de ongunstige baan 27 stuurde.
Om goed uit te komen voor de landingsbaan vloog het beschadigde toestel eerst nog een rondje boven Amsterdam. Tijdens dit rondje gaf de gezagvoerder de copiloot opdracht de vleugelkleppen ("flaps") uit te schuiven. Links schoven de kleppen uit, maar doordat de afgebroken motor 3 de rechtervleugel had beschadigd, schoven de kleppen op die vleugel niet uit. Als gevolg hiervan kreeg het toestel links meer draagvermogen dan rechts. De piloot meldde aan de verkeersleiding dat er ook problemen met de vleugelkleppen waren.
Aanvankelijk ging het aanvliegen van de Buitenveldertbaan goed. Op het moment dat het vliegtuig daalde tot onder de 1500 voet en snelheid minderde, raakte het echter compleet onbestuurbaar en maakte het een ongecontroleerde, scherpe bocht naar rechts. Over de radio was te horen dat de gezagvoerder zijn copiloot in het Hebreeuws opdracht gaf om alle kleppen in te trekken en het landingsgestel uit te klappen. Vervolgens meldde de copiloot in het Engels aan de luchtverkeersleider dat het toestel zou gaan neerstorten. Uit later onderzoek bleek dat het vliegtuig eerder enkel recht bleef vanwege de hoge snelheid (280 knopen, zijnde 519 km/u). Doordat de rechtervleugel beschadigd was, was het moeilijker om het vliegtuig recht te houden. Alleen de hoge snelheid zorgde ervoor dat er nog voldoende draagvermogen was. Toen bij het inzetten van de landing de snelheid verlaagd werd, werd het draagvermogen van de rechtervleugel echter dusdanig gering dat het toestel niet meer onder controle te houden was en een duikvlucht naar rechts maakte.
Ongeluk.
Om 18.35 uur boorde het vliegtuig zich vrijwel verticaal vliegend met de rechtervleugel naar beneden door twee flatgebouwen in de Bijlmermeer, precies op het hoekpunt waar de galerijflat Groeneveen overging in Klein-Kruitberg. De gebouwen vlogen direct in brand en stortten gedeeltelijk in, waarbij ongeveer honderd appartementen vernield werden. De cockpit kwam oostelijk van de flats terecht, tussen de gebouwen en de Bijlmerdreefmetrobrug van metrolijn 53.
Tijdens de laatste seconden van de vlucht deed de verkeersleiding voor aankomende vluchten verwoede pogingen om met het toestel in contact te komen. Om 18.35:45 uur meldde de luchtverkeersleiding in de verkeerstoren echter: "Het is gebeurd". Op dat moment was vanaf de verkeerstoren op Schiphol een grote rookwolk boven Amsterdam zichtbaar. De arrival-verkeersleiders zitten niet in de toren maar in een gesloten gebouw op Schiphol-Oost. Zij zagen alleen het radarbeeld en niet de rookwolk. Na dit bericht gaf de verkeersleider door, dat hij het contact verloor op 1 mijl ten westen van Weesp. Meteen werden crashtenders richting Weesp gedirigeerd.
Op het moment van het neerstorten waren twee politieagenten in de buurt een inbraakmelding aan het natrekken en zagen het toestel neerstorten. Zij sloegen daarop onmiddellijk groot alarm. Kort na de inslag kwamen de eerste brandweer- en reddingsploegen aan op de rampplek. Ziekenhuizen in de omgeving werden gealarmeerd om honderden gewonden te kunnen opnemen. Aanvankelijk werd voor de levens van honderden personen gevreesd. Vooral omdat de flats ook bewoond werden door illegaal in Nederland verblijvende mensen, waren betrouwbare schattingen van het aantal slachtoffers de eerste avond moeilijk te geven.
In de getroffen flats zaten meerdere mensen vast. Volgens een ooggetuige sprongen sommigen vanaf de zevende verdieping naar beneden.
In de uren erna constateerde de politie dat er plunderingen plaatsvonden. Er werd ingebroken in de ontruimde woningen binnen de omgeving van de rampplek en in het restant van de flatgebouwen Groeneveen en Klein-Kruitberg. De politie constateerde dat er tv's en magnetrons werden meegenomen en had moeite om ramptoeristen, ook van buiten Amsterdam, tegen te houden.
Oorzaak ongeval.
Onderzoek wees uit dat een van de 14 cm lange veiligheidspennen die de motor verbinden met de vleugel was geknapt, waarna de drie andere de kracht niet langer konden dragen. Deze veiligheidspennen zijn ontworpen om bij extreem grote belastingen te breken zodat de vleugelstructuur niet beschadigd raakt. De grote vraag was of de pennen nu ook waren afgebroken. De pen was echter onvindbaar. Omdat grote delen van het puin van de flats en het vliegtuig naar de vuilnisbelt waren gebracht werd er opdracht gegeven om daar te zoeken. De pen werd daar uiteindelijk gevonden. Nader onderzoek van motor 3 wees uit dat de pen inderdaad was afgebroken. In de pen van motor 3 werd een 4 mm lang haarscheurtje ontdekt, ontstaan door metaalmoeheid. Hierdoor was de pen eerst aan één kant afgebroken, waardoor de druk op de andere kant van de pen te groot werd en hij daar ook afbrak. Normaal gesproken zou de motor recht omlaag vallen, maar in dit geval viel de motor ook naar buiten toe waardoor hij motor 4 meenam in zijn val en de rechtervleugel beschadigde. Naar aanleiding van de ramp zag Boeing zich genoodzaakt de veiligheidspennen van alle toestellen van dit type te vervangen.
Berging.
In de vroege ochtend van 5 oktober begonnen de bergingswerkzaamheden onder leiding van de brandweer Amsterdam. Door de woningbouwvereniging en de gemeentelijke dienst Bouw en Woningtoezicht werd eerst op gevaar voor instorting gecontroleerd en werden loshangende betonplaten verwijderd.
Sortering.
Al het afval werd in eerste instantie afgevoerd naar een tijdelijke opslag op het bouwterrein Gulden Kruis, enkele honderden meters van de rampplek. Het puinafval ging vervolgens naar het bedrijf VBS en de vervuilde grond naar de TOP/Noodstort. Vliegtuigdelen gingen voor het onderzoek naar de oorzaak door "Bureau Vooronderzoek" (BVO) naar Hangar 8 op Schiphol-Oost.
Het Vlaamse dagblad De Standaard schreef op 31 maart 1998, dat volgens een anonieme journalist 24 uur na de ramp wrakstukken zouden zijn afgevoerd in blauwe vrachtwagens zonder opschrift. Veiligheidsmensen met een donker uiterlijk die Engels spraken met een vreemde tongval hielden nieuwsgierigen op afstand. Twee vrachtwagens gingen niet naar Schiphol, maar gingen volgens een journalist die de wagens volgde de andere kant op, nadat ze waren gecamoufleerd middels rollen met reclameteksten. Ze waren voorzien van Duitse waarschuwingstekens. De journalist zou anoniem willen zijn gebleven uit vrees "een kogel van de Mossad tussen mijn ogen te krijgen."
Al het afval werd afgevoerd naar de stortlocatie Nauerna te Zaandam. Begin 1993 werden de wrakstukken in containers buiten de hangar opgeslagen en eind 1993 aan de verzekeraar overgedragen. Deze verkocht ze in 1995 door aan een schrootverwerker in België. Verarmd uranium dat tussen de wrakstukken en later ook in Hangar 8 en bij TOP/Noodstort werd gevonden, werd vervoerd naar de COVRA.
Cockpitvoicerecorder en flightdatarecorder.
Ieder verkeersvliegtuig heeft zowel een cockpitvoicerecorder (CVR) als een flightdatarecorder (FDR) aan boord. De flightdatarecorder met de vluchtgegevens van de EI Al 1862 werd enkele dagen na de crash ernstig beschadigd teruggevonden tussen de verzamelde resten in Hangar 8. De tape was op vier plaatsen gebroken en beschadigd. Met name de laatste 2,5 minuten waren aangetast. Desondanks konden de gegevens worden uitgelezen, nadat het voor onderzoek naar de National Transport Safety Board in de VS was gestuurd.,p. 23 Onderzoek naar de gegevens van de FDR had eerder in Engeland geen resultaat opgeleverd.
De media werd vroeg op de ochtend na de crash verboden om luchtopnamen te maken. De onderzoekers maakten pas luchtopnamen toen er al heel wat vrachtladingen met wrakstukken waren afgevoerd. Het staartdeel met een stuk van de romp, waar beide 'zwarte dozen' in moeten hebben gezeten, waren in het gras voor de flat terecht gekomen en waren ook al afgevoerd. Omdat beide recorders pal naast elkaar zaten, is het onwaarschijnlijk dat ze bij de crash ver uit elkaar zijn gevallen. Volgens H. Pruis van de luchtvaartinspectie is het onwaarschijnlijk dat de FDR bij het neerstorten "niet" is weggeslingerd en de CVR "wel".
De flightdatarecorder werd pas na drie dagen in een bak met wrakstukken van de staart gevonden. Het wekte achterdocht, dat er later vijvers in de buurt werden leeggepompt om naar de CVR te zoeken, aangezien deze een radiosignaal afgeeft zodra hij in contact met water komt. Op 7 november werd door de politie een poster verspreid, waarin een beloning van tienduizend gulden werd uitgeloofd voor hulp bij het opsporen van de recorder. Er stond een verkeerd model op de poster afgebeeld.
Volgens het eindrapport van de Raad voor de Luchtvaart van 24 februari 1994 was het toestel uitgerust met een 'Fairchild' Cockpit Voice Recorder van het model A-100. El Al verklaarde dat er een CVR in het betreffende toestel was geïnstalleerd. Deze was evenwel niet tussen de wrakstukken teruggevonden.,p. 23 Het rapport vermeldt dat er serieus rekening mee moet worden gehouden dat de CVR, net als diverse andere zaken, uit het gebied was gestolen. Op 10 januari 1999 schreef El Al aan de enquêtecommissie dat er een CVR in het betreffende toestel was geïnstalleerd, met opgave van de apparaatgegevens.
De brandweerman J.A. Vervoort verklaarde op 28 januari 1999 voor de enquêtecommissie, dat hij er zeker van was dat hij daags na de crash de CVR in handen had gehad en in een verzamelcontainer gegooid. Deze was wel van kleur veranderd, maar niet erg beschadigd. Toen hij hier op 11 november 1992 melding van maakte bij de RLD, daags nadat op tv een afbeelding van de vermiste CVR was getoond, werd daar niet enthousiast op gereageerd en werd gesuggereerd dat hij in plaats daarvan de FDR moest hebben gezien. Hij kreeg daarop van de RLD slechte fotokopieën van een ander apparaat toegestuurd. Op een foto die journalist Vincent Dekker hem liet zien herkende hij wel het apparaat. Onderhoudsmonteur van El Al, C.M.D. Gaalman verklaarde op 4 februari voor de enquêtecommissie dat hij voorafgaand aan de vlucht had gezien dat de CVR in het toestel aanwezig was. Hij vond het zeer vreemd dat de voicerecorder nooit is gevonden, want hij zat naast de flightrecorder, die wel was gevonden. Op alle stortlokaties van de wrakstukken is door medewerkers van Bureau Vooronderzoek (BVO) en de RLD naar de CVR gezocht, om uit te sluiten dat deze per ongeluk werd afgevoerd.
In het actualiteitenprogramma NOVA van 1 november 1994 speculeerde voormalig Mossad-agent Victor Ostrovsky dat het neergestorte toestel zo goed als zeker geen CVR aan boord had. Hij beweerde dat deze standaard uit de El Al-vliegtuigen worden gehaald als er militaire lading wordt vervoerd of voor de Israëlische geheime dienst Mossad wordt gevlogen. Het verwijderen hiervan duurt nog geen minuut. Twee maanden eerder had Ostrovsky beweerd dat de CVR door agenten van de Mossad uit de puinhopen in de Bijlmer was gestolen. Volgens directeur Mendes de Leon van het "Leidse instituut voor lucht- en ruimterecht" is Israël een van de weinige landen die de internationale verplichting niet hebben ondertekend om zo'n voicerecorder altijd aan boord te hebben.
Mannen in witte pakken.
Volgens verklaringen van twaalf ooggetuigen tegenover de Rijksrecherche waren er al binnen een kwartier zes tot tien personen bij het nog fel brandende wrak, in pakken met een soort helm, waarmee ze door het vuur konden lopen. Een omwonende verklaarde dat al acht minuten na de crash een wit bestelbusje heen en weer reed met mannen in witte pakken die door het vuur konden lopen. Een omwonende verklaarde dat ze niet bezig waren met blussen of hulpverlenen, maar iets voor zichzelf deden. Een ambulance-medewerker sprak van enkele mannen in aluminiumkleurige pakken, zo'n kwartier na de crash, die "beslist geen mensen van het Rode Kruis, het Sigma-team of de GG en GD waren."
Een brandweerman verklaarde dat het terrein met puin en de wrakstukken was afgezet en dat de brandweer daar niet mocht komen. Ongeveer 4 uur na de crash zagen ze daar mannen met sterke zaklantaarns tussen de wrakdelen zoeken. Een rampbestrijder verklaarde dat ze de volgende ochtend rond tien uur werden weggestuurd, waarna "een man of zes in een soort ruimtepakken" tussen de wrakdelen aan het zoeken waren en een zwaar voorwerp onder een doek wegdroegen. Ook brandweermannen hadden het over "dragers van een 'soort ruimtepakken'". Advocaat Bob van der Goen, die de belangen van tachtig Bijlmer-slachtoffers behartigde, beschikte over vijftien onder ede afgelegde ooggetuigenverklaringen. Getuigen zeiden dat 'mannen in witte pakken' in een helikopter werden aangevoerd en er ook weer in vertrokken. Uit onderzoek van het Algemeen Dagblad bleek dat alle radargegevens van die nacht door de Lucht Verkeersbeveiliging (LVB) op Schiphol waren vernietigd. Ook de militaire Air Traffic Control in Nieuw-Milligen bleek alle radarberichten van de avond van de ramp gewist te hebben.
Rond vijf uur op de ochtend na de crash zag een bewoner met uitzicht op de rampplek, dat er een twintigtal mensen in witte pakken de resten van de jumbo doorzochten. Ze liepen, volgens zijn verklaring, voortdurend met brokstukken te sjouwen. Een agent die de wacht hield vertelde hem dat het Israëli's waren. "Ze werkten zichtbaar met grote haast en in de loop van de ochtend zijn ze al weer vertrokken."
Een in april 1998 uitgelekt rapport van de Rijksrecherche vermeldt, dat een aantal politiefunctionarissen hadden verklaard dat een zestal Engels-sprekende mannen "direct na de Bijlmerramp [hebben] rondgesnuffeld op het rampterrein." Zwaaiend met pasjes hadden zij zich bij de politie aangediend als Israëlische geheim agenten en eisten toegang tot het rampterrein. Toen hen dat werd geweigerd, probeerden zij met geweld de centrale commandowagen van de politie binnen te dringen. Het Leidsch Dagblad schreef: "Het is onduidelijk of de geheim agenten zo snel ter plaatse waren om de (verdwenen) zwarte doos te bemachtigen, een deel van de lading te ontvreemden of een mogelijke bomaanslag te onderzoeken. De zes waren in burger en dus niet de "mysterieuze mannen in witte pakken"; dat waren volgens het rapport medewerkers van het SIGMA-team geweest. Hoofdofficier Vrakking bevestigde in de aanbiedingsbrief, dat er "een handvol mensen is gesignaleerd die zeiden van de Israëlische geheime dienst te zijn". Mobilofoongesprekken van de politie zouden dit bevestigen.
Het ministerie van Buitenlandse Zaken maakte in september 1998 bekend, dat de Israëlische veiligheidsdienst Shin Bet ten tijde van de ramp zestig geheim agenten in Nederland had gestationeerd, voornamelijk ter beveiliging van El Al-vluchten. Dat aantal zou later nog zijn uitgebreid tot tachtig. Hun aanwezigheid is vastgelegd in een geheim protocol.
Een buurtbewoonster verklaarde dat zij drie dagen na de crash had gezien dat een stuk of vier keurig geklede heren met laarzen, die een vreemde taal spraken, in een luxe auto met vlaggetjes erop speciaal naar het terrein kwamen om een gevonden brandweer-rood, langwerpig metalen voorwerp op te halen. Diezelfde avond werd op de televisie gemeld dat de FDR in de loods was gevonden, niet op het rampterrein.
In het boek "Going down, going down: De ware toedracht van de Bijlmerramp" speculeert Trouw-journalist Vincent Dekker dat de El Al-Boeing een geheime militaire lading had die na de ramp door Mossad-agenten in veiligheid was gebracht. De restanten van de militaire lading en het verarmd uranium dat als contragewicht in de staart van het vliegtuig was aangebracht zou door 'mannen in witte pakken' zijn afgevoerd.
In oktober 1997 werden Kamervragen gesteld door Theo Meijer (CDA). Minister Els Borst kwam een half jaar later met het antwoord dat uit niets bleek dat er een relatie was tussen de geheimzinnige mannen in witte pakken en de gezondheidsklachten. Naar aanleiding van het Kamerdebat op 2 april 1998 gaf de fungerend hoofdofficier de Rijksrecherche opdracht het onderzoek voort te zetten. Het doel van het onderzoek werd nu als volgt omschreven: "(a) Het gegeven of er mannen in speciale beschermende kleding op de plaats van de ramp zijn geweest. (b) Het gegeven of er Israëlische functionarissen ter plaatse zijn geweest. (c) De heimelijkheid waarmee de lading van het verongelukte vliegtuig is omgeven en mogelijke discrepanties van gegevens uit dit onderzoek met reeds eerder verrichte onderzoeken daarnaar"
Naar aanleiding van deze bevindingen en een Kamerdebat dat plaatsvond nadat de resultaten bekend waren gemaakt, kreeg de Rijksrecherche opdracht om het onderzoek te vervolgen. Verschillende vervolgonderzoeken vonden plaats, maar de onduidelijkheid kon niet weggenomen worden. De "mannen in witte pakken" kregen veel aandacht in de parlementaire enquête. De commissie concludeerde uiteindelijk dat een groot deel van de getuigenverklaringen terug te voeren waren op reddingswerkers met lichte kleding. De commissie kon echter niet alle waarnemingen verklaren. Ook concludeerde de commissie dat het waarschijnlijk was dat er bewijsmateriaal was verdwenen.
Eind augustus 2009 werd door de gemeente Amsterdam bekendgemaakt dat in april van dat jaar een medewerker van de gemeentelijke "Dienst Milieu en Bouwtoezicht" had gemeld dat hij en een collega kort na de ramp bij de flats waren geweest om metingen te verrichten. Zij zouden hierbij witte wegwerpoveralls hebben gedragen. Met deze verklaring is het mysterie echter nog niet opgelost, omdat er sprake zou zijn geweest van tientallen mannen in astronautachtige uitrusting en de aanwezigheid van diverse mensen met overalls al bekend was.
Verarmd uranium.
Op woensdag 7 oktober werden tussen de wrakstukken twee licht geblakerde staven van verarmd uranium van ieder 45 kilo gevonden, waarvan één doormidden was gebroken. Zulke staven werden vanwege hun zeer hoog soortelijk gewicht in verkeersvliegtuigen vaak gebruikt als balansgewicht. De ambtenaren van VROM werden daarvan op de hoogte gebracht, maar de ambtelijke top werd pas een jaar later, in september 1993 geïnformeerd. In dezelfde maand bracht stichting LAKA naar buiten dat er uranium aanwezig was. Op de stortplaats Top/Noodstort werd nog een stuk staaf gevonden. De onderzoekscommissie van de raad voor de Luchtvaart besloot in in het voorjaar van 1993 om een passage omtrent de vondst en de zoektocht naar het verarmde uranium in het concepteindrapport op te nemen. In januari 1994 werd, na aandringen van de deelraad Amsterdam-Zuidoost, in het wrakafval bij Hangar 8 nog eens 48 kilo gevonden. Bij het verslepen van een staaf werd Hangar 8 door een vonkenregen mogelijk met verarmd uranium 'besmet', hetgeen pas 3 jaar later werd ontdekt.
De balansgewichten van verarmd uranium zoals toegepast in de Boeing 747 tussen 1968 en 1983 werden ingebouwd tot en met serienummer 551. De gewichten waren voorzien van een nikkel-cadmium-beschermlaag, die contact van het onbeschermde verarmde uranium met de buitenlucht voorkomt om de vorming van uraniumoxide te voorkomen. Deze beschermlaag heeft een smeltpunt van 1453 graden Celsius, dat ver boven de temperaturen van een intense kerosinebrand ligt. Het smeltpunt van het verarmde uranium zelf ligt op 1132 graden Celsius: dit ligt ook hoger dan de maximumtemperaturen tijdens een kerosinebrand (1100 graden Celsius is als limiet vastgesteld door internationale werkgroepen).
Het verarmd uranium kreeg vanaf 1993 veel aandacht in de Tweede Kamer. Over de hoeveelheid was er veel verwarring. In de jaren erna bleven de discussies voortduren. In het eindrapport van de enquêtecommissie van april 1999 werd daarover vastgesteld:
De Parlementaire Enquete Commissie achtte het evenwel op basis van deskundigenverklaringen mogelijk dat een deel van de 150 kilo verarmd uranium is geoxideerd (verbrand) en dat een deel daarvan of alles is verspreid. Deze aanname was het 'worst-case'-scenario in afwezigheid van enig bewijs dat het verarmde uranium was verbrand. In 1999 werd er een kleine hoeveelheid uraniumoxide in Hangar 8 gevonden, alhoewel er nooit bewezen kon worden dat de straling samenhing met de EL AL luchtvaartramp. Voor wat betreft het stof in Hangar 8 kon niet vastgesteld worden of dat er een relatie was met het ongeval in de Bijlmer of met de ramp in de kerncentrale Tsjernobyl. De commissie concludeerde dat er geen sprake is van verhoogde concentraties verarmd uranium in de Bijlmermeer.
Discussie over de lading.
Op de derde persconferentie op 7 oktober 1992 verklaarde minister Hanja Maij-Weggen van Verkeer en Waterstaat, dat er in het toestel geen gevaarlijke stoffen hadden gezeten en dat de lading bestond uit parfum en bloemen.
In september 1993 doken in de media voor het eerst verhalen op dat de lading van de El-Al Boeing gevaarlijke stoffen bevatte. Een deel van de onderdelen bleek defensiemateriaal te zijn. Ook bleek dat zeker een derde van de lading niet gecontroleerd was en dat zelfs de vrachtbrieven van deze lading niet waren gecontroleerd.
Het actualiteitenprogramma NOVA vroeg in de uitzending van 1 november 1994 nieuwe minister Annemarie Jorritsma van Verkeer en Waterstaat om inzage in de boeken van de Economische Controledienst. Volgens haar voorgangster Maij-Weggen zou de ECD het ramptoestel voor vertrek op Schiphol hebben gecontroleerd en toen geen verboden lading hebben ontdekt. Jorritsma gaf NOVA geen inzage in de boeken, maar stuurde plotseling een brief naar de Tweede Kamer, waarin zij schreef dat Maij-Weggen een foutje had gemaakt. De ECD blijkt de lading niet "vooraf" te hebben geïnspecteerd, maar slechts "achteraf" aan de hand van ladinglijsten van El Al.
Het aantal vragen over de lading nam verder toe, vooral ook omdat er zich steeds meer mensen meldden met gezondheidsklachten. Aanvankelijk ging de discussie vooral over de vraag of de El-Al Boeing mogelijk meer lading bevatte dan toegestaan was (overbelading). Minister Jorritsma stuurde een overzicht van de lading naar de Tweede Kamer. In de televisie-uitzending van NOVA van 12 september 1996 werd echter gesproken over verschillen tussen deze documenten en die welke in het bezit van NOVA waren. De volgende dag schreef Jorritsma "dat er twijfels bestaan rond enkele vrachtbrieven die zij op 28 augustus 1996 naar de Tweede Kamer heeft gestuurd". Zij verklaarde later tegenover de Enquêtecommissie dat ze in grote haast naar de Kamer waren gestuurd en op zich al redelijk onleesbaar zijn, maar dat er achteraf geen verschillen waren geconstateerd. De minister betuigde achteraf spijt dat zij de informatie zonder grondige screening naar de Tweede Kamer had gestuurd. Vier jaar na de ramp stelde zij in een brief aan de Kamer "dat er nog geen volledige duidelijkheid is over het bestaan van verschillende versies van de (vracht)brieven". Het zou gaan om administratieve omissies, waarover El Al - en ook de Raad voor de Luchtvaart - helderheid moet verschaffen.
Aangifte tegen El Al.
El Al-operation manager J. Plettenberg, die op Schiphol de supervisie had over het laden en lossen van het toestel, had gemerkt dat er verschillende versies van de vrachtbrieven in omloop waren terwijl andere documenten, waaronder de vrachtgegevens van New York, ontbraken. In NOVA verklaarde Plettenberg in 1996 dat El Al vermoedelijk een overtreding heeft begaan met de vrachtdocumenten van het verongelukte vliegtuig. Na deze onthulling werd hij bij El Al ontslagen. In juli 1996 deed Plettenberg aangifte tegen El Al van verduistering van vrachtdocumenten en valsheid in geschrifte.
De Rijksverkeersinspectie concludeerde in september 1996 dat de onderzochte documenten niet met elkaar corresponderen. De Dienst Luchtvaartpolitie (LVP) constateerde naar aanleiding van de aangifte, dat er geen verschillen waren tussen de dossiers over de documenten en dat er nog steeds niets is gebleken van een strafbaar feit. Het OM stuurde het proces-verbaal van 25 november 1996 omtrent de aangifte door naar de RLD en de RvdL en overwoog geen vervolging in te stellen en geen nader onderzoek te doen wegens gebrek aan uitzicht op bewijsmateriaal en gebrek aan politiecapaciteit. De LVP rondde het onderzoek af met een pv van 30 april 1997 en het OM eind juli.
Naar aanleiding van een uitzending van NOVA op 4 oktober en een interpellatie in de Tweede Kamer op 8 oktober werd op 17 oktober 1997 bij het OM een verzoek gedaan tot heropening van het strafrechtelijk onderzoek. Dit na berichten over een dubbele boekhouding van El Al op de luchthaven Keulen-Bonn. Heropening werd afgewezen omdat de namen van de Duitse klokkenluiders wegens bronbescherming niet werden prijsgegeven.
Diplomatieke actie in 1997 en 1998.
In oktober 1997 trachtte de minister van Buitenlandse Zaken via de Israëlische ambassade meer vrachtdocumenten te achterhalen. Om meer helderheid te krijgen over de wijze waarop de diverse uitgevoerde onderzoeken met betrekking tot de lading waren uitgevoerd en hoe de betrokken instanties daarbij hadden geopereerd werd in februari 1998 de "Commissie Informatiestroom Luchtvrachtdocumentatie" oftewel de "Commissie-Hoekstra" opgezet.
Op 21 april 1998 was er overleg tussen de Nederlandse minister van V&amp;W Jorritsma en de Israëlische minister van Transport Shaul Yahalom, die in Nederland op bezoek was. Door Jorritsma werd een lijst overhandigd met een overzicht van dat gedeelte van de lading waarover geen detailinformatie beschikbaar is. Dit betrof een kwart van het bruto-ladinggewicht ter grootte van circa 29.000 kg. Het zou niet-gevaarlijke stoffen betreffen. De nog altijd ontbrekende documenten betroffen volgens Israël uitdrukkelijk geen "geheimzinnige" lading. Volgens Yahalom werd niets geheimzinnigs vervoerd en hadden ze niets te verbergen. De informatie die vervolgens werd nagezonden bleek voornamelijk reeds bekende documenten te bevatten en slechts in beperkte mate nieuwe detailinformatie. In haar eindrapport van 15 juli 1998 concludeerde de Commissie Hoekstra dat de overheidsdiensten "inconsistent" hadden gehandeld bij het verzamelen van de vrachtbrieven en dat van twintig ton lading niet achterhaald kon worden waaruit deze bestond. Op de vrachtbrieven ontbrak het gewicht van de pallets, de containers en het stuw- en opbouwmateriaal. Van circa 34 ton aan goederen ontbrak detailinformatie.
Het onderzoek naar de documenten over de lading had inmiddels geleid tot diplomatieke spanningen tussen Nederland en Israël. Op 7 december 1998 gaf de Israëlische ambassadeur Gal te kennen, dat El Al bij nog meer ongunstige berichtgeving wel eens zou kunnen besluiten Schiphol in te ruilen voor een ander Europees vliegveld.
Verder onderzoek.
In opdracht van de parlementaire enquêtecommissie publiceerde bureau DHV in februari 1999 een second opinion over het RIVM-onderzoek naar de lading. DHV wist documenten betreffende 14 ton van de nog ontbrekende 34 ton te achterhalen. Deze zou hebben bestaan uit ruim 12 ton "diverse goederen" en 1,5 ton aan electronica. "Diverse goederen" werd niet gespecificeerd en de informatie geeft geen uitsluitsel over gevaarlijkheid.
Volgens de NOTOC – de "notification to the captain" met alle informatie over de gevaarlijke lading aan boord – die de enquêtecommissie in 1999 in handen kreeg zou er aan gevaarlijke stoffen 165 liter aroma-extract plus ruim 23 ton aan cosmetica zijn geweest (zie afbeelding). Op grond van de ladingpapieren schatten het RIVM en de RLD dat er 10 ton aan gevaarlijke lading inclusief ruim 7 ton cosmetica was. Volgens de ladingpapieren was er slechts 3362 kg aan gevaarlijke stoffen aan boord inclusief 61 kg cosmetica.
De NOTOC vermeldde ruim 16 ton meer aan cosmetica dan de schatting volgens de ladingpapieren. DHV veronderstelde, dat op de NOTOC de werkelijke hoeveelheid per ongeluk drie maal was meegeteld. DHV constateerde dat de NOTOC ook 16 ton meer van de gevaarlijke stof nafta vermeldde, dan de 900 kg die de vrachtbrieven aangaven. DHV weet ook dit aan een administratief foutje. DHV concludeert in het rapport dat nog steeds 20 ton van de lading zoek is.
Op 16 en 17 februari 1999 bezochten Yarkoni van de Israëlische "Civil Aviation Administration" (Rijksluchtvaartdienst) en ambassadeur Gal opnieuw de enquêtecommissie en gaven nogmaals tegenover de commissie aan dat de lading geen gevaarlijke stoffen bevatte en alleen "general cargo" behelste. De twintig ton lading bestond volgens een pakket 'house airwaybills' dat de volgende maand door een Israëlische delegatie werd overhandigd voornamelijk uit electronica, onderdelen en apparatuur. Op basis hiervan concludeerde de enquêtecommissie dat deze had bestaan uit "general cargo" en geen gevaarlijke stoffen bevatte.
De ECD beschikte in 1998 al over drie versies van de vrachtbrief. De eerste vrachtbrieven vermeldden dat het alleen een lading voor taxfree-winkels betrof. Op een na de crash gevonden exemplaar stond 'militairy goods' aangegeven. De Israëlische krant Yedioth Achronoth wist te melden dat er in New York Sidewinderraketten waren ingeladen en brandweerlieden hadden tussen de brokstukken ritsen patroonhulzen gevonden.
Onthullingen over de lading.
Nog op de dag dat een parlementaire enquête werd voorgesteld, onthulde de NRC dat het toestel ook 190 liter oftewel 240 kilo DMMP aan boord had, goed voor de productie van 270 kilo sarin. Het is een van de vier essentiële grondstoffen voor het zenuwgas sarin.
Sarin is een dual-use-product. Volgens strijdgasdeskundigen was 190 liter voor een onderzoeksinstituut een ongewoon grote bestelling. Het jaarverbruik van sarin voor wetenschappelijk onderzoek is zelden hoger dan enige honderden grammen, in een enkel geval enige kilogrammen. Eerder hadden al meerdere leveringen van DMMP aan het Israëlisch Instituut voor Biologisch Onderzoek (IIBR) plaatsgevonden. Het was verpakt in minstens tien plastic vaatjes. Op de vrachtdocumenten die de Nederlandse autoriteiten hadden gekregen werd dat deel van de lading omschreven als "brandbare vloeistof". Deze lading was bestemd voor Israël's voornaamste staatsinstelling voor onderzoek naar de werking van gifgassen, het IIBR. Een dag na de onthulling gaf El Al toe dat een chemische stof werd vervoerd die wordt gebruikt voor de productie van het zenuwgas. De Israëlische regering verklaarde dat deze stof niet giftig is, de 190 liter DMMP bedoeld was voor het testen van filters tegen chemische wapens en volgens de internationale regelgeving op de vrachtbrief was aangegeven. Internationaal wordt aangenomen dat het IIBR een faciliteit is voor de productie van chemische en biologische wapens en tegengif tegen zulke wapens.
Extra vrachtvluchten El Al.
In april 1998 werd bekend dat El Al daags na de ramp hals over kop met minstens drie vrachtvluchten goederen van Schiphol naar Tel Aviv had laten afvoeren. Minstens één extra vlucht vertrok op de ochtend na de ramp, waartoe op de zondagavond ervoor pas was besloten. Een toestel met bestemming Amsterdam werd doorgestuurd naar Israël, waarbij op Schiphol nog 'enige' lading werd opgepikt. Hoewel de officiële onderzoekers naar de ramp het recht hadden de El Al-loods te doorzoeken, hadden zij dit (nog) niet gedaan. De extra vrachtvluchten wekten de indruk dat El Al voor de zekerheid de goederen liet afvoeren.
Gezondheidsklachten.
Om psychische schade te beperken werd door de GG&amp;GD in samenwerking met het RIAGG nazorg verleend aan de getroffen buurtbewoners en hulpverleners.
Na ongeveer een jaar meldden zich echter steeds meer bewoners en hulpverleners bij artsen met lichamelijke klachten. Veel mensen legden een verband met de Bijlmerramp. Veel gehoorde lichamelijke klachten waren slapeloosheid, chronische luchtweginfecties, pijnen, impotentie en maag- en darmklachten.
In oktober 1993 werd door de Stichting Laka bekendgemaakt dat het vliegtuig verarmd uranium als balansgewicht vervoerde, iets wat in vliegtuigen niet ongebruikelijk is. De Stichting Laka baseerde haar bevinding op het concepteindrapport van de Raad voor de Luchtvaart, die in het voorjaar van 1993 besloot om in het eindrapport openheid te verschaffen omtrent de vondst van het weinig risicovolle verarmde uranium. Dit concepteindrapport zou behandeld worden op de openbare zitting van de Raad voor de Luchtvaart op 14 en 15 september in het Congrescentrum in Den Haag. Het Kamerlid Rob van Gijzel (PvdA) stelde hierop vragen aan minister Jorritsma van Verkeer &amp; Waterstaat. De minister antwoordde dat op de avond van de ramp verondersteld mocht worden dat er geen relatie was tussen gezondheidsrisico's en de lading. Hierop stelde Rob van Gijzel dezelfde vragen aan minister Borst (Volksgezondheid). Minister Borst antwoordde dat "geen extreem giftige, zeer gevaarlijke of radioactieve stoffen" aan boord waren.
In 1994 werd voor het eerst gesproken over een groot medisch onderzoek onder de overlevenden en de hulpverleners, maar deskundigen achtten het onwaarschijnlijk dat de diversiteit van medische klachten veroorzaakt zou kunnen zijn door de Bijlmerramp. De GG&amp;GD besloot daarop geen medisch onderzoek uit te voeren.
Maar hiermee was de speculatie over een relatie tussen de gezondheidsklachten en de ramp niet over. In 1996 stelde Tara Singh Varma (GroenLinks) vragen aan minister Borst over de gezondheidsklachten. Opnieuw antwoordde de minister dat er geen reden was om aan te nemen dat de Bijlmerramp tot gezondheidsklachten bij de overlevenden heeft geleid.
Een uitspraak in het parlement van Israël, de Knesset, in 1997 deed veel stof opwaaien. Een deskundige verklaarde in het Israëlische parlement dat bij de verbranding van uranium in de Boeing zeer gevaarlijke stoffen waren vrijgekomen, die een gevaar voor de volksgezondheid waren. Deze uitspraak leidde tot nieuwe Kamervragen, maar de betrokken ministers zagen geen aanleiding hun standpunt uit 1996 te wijzigen.
Op 12 september 1997 verschenen in "Trouw" rapporten van de Amerikaanse overheid, waarin stond dat verarmd uranium al vanaf 500 graden in stofdeeltjes uit elkaar valt, veel lager dan waar altijd van uitgegaan was. Naar aanleiding van Kamervragen van Rob van Gijzel over deze onthulling, zegde de minister van Volksgezondheid een inventariserend onderzoek toe naar de gezondheidsklachten. Dit onderzoek liep echter al voor de start vertraging op.
Een onderzoek door het Zweedse Biospectron in opdracht van Stichting Visie, naar de ontlasting van 15 bij de ramp betrokken hulpverleners en bewoners leverde zorgwekkende signalen op over hoge doses uranium bij verscheidene slachtoffers. Stichting Visie riep op tot verder specifiek gericht, individueel onderzoek. Toxicoloog Frederik de Wolff van de Universiteit Leiden adviseerde de Stichting de resultaten niet naar buiten te brengen, omdat de toegepaste methode om uranium te ontdekken niet valide was. Desondanks veroorzaakte de onthulling weer politieke ophef.
Medisch onderzoek AMC.
In mei 1998 startte het eerste medische onderzoek naar de gevolgen van de Bijlmerramp, uitgevoerd door het AMC. Dit onderzoek werd met vragenlijsten afgenomen. De eerste conclusies waren dat er gevallen van auto-immuunziekten waargenomen waren. Geadviseerd werd het bloed van bepaalde patiënten nader te onderzoeken. De minister volgde dit advies niet op, omdat zij het onwaarschijnlijk achtte dat deze waarnemingen een direct verband hadden met de Bijlmerramp. Het onderzoek van het AMC ging intussen verder en in januari 1999 maakte het AMC bekend dat er mogelijk zestien gevallen van auto-immuunziekten gevonden waren waarbij een verband met de Bijlmerramp kon worden gelegd. Later werden hier nog twee gevallen aan toegevoegd.
De Gezondheidsinspectie stuurde naar aanleiding van deze conclusie een brief naar alle huisartsen in Nederland, met het verzoek extra alert te zijn op auto-immuunziekten, vooral wanneer de patiënt een verband legde met de Bijlmerramp. In deze brief werd (naar later bleek ten onrechte) gesproken over 28 gevallen van auto-immuunziekte die uit het AMC-onderzoek waren gekomen. Het aantal gevallen van auto-immuunziekten met een mogelijk verband met de Bijlmerramp werd in april 1999 vastgesteld op twaalf.
De minister van Volksgezondheid had inmiddels al toegezegd dat iedereen die dat wilde zich medisch kon laten onderzoeken. Deze toezegging kwam mede omdat de openbare verhoren van de parlementaire enquêtecommissie voor nieuwe onrust zorgden.
Medisch onderzoek RIVM.
Naast het AMC-onderzoek, deed ook het Rijksinstituut voor Volksgezondheid en Milieu (RIVM) onderzoek naar de gezondheidsklachten en de relatie met de Bijlmerramp. Het RIVM kwam tot de conclusie dat er weliswaar schadelijke stoffen bij de brand waren vrijgekomen, maar dat de gezondheidsrisico's klein waren. Het RIVM schatte het risico op 1 à 2 extra gevallen van kanker per 10.000 blootgestelde mensen. Hoewel het RIVM het onwaarschijnlijk achtte dat de Bijlmerramp op grote schaal tot gezondheidsproblemen heeft geleid, sloot het RIVM niet uit dat er in individuele gevallen wel een verband is. De kans op vergiftiging door uranium werd minimaal geacht.
Volgens een stralingsdeskundige zouden de gezondheidsklachten van omwonenden en hulpverleners niet zozeer zijn veroorzaakt door het verarmde uranium uit het staartstuk van het vliegtuig en uit eventuele militaire goederen, maar vooral door de cocktail van giftige stoffen – waaronder cyanides, dioxines en allerlei metaaldampen – die bij de brand waren vrijgekomen.
Medische ontwikkelingen vanaf 2000.
De belangenorganisatie SchipholWatch maakte in 2022 bekend dat er in de Bijlmer nog veel giftige stoffen in de bodem en het grondwater zitten, die mogelijk de medische klachten van bewoners kunnen verklaren. Gebleken is dat de ramplocatie onder meer vergiftigd is door PFOS, dat destijds waarschijnlijk in het brandblusschuim AFFF zat. Ook op Schiphol zelf is PFOS in de grond aangetroffen.
Grond- en stofmonsters.
Op 1 oktober 1998 publiceerde "Trouw" dat er uranium- en plutonium-gerelateerde stoffen in de bodem en de hangar met de wrakstukken waren aangetroffen die niet op de vrachtlijsten stonden vermeld. Er was veel tributylfosfaat (TBP) aangetroffen, dat gebruikt wordt bij de terugwinning van uranium en plutonium uit brandstofstaven van kerncentrales. TBP mag volgens de IAEA-lijst niet in Israël worden toegepast. Voorts vond men veel zirkonium, dat voornamelijk in de nucleaire industrie wordt verwerkt, bijvoorbeeld op uranium brandstofstaven. Er werd ook lanthaan en cerium gevonden, dat gebruikt wordt voor munitie met kogelpunten van verarmd uranium. Hoge concentraties aan TBP waren in 1993 al in Bijlmergrond gevonden. Diverse laboratoria vonden hoge concentraties uraniumstof in de monsters. Op de rampplek werd tevens de blauwe munitie met verarmd uranium gevonden, die gewoonlijk door Israël in de VS wordt besteld.
In 1995 hadden de Economische Controledienst, Binnenlandse Veiligheidsdienst en douane al geconstateerd dat er via Schiphol een omvangrijke doorvoer van wapens van en naar Israël bestaat. De commissie-Meijer ontdekte dat er geheime afspraken tussen Nederland en Israël bestaan omtrent El Al-vluchten.
Parlementaire enquête.
Omdat in de media geruchten bleven gonzen over de achtergronden van de ramp, besloot de Tweede Kamer in april 1998 tot instelling van een werkgroep die alle gebeurtenissen moest inventariseren rond de toedracht en afwikkeling van de ramp. Deze werkgroep, onder leiding van CDA-Kamerlid Theo Meijer, adviseerde een parlementaire enquete te houden om te proberen de openstaande vragen beantwoord te krijgen. In oktober 1998 begon de parlementaire enquêtecommissie.
Na enkele maanden voorbereiding begonnen de openbare verhoren op 27 januari 1999. In totaal werden negentig getuigen gehoord. De exacte samenstelling van de lading, met name gevaarlijke stoffen, was een van de speerpunten in de parlementaire enquête. In de tweede week van de verhoren maakte de commissie bekend dat zij beschikte over bewijzen dat de Luchtverkeersbeveiliging (LVB) van het begin af aan had geweten dat de lading van het ramptoestel giftige stoffen bevatte, maar dit op verzoek van El Al verzwegen had. Deze onthulling leidde tot grote politieke verontwaardiging en verschillende topambtenaren werden op non-actief gesteld. Uit een op tape vastgelegd gesprek tussen Schiphol en een functionaris van El Al bleek dat al minuten na de crash, was gewaarschuwd voor de lading van het vliegtuig. In een tweede gesprek anderhalf uur later, werd er op aangedrongen om de exacte aard van de lading niet bekend te maken. Na een moeizame speurtocht naar de documenten over de ontbrekende 34 ton, concludeert
de enquêtecommissie in par. 4.3.6 van haar eindrapport, dat er niet met de lading gefraudeerd is. Zij wijt de geconstateerde verschillen aan diverse fouten in de documenten.
Op 22 april 1999 presenteerde de commissie haar eindconclusies. De enquêtecommissie was vernietigend over de informatievoorziening van premier Wim Kok en vooral de vicepremiers Annemarie Jorritsma en Els Borst aan de Tweede Kamer. Meerdere malen was de Tweede Kamer verkeerd voorgelicht. Verder had de commissie kritiek op het gebrek aan informatievoorziening van ambtenaren aan de verantwoordelijken, het gebrek aan coördinatie en het doorschuiven van verantwoordelijkheden. Ook vond de commissie dat de berging niet goed was verlopen en dat het onderzoek van de Raad voor de Luchtvaart op bepaalde punten niet deugde.
Politieke nasleep.
Het debat over het rapport van de enquêtecommissie in de Tweede Kamer eindigde voor veel mensen in een teleurstelling. Vooral overlevenden hadden hun hoop gevestigd op de commissie en hoopten via de politiek hun gelijk te krijgen.
Vrijwel alle politieke partijen namen de belangrijkste en politiek meest gevoelige conclusies van de enquêtecommissie niet over. Alleen de SP, het CDA en GroenLinks konden zich vinden in de aanbevelingen van de enquêtecommissie. Bovendien vonden veel Kamerleden dat de commissie de getuigen te veel als verdachten had behandeld. Wel kreeg de commissie lof voor het boven tafel halen van de inhoud van het vrachtvliegtuig.
De behandeling van het rapport werd vertraagd door de val van het kabinet na het afwijzen van de referendumwet in de Eerste Kamer en de daarop volgende lijmpoging. Ondanks de felle kritiek op hun functioneren haalde een motie van wantrouwen tegen Kok, Jorritsma en Borst het niet. In plaats daarvan kwamen de coalitiepartijen met de "Motie Melkert", genoemd naar de toenmalige fractievoorzitter van de PvdA Ad Melkert, waarin "de regering werd gevraagd lessen te trekken uit de tekortkomingen bij de afhandeling van de Bijlmerramp". De paarse partijen, uitgezonderd de PvdA-leden Rob van Gijzel en Rob Oudkerk en D66-lid Augusteijn, verwierpen de motie van wantrouwen en namen de motie Melkert aan. Commissielid Van den Doel stemde tegen de conclusies van de enquêtecommissie.
Geheimhouding.
De meeste stukken van het onderzoek van de RLD zijn nog altijd geheim tot minstens 2062.
Burgemeester Ed van Thijn had in 1993 al de tergend lange duur van het RLD-onderzoek bekritiseerd. RLD-directeur Henk Wolleswinkel verklaarde toen, dat een dergelijk onderzoek volgens de wet nu eenmaal niet openbaar is. "Als in de wet staat dat een onderzoeksrapport niet openbaar is, dan heeft de wetgever een steek laten vallen."
Veel details over de Bijlmerramp lagen volgens Rob van Gijzel onder geheimhouding en nog meer bewijzen zijn vernietigd, allerlei geluids- en filmopnames in de prullenbak gegooid. De geheimhouding op veel documenten, die in 2022 zou aflopen, werd kort tevoren verlengd zonder duidelijke reden. Op 13 april 2023 diende Kamerlid Pieter Omtzigt een bijna Kamerbreed ondertekende motie in om de geheimhouding deels op te heffen. Het Adviescollege Openbaarheid en Informatiehuishouding bood 6 juli 2023 aan de Tweede Kamer een Plan van Aanpak aan om te onderzoeken of gedeeltelijke vrijgave mogelijk is, rekening houdend met onder meer de openbaarheidsbeperking van het Verdrag inzake de internationale burgerluchtvaart.
Sinds 10 september 2024 is een deel van het archief openbaar gemaakt.
Kritiek op onderzoek RLD.
Trouw-journalist Vincent Dekker schreef een kritisch boek onder de titel "Going down, Going down, de ware toedracht van de Bijlmerramp", over het onderzoek naar de Bijlmerramp. Daarin richt hij zijn pijlen met name op de Rijksluchtvaartdienst (RLD), die in 1992-93 het onderzoek naar de oorzaak van de ramp leidde. Dekker stelt daarin, dat de RLD de toedracht van de ramp van meet af aan heeft willen verdoezelen. Dat de El Al-Boeing tijdens de fatale vlucht twee motoren verloor was volgens hem niet de oorzaak van de ramp, maar het feit dat het toestel met goedkeuring van de verkeersleiding tot tweemaal toe een ronde boven Amsterdam vloog, in plaats van het bevel te krijgen voor een noodlanding in het IJsselmeer. Volgens Dekker is het onjuist dat de verkeersleiding daartoe niet de bevoegdheid had.
Volgens Dekker heeft de RLD bewust verzuimd aanbevelingen te doen om de veiligheid van woonwijken in de toekomst te vergroten. Hij stelt dat de economische belangen van Schiphol zwaarder wegen dan de risico's voor omwonenden. Ook schrijft hij dat Wolleswinkel willens en wetens heeft verzuimd suggesties te doen over het vervoer van chemicaliën door de lucht, het vervangen van de Buitenveldertbaan en het weren van uranium uit vliegtuigen. De RLD had de angst dat de waarheid over de rampvlucht de groeiplannen van Schiphol zou vertragen. Dekker noemt het ook opmerkelijk dat tal van mensen met wie hij beroepshalve sprak, door hun superieuren een spreekverbod kregen opgelegd en dat hun verklaringen niet in het RLD-rapport over de ramp zijn terug te vinden. Volgens De Groene had de RLD eerder al gesjoemeld met cijfers rond de uitbreiding van Schiphol en tijdens het eerste onderzoek naar de Bijlmerramp van alles verzwegen, zoals de aanwezigheid van het verarmde uranium.
Dekker verweet de RLD ook hem in zijn journalistieke onderzoek naar de Bijlmerramp te hebben willen schaden en zelfs te hebben geïntimideerd. Wolleswinkel zei in 2017, 25 jaar na dato, daarentegen dat hij zelf juist door de overheid was tegengewerkt. Er was afgesproken dat het onderzoek conform de nieuwe Luchtvaartongevallenwet zou plaatsvinden, waarbij hij zou worden aangestuurd door de Raad voor de Luchtvaart en niet door de minister. Minister Maij-Weggen liep hem echter tegen de afspraken in voortdurend voor de voeten en gaf hem in strijd met de wet politieke instructies, waardoor de onafhankelijkheid van het onderzoek ernstig werd aangetast. Persbijeenkomsten werden door Maij-Weggen geblokkeerd. Ze wilde niet dat de RLD met een eigen verhaal naar buiten zou komen. Wolleswinkel, in dienst van de RLD, deed onderzoek naar de rol bij de ramp van de verkeersleiding en de luchtvaartinspectie die deel uitmaakten van dezelfde organisatie.
In 2023 beschreef RLD-onderzoeker Henk Pruis in een aantal recensies van Dekkers boek "Going Down, Going Down" dat hij het op grond van de feiten oneens was met de analyses van de auteur in zijn boek. De FDR werd in hangar 8 gevonden, en niet in de Bijlmermeer en uit de factual findings van de motorfabrikant Pratt &amp; Whitney en de FDR gegevens met stabiele N1 (toerental van de Fan), N2 (toerental lage druk compressor), EGT (Exhaust Gas Temperature) en EPR (Engine Pressure Ratio) bleek dat de motoren normaal functioneerden tot het moment van afbreken. Er was dus geen sprake van een zogenaamde stall. Ook tekende hij bezwaar aan tegen Dekkers stelling dat een landing op het IJsselmeer meer voor de hand had gelegen. Pruis schreef een aantal zeer kritische recensies met betrekking tot de heruitgave van het boek "Going down Going Down" in 2022 van journalist Vincent Dekker. Hij betoogt dat de auteur de feiten onvoldoende kent en er onzorgvuldig en selectief mee omgaat. In zijn ogen is het boek achterhaald en vertelt het niet het eerlijke verhaal.
Sloop flats.
Anderhalve maand na de ramp vergaderden bewoners van Groeneveen of hun flat moest worden afgebroken of weer opgebouwd; zij kozen voor wederopbouw. Veel bewoners trokken echter weg; een deel van hen keerde later alsnog terug. Naderhand zijn er 161 Groeneveense appartementen gesloopt; 320 flatwoningen van Groeneveen zijn gespaard. Klein-Kruitberg is geheel afgebroken. Het terrein van de voormalige flats ligt sindsdien braak en is onderdeel geworden van het omliggende park.
Slachtoffers.
In de getroffen woningen stonden volgens het bevolkingsregister 239 mensen ingeschreven. Omdat er op de avond na het neerstorten slechts enkele tientallen gewonden naar ziekenhuizen in de omgeving waren overgebracht, vreesde de brandweer dat het aantal doden enorm moest zijn. De hulpverleners en bergers zochten in de berg smeulend puin naar eventuele overlevenden en lichamen en lichaamsdelen van slachtoffers.
De identificatie van de slachtoffers was lastig. In eerste instantie was er een lijst met 1.566 vermiste personen. Deze lijst was zo lang omdat er mensen waren die misbruik van deze ramp maakten door mensen valselijk als vermist op te geven, bijvoorbeeld wegens betalingsverplichtingen van de 'vermiste'. Door de vele illegaliteit bleken de meest juiste bronnen de postorderbedrijven en dierenartsen te zijn.
Slachtoffercijfers.
In de dagen na de ramp steeg het aantal vermisten tot boven de 1.500. Vanuit de overheid werd in eerste instantie rekening gehouden met een dodental van boven de 200, vaak 250. Later werd het aantal doden officieel vastgesteld op 43, wat voor een ramp van deze omvang een klein aantal genoemd kon worden. Belangrijkste redenen waren dat het vliegtuig slechts één passagier vervoerde en dat veel mensen op het moment van de crash niet thuis waren. In totaal waren er 26 gewonden. Elf daarvan moesten in een ziekenhuis worden opgenomen. De parlementaire enquêtecommissie concludeerde in 1998 dat het gevonden aantal lichamen overeenkwam met het aantal vermisten en dat er dus geen redenen waren om te veronderstellen dat het werkelijke dodencijfer hoger lag. Over het werkelijke aantal bleef evenwel twijfel bestaan, met name vanwege gevonden lichaamsdelen die niet aan vermisten konden worden gekoppeld. Ook is er een veronderstelling dat van een onbekend aantal slachtoffers geen lichaamsdelen zijn gevonden, bijvoorbeeld omdat de lichamen volledig zouden zijn verbrand. De Schotse patholoog A. Busuttil schatte dat 10 tot 20 procent van de slachtoffers geheel zou kunnen zijn verast. Ook brandweerlieden gingen van deze mogelijkheid uit. Zij zagen nog rechtopstaande flats met slaapkamers waarin alles van de aardbodem was verdwenen, behalve nog maar een metalen frame, vermoedelijk van het bed.
Het relatief lage slachtoffercijfer werd door sommigen verklaard doordat er mogelijk veel illegaal verblijvende personen in de flats woonden. Veel van hen waren mogelijk omgekomen of zouden humanitaire hulp nodig hebben, zonder dat de buitenwereld het wist. Om hierover duidelijkheid te krijgen hoeveel mensen zonder papieren ten tijde van het ongeluk in de flats zouden hebben gewoond, riep de overheid hen op zich te melden. Burgemeester Ed van Thijn besloot vervolgens, in overleg met staatssecretaris Aad Kosto, dat illegalen die de ramp hadden overleefd in aanmerking zouden komen voor een verblijfsvergunning. Zij zouden op de zogeheten Kosto-lijst komen. Hiervan werd echter massaal misbruik gemaakt: binnen enkele weken beweerden 1797 personen dat zij in Groeneveen of Klein-Kruitberg zouden hebben gewoond, terwijl de meesten in feite elders woonden. Sommigen waren zelfs van buiten Nederland (zoals Brussel) naar Amsterdam gereisd om aanspraak te komen maken op de regeling. Na een grondige screening kwamen er 91 mensen op de Kosto-lijst, waarvan er uiteindelijk 55 een definitieve verblijfsvergunning kregen. De lijst van vermisten is na systematisch onderzoek uiteindelijk gereduceerd van bijna 1.600 naar 0.
Herdenking.
De overlevenden en nabestaanden van de ramp richtten snel na de ramp een herdenkingsplaats in rondom "de boom die alles zag", een boom op de rampplek die de crash en de brand had overleefd. Rondom deze boom werden waxinelichtjes en foto's geplaatst. Al snel werd deze plek een belangrijke plaats voor mensen die hun verdriet wilden verwerken. Later werd deze plaats wat geïnstitutionaliseerd: door de architect Herman Hertzberger werd er een soort galerij opgericht met teksten die betrekking hebben op de ramp en met mozaïektegels die bewoners, overlevenden en hulpverleners zelf hebben gemaakt onder leiding van Akelei Hertzberger, de dochter van de architect. Door de gemeente Amsterdam werd later een nieuw monument opgericht. Dit leidde tot woede onder bewoners, omdat zij niet betrokken waren bij dit monument en zij zich er niet in herkenden. Voor het beheer en onderhoud van het monument werd de "Stichting Beheer Het Groeiend Monument" opgericht.
Jaarlijks vindt bij "de boom die alles zag" een herdenking van de slachtoffers plaats. Tijdens deze herdenking vliegen er geen vliegtuigen over de Bijlmer, normaal een drukke aanvliegroute voor Schiphol.
De regering besloot op initiatief van Van Gijzel (PvdA) tot het oprichten van een financieel noodfonds (Hulpfonds Gedupeerden Vliegramp Bijlmermeer) dat slachtoffers met ernstige psychosociale problemen een eenmalige tegemoetkoming wilde geven.

</doc>
<doc id="20281" url="https://nl.wikipedia.org/wiki?curid=20281" title="Marianum (beeld)">
Marianum (beeld)

Een Marianum is een beeldhouwwerk bestaande uit twee ruggelings tegen elkaar geplaatste Mariabeelden, veelal omgeven door een krans van stralen, soms ook van bloemen in de vorm van een rozenkrans. In dat laatste geval spreekt men van een rozenkransmadonna. De Mariabeelden bestaan meestal uit twee identieke, maar gespiegelde helften, die precies op elkaar passen, zodat niets van de achterkant zichtbaar is. Maria draagt op beide beelden het Christuskind en staat meestal op de maansikkel of op de wolken. 
Verwijzingen.
De voorstelling is gebaseerd op een passage uit het Bijbelboek Openbaring van Johannes:
Ook kunnen zon en maan verwijzen naar de bruid in een passage uit het Bijbelboek Hooglied:
Plaatsing in de kerk.
Een Marianum hangt aan het gewelf van de kerk, meestal halverwege het kerkschip, zodat het van beide zijden te zien is. Het wordt gezien als tegenhanger van het Triomfkruis dat op de scheiding van koor en schip vanuit het gewelf neerhangt. Het midden in het schip hangende Marianum, is gericht op het oosten en het westen. Maria, zo verschijnend, is het symbolische middelpunt van kerk en christelijke leven.
Tijdsperiode.
De meeste van deze werken dateren uit de late vijftiende en de zestiende eeuw. De verspreiding van dit soort voorstellingen wordt gerelateerd aan prediking van de rozenkrans door de dominicanen.
Verspreiding.
Marianums komen vooral voor in de laatgotische periode in het Luiks-Limburgse Maasland, in Nederland en in Duitsland.
Nederland.
in Nederland bevinden zich Marianums onder andere te :
België.
In Vlaanderen bevinden zich Marianums in: 
Duitsland.
De Marianums in Duitsland geven soms een bepaalde scene uit het Marialeven weer, bv. de Annunciatie, zoals Veit Stoss' beroemde lindehouten "Engelsgruss" in de Sint-Laurentiuskerk te Neurenberg. 
Het Marianum in het koor van de Dom van Aken werd in 1524 gesigneerd door Jan van Steffeswert. 
Het exemplaar in Kalkar in de Sint-Nicolaikerk wordt gecombineerd met een kroonluchter 

</doc>
<doc id="20282" url="https://nl.wikipedia.org/wiki?curid=20282" title="Piet Wiersma">
Piet Wiersma

Pieter Niekel Wiersma (Aduard, 17 juni 1946 – Groningen, 21 augustus 2003) was een Groningse organist.
Piet Wiersma nam een bijzondere plaats in te midden van de noordelijke organisten. Hoewel de meeste Groninger organisten zich voornamelijk bezig lijken te houden met barokmuziek en de vele zeventiende- en achttiende-eeuwse orgels was Wiersma ook gericht op muziek uit latere stijlperioden.
Hij hield zich bezig met een project om alle werken van Bach op te nemen op Groninger orgels: Bach in Groningen. Volgens sommigen stond hij niet bepaald bekend als Bach-specialist, maar anderen bejubelen hem als Bach-vertolker met de juiste keuze van tempo en kleur. Hij werd met name geroemd om zijn registraties.
Biografie.
Piet Wiersma werd geboren in Aduard en kreeg zijn eerste orgellessen op zijn elfde jaar van Johan van Meurs op het Schnitgerorgel van de Der Aa-kerk te Groningen. Na toelating tot het Groninger conservatorium op zijn vijftiende jaar werd hij vervolgens opgeleid door Wim van Beek, onder wie hij in 1971 afstudeerde. In 1975 behaalde hij de Prix d'Excellence. Hij begon als kerkorganist op zijn elfde jaar in het Groninger Oostwold (Westerkwartier) en speelde in de daarop volgende jaren in vele kerken in de stad Groningen, met als vaste betrekking eerst de Oosterkerk en later de Goede Herderkerk (waar hij ook een koor had; hij had in die tijd vele koren) en de Remonstrantse kerk.
In 1983 werd hij aangesteld als organist van de Grote Kerk in Monnickendam, alwaar hij tot zijn dood vaste organist was. Hij bleef noorderling en had een succesvolle privé-praktijk als orgelleraar. Hij had de laatste jaren zo'n tachtig leerlingen en werd daarom wel gekscherend "lesboer" genoemd. Hij gaf les in Assen (CGK), Haren (Groningen), Zuidlaren, Farmsum, Glimmen, Kollumerzwaag, Buitenpost, Monnickendam, Haarlem (Nieuwe Kerk), Harderwijk en Elburg. Bij amateurconcoursen in het Groningerland en elders vielen zijn leerlingen regelmatig in de prijzen.
In de eerste jaren van zijn carrière was hij vooral bezig was met het zoeken naar repertoire dat muzikaal van goede kwaliteit was en bij een breder publiek gewaardeerd werd: hij zocht zijn heil in de tonale muziek en vele salonmuzikale werken stonden bij hem op het programma. In principe speelde hij alles, maar hij genoot het meest van Bach, Krebs en de componisten uit de eeuw daarna. De laatste jaren van zijn leven was Piet Wiersma voornamelijk bezig met de muziek van Bach. In Elburg heeft Piet Wiersma rond het jaar 2000 alle orgelmuziek van Bach op zo'n twintig concerten gespeeld. Verder heeft Piet Wiersma in het Bachjaar 2000 alle orgelmuziek van Bach in één week gespeeld tijdens een orgelreis in de Duitse deelstaten Thüringen en Sachsen.
In tegenstelling tot veel van zijn collega's was het niet Wiersma's streven stijlzuivere barok uit het orgel te halen; voor hem stond muziek maken voorop. Bij de muziek van J.S. Bach mocht je echter volgens Wiersma niet of nauwelijks afwijken van de authentiek overgeleverde noten. Bij de zeer vele orgelconcerten die hij de laatste decennia heeft gegeven, speelde hij van alles: Bach, romantiek en modern, zo'n honderd concerten per jaar, in binnen- en buitenland. Zo concerteerde hij onder meer in Oost-Europa, Noord- en Zuid-Amerika en de St Paul's Cathedral in Londen.
In 2004 verscheen bij de Stichting Groningen Orgelland onder nr SGO030, een herdenkings CD met (deels historische) opnamen van het spel van Piet Wiersma op Hinsz orgels. De CD is inmiddels uitverkocht maar nog wel in bibliotheken te verkrijgen. Het archief van Piet Wiersma bevindt zich bij de Groninger Archieven onder het toegangsnummer 2299.

</doc>
<doc id="20284" url="https://nl.wikipedia.org/wiki?curid=20284" title="Philips in Noord-Nederland">
Philips in Noord-Nederland

Sinds het begin van de jaren 50 heeft de firma Philips een aantal vestigingen van Philips in Noord-Nederland.
Dit artikel geeft een kort overzicht van hun opkomst, bloei en neergang. Anno 2020 is de vestiging in Drachten de enige nog in bedrijf zijnde Philips-locatie in Noord-Nederland.

</doc>
<doc id="20286" url="https://nl.wikipedia.org/wiki?curid=20286" title="Ali Hassan al-Majid">
Ali Hassan al-Majid

Ali Hassan al-Majid (Arabisch: علي حسن عبد المجيد التكريتي, "Alī Ḥasan ʿAbd al-Majīd al-Tikrītī") (Tikrit, 30 november 1941 - Bagdad, 25 januari 2010) was een Iraakse generaal, politicus en oorlogsmisdadiger. Hij was onder meer minister van defensie. Als de verantwoordelijke achter de gifgasaanval op Halabja, een aanval met chemische wapens tegen Iraakse Koerden, waarbij in 1988 duizenden mensen om het leven kwamen, kreeg hij de bijnamen "Ali Chemicali" en "de slager van Koerdistan." In Engelstalige teksten werd hij "Chemical Ali" genoemd.
Biografie.
Al-Majid was een neef van president Saddam Hoessein en was jarenlang diens chauffeur. In de jaren 1987-1988 was hij gouverneur van het noorden, waar hij op uiterst bloedige wijze een opstand van Koerden neersloeg. Na de invasie van Irak in Koeweit werd hij militair gouverneur van Koeweit tijdens de Iraakse bezetting van 1990-1991. Na de eerste Golfoorlog had Al-Majid de leiding over de divisies van de Republikeinse Garde die waren belast met het neerslaan van een opstand van sjiieten in het zuiden van Irak. Tussen 1991 en 1995 was hij achtereenvolgens minister van Binnenlandse Zaken en van Defensie. Daarna maakte hij deel uit van de leiding van de Ba'ath-partij.
Tijdens de laatste Golfoorlog werd vermoed dat Al-Majid in april 2003 was overleden tijdens een aanval op een woning in Zuid-Irak. Die bleek hij evenwel te hebben overleefd; op 21 augustus 2003 werd hij alsnog door het Amerikaanse leger gearresteerd.
Tijdens zijn proces, op 11 januari 2007, gaf Al-Majid toe in 1988 opdracht te hebben gegeven tot executie van Koerden die tijdens de Anfal-campagne weigerden hun dorpen in het noorden van Irak te verlaten. Op 2 april 2007 werd de doodstraf tegen hem geëist. Nog diezelfde maand, op 26 april 2007, werden zijn vrouw en zijn dochter in hun huis in Tikrit door onbekenden vermoord. Al-Majid zelf werd op 24 juni 2007 tot dood door ophanging veroordeeld. Op 4 september 2007 werd zijn hoger beroep afgewezen door het Iraaks Hooggerechtshof. Volgens het Iraakse recht moest hij binnen 30 dagen na het eindvonnis geëxecuteerd worden, maar dit werd uiteindelijk uitgesteld in verband met de ramadan. Op 18 oktober 2007 maakte een Iraakse regeringswoordvoerder bekend dat Ali Chemicali binnen enkele dagen zou worden geëxecuteerd. Op 14 november 2007 werd bekend, dat de Iraakse regering ongeduldig was geworden inzake de overdracht van Ali Chemicali en nog twee andere veroordeelden door de Verenigde Staten. De vertraging in de executie van de drie mannen werd veroorzaakt door het bezwaar tegen de executie van een van hen: sultan Hashem (de voormalige minister van Defensie onder Saddam Hoessein). De soennieten wilden hem sparen, omdat hij slechts bevelen zou hebben opgevolgd.
Op 21 augustus 2007 begon het proces tegen Al-Majid en veertien andere verdachten wegens hun aandeel in het neerslaan van een sjiitische opstand in het zuiden van Irak, in 1991. Deze opstand viel samen met de nasleep van de bevrijding van Koeweit.
Eind februari 2008 stemde de presidentiële raad van Irak alsnog in met de door het hoger beroep-arrest van 4 september 2007 bekrachtigde, maar vervolgens uitgestelde ophanging van Al-Majid. De daarop volgende, hernieuwde uitvoeringsperiode van 30 dagen verstreek evenwel wederom zonder uitvoering van executie.
Op 20 april 2008 werd bekend, dat Al-Majid in hongerstaking was gegaan en in het ziekenhuis opgenomen. Op 22 april 2008 verliet hij het ziekenhuis alweer, omdat zijn toestand stabiel zou zijn.
Al-Majid werd op 2 december 2008 door een Iraakse rechtbank voor de tweede maal tot de doodstraf veroordeeld, dit keer wegens het neerslaan van de sjiitische opstand in het zuiden van Irak in 1991. Een dag later werd de oud-bestuurder van de Ba'ath-partij Abdul-Ghani Abdul-Ghafur eveneens veroordeeld tot de doodstraf.
Al-Majid werd op 2 maart 2009 voor de derde keer veroordeeld tot de doodstraf, nu vanwege het vermoorden van Groot-Ayatollah Mohammed Sadiq al-Sadr in 1999.
Op 2 augustus 2009 werd gemeld, dat Ali Hassan al-Majid tot zeven jaar gevangenisstraf werd veroordeeld door het Iraakse Hoge Tribunaal wegens de deportatie van Koerden in 1980. Tariq Aziz werd tot eenzelfde gevangenisstraf veroordeeld.
Op 17 januari 2010 werd hij voor de gifgasaanval op de Koerdische plaats Halabja voor de laatste keer ter dood veroordeeld. Op 25 januari 2010 werd hij opgehangen.

</doc>
<doc id="20288" url="https://nl.wikipedia.org/wiki?curid=20288" title="Stripschapprijs">
Stripschapprijs

De Stripschapprijs is de enige oeuvreprijs die Nederland kent voor stripmakers. Hij wordt jaarlijks toegekend door Het Stripschap, een genootschap van stripliefhebbers. Aan de prijs is geen geldbedrag verbonden. De prijs bestaat uit een oorkonde en een plastiek.
Plastiek.
De plastiek van de prijs, naar ontwerp van Ton van Beest, werd van 1974 tot 2004 in brons gegoten door 't Medaillehuis Wijnands &amp; Van Rensen in Amsterdam, waar ook ruim twintig jaar de Stripschappenningen gemaakt werden. Per 1 januari 2005 nam Zilverfabriek W. van Veluw BV in Zeist de verantwoordelijkheid over. De prijs van 2005 goten zij nog onder supervisie van Hennie Groot van 't Medaillehuis. De Bulletje en Boonestaak Schaal kwam in het begin van een bedrijf bij Tiel, maar minstens sinds 2005 van CTS Promo in Zwanenburg.
Uitreiking.
De prijs werd uitgereikt op het stripfestival De Stripdagen dat in het najaar plaatsvindt. Sinds 2021 vindt de uitreiking plaats in het Forum in Groningen"."
Winnaars.
Bij sommige winnaars staat de naam van hun bekendste strip(s) vermeld; merk echter op dat de prijs een oeuvreprijs is, en dus niet aan een specifieke serie gebonden.

</doc>
<doc id="20289" url="https://nl.wikipedia.org/wiki?curid=20289" title="Het Stripschap">
Het Stripschap

Het Stripschap is een Nederlands genootschap van stripliefhebbers dat op 11 oktober 1967 door onder anderen P. Hans Frankfurther werd opgericht met als doel de waardering te bevorderen voor het beeldverhaal in het algemeen en het Nederlandse beeldverhaal in het bijzonder.
In 1997 werd ter gelegenheid van het dertigjarig jubileum van het Stripschap een eenmalige prijs, de Trentenaire, uitgereikt. Thé Tjong Khing kreeg deze prijs voor zijn gehele oeuvre als striptekenaar. Hij werkte ruim twintig jaar voor de Toonder-studio's en maakte onder meer de stripreeksen "Iris" en "Arman &amp; Ilva".
Het Stripschap organiseert sinds 1980 jaarlijks De Stripdagen, het grootste stripfestval van Nederland. Bij deze gelegenheid wordt jaarlijks de Stripschapprijs uitgereikt, de belangrijkste prijs die Nederland kent voor stripmakers. Ook worden tijdens de Stripdagen de Stripschappenningen, jaarprijzen in verschillende categorieën, de Bulletje en Boonestaak Schaal en de P. Hans Frankfurtherprijs uitgereikt.
"Het Stripschap" is sinds begin 2006 de uitgever van het tijdschrift Stripnieuws. Daarnaast geeft Stichting Uitgeverij Stripstift in opdracht van Het Stripschap het stripinformatieblad Stripschrift uit.
De Stripschapprijs.
De Stripschapprijs is een oeuvreprijs die sinds 1974 jaarlijks wordt toegekend aan een striptekenaar of tekstschrijver die zich buitengewoon verdienstelijk heeft gemaakt voor het beeldverhaal in het algemeen en het Nederlandse beeldverhaal in het bijzonder. De Stripschapprijs wordt toegekend door het bestuur van Het Stripschap op voordracht van een onafhankelijke commissie, die ieder jaar opnieuw wordt samengesteld. De commissieleden hebben ieder op hun eigen manier een raakvlak met de stripwereld. De Stripschapprijs bestaat uit een bronzen plastiek met oorkonde, die tijdens De Stripdagen werd uitgereikt. Sinds 2021 vindt de uitreiking plaats in het Forum in Groningen.
P. Hans Frankfurtherprijs.
De P. Hans Frankfurtherprijs is een stripprijs die uitgereikt wordt aan personen of instanties die bijzonder verdienstelijk zijn geweest voor de strip. De eerste keer dat de prijs werd uitgereikt was in 1981 en werd de Jaarprijs voor Bijzondere Verdiensten genoemd. Na het overlijden van Frankfurther in 1996 (Hij overleed bij een poging zijn zoon te redden van de verdrinkingsdood, beiden kwamen om.), werd de prijs naar hem genoemd.

</doc>
<doc id="20290" url="https://nl.wikipedia.org/wiki?curid=20290" title="Stripschapsprijs">
Stripschapsprijs



</doc>
<doc id="20291" url="https://nl.wikipedia.org/wiki?curid=20291" title="Gigolo">
Gigolo

Een gigolo is een (mannelijke) prostitué; meestal wordt hiermee een man bedoeld die seksuele diensten aan vrouwen levert, maar het kan ook homoseksuele prostitutie betreffen. Het woord is ontleend aan het Frans. Een synoniem dat in onbruik is geraakt, is een lothario.
In 1925 had het Hotel Des Indes naar eigen zeggen een primeur in de vorm van een gigolo. In die tijd stond een gigolo voor een danser die ongetrouwde vrouwen vermaakte; pas later veranderde het imago van de gigolo.
In de filmcomedy "" uit 2005 speelt Rob Schneider een aquariumschoonmaker die 'per ongeluk' in het gigolovak rolt. Een andere film waarin dit beroep een rol speelt, is "American Gigolo" uit 1980 van regisseur Paul Schrader.
De Vlaamse, maar in het Frans schrijvende, André Baillon wordt in zijn biografie door Frans Denissen "Le gigolo d'Irma Idéal" genoemd. Shai Shahar, partner van sekscoach Cora Emens, is een bekende Nederlandse voormalig gigolo.

</doc>
<doc id="20297" url="https://nl.wikipedia.org/wiki?curid=20297" title="Andrea Gabrieli">
Andrea Gabrieli

Andrea di Cannaregio Gabrieli (ca 1533 - 1585) wordt gerekend tot de belangrijkste Venetiaanse componisten van zijn tijd.
Levensloop.
Details over Gabrieli's eerste levensjaren zijn schaars. In oudere studies werd zijn geboortejaar ca. 1510 gesteld en wordt hij beschouwd als een leerling van Adriaan Willaert, de kapelmeester van de Basiliek van San Marco. In de jaren 1980 werd het register ontdekt waarin niet enkel zijn sterfdatum wordt vermeld (30 augustus 1585), maar ook dat hij toen "ongeveer 52 jaar oud was", waardoor zijn geboortejaar eerder rond 1533 terechtkomt. Zeker is dat hij tussen 1562 en 1565 in Duitsland was en in München samenwerkte met Orlandus Lassus. In 1566 verwerft hij de post van organist aan de San Marco in Venetië.
Werken.
Andrea Gabrieli, hoewel geen kapelmeester, schreef ook veel liturgische en ceremoniële muziek voor de San Marco. Van zijn hand zijn meer dan honderd motetten en madrigalen bekend en een kleiner aantal instrumentale werken. Tot zijn meest bekende leerlingen behoren zijn neef Giovanni Gabrieli, zelf een belangrijk componist en uitgever van een groot deel van Andrea's werk publiceerde en Hans Leo Hassler.

</doc>
<doc id="20298" url="https://nl.wikipedia.org/wiki?curid=20298" title="Euregionale Architectuur Prijs">
Euregionale Architectuur Prijs

De Euregionale Architectuur Prijs (Prix Euregional d'Architecture) is een samenwerkingsverband tussen ontwerpopleidingen die zich bevinden in de Europese regio Maas-Rijn. De organisatie van de EAP is in handen van het "Vitruvianum", Studiecentrum voor Architectuur in de Euregio Maas-Rijn te Heerlen.
Deelnemers.
Deelnemers aan de EAP zijn afkomstig van vijf architectuuropleidingen uit Nederland, België en Duitsland. Uit alle afstudeerders van de deelnemende opleidingen worden er een aantal genomineerd, waarna de jurering plaatsvindt.
Vergelijkbaar met de EAP is de Archiprix.

</doc>
<doc id="20299" url="https://nl.wikipedia.org/wiki?curid=20299" title="Dom van Keulen">
Dom van Keulen

De Dom van Keulen ("Dom St. Peter und Maria") is een gotische kathedraal in het centrum van de Duitse stad Keulen. Het is de hoofdkerk van het aartsbisdom Keulen. Daarnaast is het de grootste kathedraal in Duitsland.
De bouw begon op 15 augustus 1248 en kwam in de 15e eeuw stil te liggen. Pas eeuwen later, in 1824, werd de bouw hervat op basis van de originele ontwerpen. De kathedraal werd, inclusief de kenmerkende torens, in 1880 uiteindelijk in neogotische stijl voltooid. Alleen het laagste gedeelte van de westelijke toren is nog uit de 13e eeuw.
De dom is gebouwd in de vorm van een kruiskerk en is inclusief het schip en de torens 144,58 meter lang en 86,25 meter breed. Het gebouw heeft een bijzondere inventaris, waaronder enkele glas in loodramen die dateren uit de 14e en de 16e eeuw.
De kathedraal bevindt zich op een afstand van 250 meter van de Rijn en ligt in de buurt van het Köln Hauptbahnhof, de Hohenzollernbrücke, het Museum Ludwig en het Römisch-Germanisches Museum. Aan de noordkant van de dom bevindt zich de domschatkamer.
Geschiedenis.
Voorgeschiedenis.
De huidige dom staat op de plek waar in de laatste jaren van het Romeinse Rijk christenen elkaar ontmoetten in Keulen. Verschillende kerken hebben sindsdien op die plek gestaan, maar de eerste waarvan men ongeveer weet hoe die eruit heeft gezien, de Hildebold-Dom, werd in de eerste helft van de 9e eeuw gebouwd en gewijd in 870. Deze kerk had aan beide kanten van het schip een koor, waarbij het oostelijke koor was gewijd aan de Heilige Maagd Maria en het westelijke koor aan de heilige Petrus.
Bouwgeschiedenis in de middeleeuwen.
In 1164 bracht aartsbisschop Reinald van Dassel relikwieën van de heilige Drie Koningen vanuit Italië naar Keulen. Deze waren een geschenk van Keizer Frederik I Barbarossa. Hierna was de kerk niet langer alleen de kathedraal van het bisdom Keulen, maar ook meteen een van de belangrijkste pelgrimskerken in Europa. Omdat men vond dat deze pelgrims naar een waardige kerk moesten kunnen komen, besloot men in 1225 om de oude dom te vervangen door een nieuw gebouw in de toen moderne Franse gotische stijl. Men heeft daarop in 1248 het oostkoor laten afbranden.
Op 15 augustus werd onder leiding van bouwmeester Gerhard von Rile begonnen met de bouw van de nieuwe dom. Men begon met het oostelijke deel naar voorbeeld van de kathedraal van Amiens. Bij de bouw werd vanaf het begin tot ca. 1560 bijna uitsluitend gebruikgemaakt van trachiet afkomstig van de Drachenfels in het Zevengebergte. Dit materiaal was eenvoudig aan te voeren via de Rijn. Nog aan het begin van de 19e eeuw bestond de dom grotendeels uit trachiet. In 1322 was het gotische koor zover gevorderd dat het kon worden ingewijd. De relikwieën van de aartsbisschoppen Gero van Keulen, Reinald van Dassel, Filips I van Heinsberg, Engelbert II van Berg en Koenraad van Hochstaden, die voorheen in de Hildeborg-Dom waren bewaard, werden nu in het nieuwe koor bijgezet. In 1333 deed de rondreizende Petrarca Keulen aan en sprak zijn bewondering uit over de in aanbouw zijnde dom.
Vervolgens begon men met de bouw van een dwarsschip en twee westelijke torens. In 1388 was de bouw al zo ver gevorderd dat er op 7 januari een mis kon worden gehouden ter gelegenheid van de opening van de eerste universiteit van Keulen, de Universitas Studii Coloniensis. In 1410 reikte de zuidelijke toren van de dom tot aan de tweede geleding en werd in een houten klokkenstoel de eerste kerkklok (de "Dreikönigenglocke") gehangen. Als bouwmeester werd inmiddels Nikolaus van Bueren aangesteld, onder wiens leiding in 1437 de klokken in de toen 59 meter hoge zuidtoren konden worden gehangen. In 1448-49 werden er nog twee andere klokken (de "Pretiosa" en de "Speciosa") gegoten en in de zuidtoren gehangen.
Vanaf 1473 stagneerde de bouw echter. Dit had waarschijnlijke verschillende oorzaken, waaronder een verminderde aflaathandel en een kleiner aantal pelgrims. Geldgebrek en desinteresse leidden uiteindelijk tot een algehele bouwstop in 1528. Op dat moment was er niet veel meer voltooid dan het koor en de onderste geledingen van de westelijke façade. Desondanks werd op 5 januari 1531 de latere keizer Ferdinand I in de dom tot koning uitgeroepen.
Eeuwenlang stond bovenop de zuidelijke toren, die slechts was afgewerkt tot belfortniveau, een houten kraan van 25 m hoog. Ze moet rond 1350 geplaatst zijn en werd op zeker moment met leien beschermd tegen de elementen. De kraan werd een symbool van de stad en zou pas in 1868 worden ontmanteld.
In de periode 1744-1770 vond er een herinrichting in barokke stijl plaats. Toen in 1794 de revolutionaire troepen Keulen binnenvielen, ten tijde van de Franse bezetting van Keulen, vluchtten de aartsbisschop en het personeel van de dom en raakte het gebouw beschadigd.
Voltooiing in de negentiende eeuw.
In 1801 werd een concordaat gesloten tussen Napoleon en paus Pius VII, en werd de dom weer als kerkgebouw ingewijd. In de jaren na deze inwijding groeide het enthousiasme voor de voltooiing van dit godshuis, niet in de laatste plaats omdat in 1814 en 1816 originele bouwplannen werden ontdekt uit de vroege veertiende eeuw.
Op 4 januari 1804 keerden de Relikwieën van de Drie Koningen terug in de Dom van Keulen, nadat deze tien jaar eerder vanwege de Franse invasie naar Westfalen waren gebracht. Bij een inbraak in 1820 werden delen hiervan gestolen.
Op 20 november 1814 verordende Joseph Görres dat de bouw hervat zou worden. In 1823 werd begonnen met restauratiewerkzaamheden. Architect Ernst Friedrich Zwirner ontwierp plannen om de bouw te voltooien. In 1842 zette men de bouw van de kathedraal daadwerkelijk voort. Ongeveer de helft van het geld kwam uit de Pruisische schatkist, de andere helft kwam van de Centrale Dombouw Stichting. Men hield zich precies aan de middeleeuwse plannen voor de dom, maar deze werden uitgevoerd met de voor die tijd moderne bouwtechnieken. In 1846 was het dwarsschip voltooid, ook het houten dakgeraamte was vervangen door een ijzeren dakgeraamte, iets dat bijzonder progressief was voor die tijd. Het koorwerk was een ontwerp van de Duits-Nederlandse Friedrich Wilhelm Mengelberg. Van 14 tot 16 augustus 1848 werd gevierd dat 600 jaar geleden de eerste steen was gelegd. Tot 1868 stond er op de zuidelijke toren een door een tredmolen aangedreven bouwkraan, die rond 1350 gemaakt moet zijn en een soort stadssymbool was geworden. In 1863 was het interieur van de dom helemaal af.
In 1880 waren dan uiteindelijk de twee torens voltooid en daarmee ook de bouw van de gehele kathedraal, waarbij de bouwplannen uit de middeleeuwen waren gevolgd. Dit was reden voor een groots nationaal feest waar ook de keizer bij aanwezig was. De dom zou tot de voltooiing van het Munster van Ulm in 1890 de hoogste kerktoren en tot de voltooiing van het Washington Monument in 1884 zelfs het hoogste bouwwerk in de wereld zijn.
Sinds de Tweede Wereldoorlog.
Hoewel de dom in de Tweede Wereldoorlog door veertien zware luchtbommen werd geraakt, heeft hij de oorlog zonder desastreuze schade doorstaan. Een hoge muur, bekend als de "Kölner Domplombe", voorkwam dat de noordelijke toren instortte. Amerikaanse vliegeniers gebruikten de dom als oriëntatiepunt; bijna 90% van Keulen was platgebombardeerd.
Vele jaren van restauratie volgden en pas in 1956 was de kathedraal grotendeels weer hersteld. Sommige beschadigingen als gevolg van de oorlog zijn nog niet gerepareerd en gerestaureerd. De instandhouding van de dom kost circa 14 miljoen euro per jaar.
In de decennia na de Tweede Wereldoorlog had de dom tamelijk veel te lijden onder zure regen.
In de moderne tijd is het gebouw voor allerlei wereldlijke doelen gebruikt, onder andere als aandelenbeurs.
In 1996 kwam de Dom van Keulen op de Werelderfgoedlijst van UNESCO. Op 5 juli 2004 heeft UNESCO de dom ook op de lijst van bedreigde Werelderfgoederen geplaatst. Allerhande bouwprojecten in de directe omgeving ervan zouden het gotische bouwwerk aantasten. In juli 2006 werd de dom weer van de Rode Lijst gehaald.
Elk jaar is er een Unescodag.
In 2005 bezocht paus Benedictus XVI de dom naar aanleiding van de Wereldjongerendag.
Torens.
De 157,38 meter hoge noordtoren en de 157,31 meter hoge zuidtoren tellen beide 509 treden. De uit maaswerk opgetrokken torens zijn kenmerkend voor de laatgotiek en neogotiek.
De zuidelijke toren kan gedurende openingstijden via een wenteltrap worden beklommen. Na 291 treden wordt op een hoogte van ca. 53 m de klokkenstoel bereikt, van waaruit de klokken kunnen worden bezichtigd. Na nog eens 95 treden eindigt de wenteltrap op een hoogte van 70 meter, waarna men via een metalen trap nog verder kan klimmen tot ca. 97 meter hoogte. Van hieruit kijkt men uit over de gehele stad en de nabije omgeving. In 2009 werd hiervoor een nieuwe, door de architect Kraemer ontworpen aparte ingang onder de toren aangebracht, zodat de kerkdiensten niet meer verstoord werden.
Klokken.
In de torens hangen 11 luidklokken die samen goed zijn voor een gewicht van 52.158 kg. De grootste klok is de Sankt-Petersglocke, familiair "Dicker Pitter" ('Dikke Pieter', 24.000 kg + 600 kg klepel). Deze klok uit 1923, gegoten door de "Gebrüder Ulrich" in Apolda, is de grootste klok ter wereld die met vliegende klepel wordt geluid. Zij verving de beroemde Kaiserglocke of "Gloriosa" van 27.180 kg, die tot 1918 in de zuidelijke domtoren hing.
De klokken kennen een strikte luid-orde, die is vastgelegd door het kapittel. Dikke Pieter mag enkel luiden op katholieke hoogfeesten, de dood van een Keuls aartsbisschop en pausverkiezingen. Bij hoogfeesten mag Dikke Pieter eerst het feest inluiden, nadien volgen de andere klokken.
In 2011 brak tijdens het luiden van dikke Pieter de klepel af. Dit gebeurde op het feest van de Drie Koningen. Na onderzoek bleek de klepel verkeerd te zijn gemonteerd, tijdens een vorige restauratie. Het kapittel van de kathedraal liet een nieuwe klepel gieten. Het proces werd uitvoerig gevolgd en gedocumenteerd door de lokale media. Het nieuwe exemplaar weegt ca. 600 kg en werd feestelijk gewijd door de aartsbisschop. Op 7 december 2011 galmde dikke Pieter opnieuw boven Keulen, ter gelegenheid van het Hoogfeest van de Onbevlekte Ontvangenis van Maria.
De klokken zijn uitvoerig bestudeerd en gedocumenteerd. Veel mensen komen speciaal naar het luiden op feestdagen. Ook in de torens mogen mensen komen luisteren naar het volgelui; hiertoe krijgen ze speciale oorbeschermers.
Orgels.
Naast twee kleine orgels in de Mariakapel en de sacramentskapel beschikt de dom over twee hoofdorgels gemaakt door Johannes Klais Orgelbau in Bonn.
In 1948, bij de viering van het 700-jarig bestaan van de dom, werd het "Querhausorgel" in gebruik genomen. Dit orgel heeft 68 registers, 4 manualen (een hiervan werd in 1956 toegevoegd toen het geluid met 3 manualen onvoldoende bleek voor de hele kerk) en een pedaal. Het staat op een betonnen oksaal in de noordelijke kruising van de dom. Het orgel bevindt zich niet, zoals algemeen gebruikelijk is bij gotische kathedralen, in het langschip omdat dit vanwege de herstelwerkzaamheden na de oorlog tot 1956 was afgesloten.
In 1998 werd er een tweede hoofdorgel ingewijd, het "Langhausorgel", dat het liturgisch orgelspel verder moest verbeteren. Dit orgel werd gebouwd als een zwaluwnestorgel en beschikt over 53 registers met in totaal 3963 orgelpijpen die zijn verdeeld over 3 manualen (rugpositief, hoofdwerk en zwelwerk) en het pedaal. Daarnaast heeft het orgel een nevenregister in het onderste deel van het rugpositief. In het midden bovenaan bevinden zich de blaasbalg en de meeste pijpen.
In 2000 werd begonnen met een restauratie van het Querhausorgel, die in 2002 werd afgesloten. Om de uitstraling van het geluid te verbeteren werd het grootste deel van het orgel twee meter hoger gezet. De drie fronten van het hoofdorgel werden daarop aangepast. Het geluid kan daarna beter door de gewelven boven het orgel weerkaatst worden. Ook kwam er een nieuwe windvoorziening en werd de winddruk verhoogd. Tevens werd een nieuwe speeltafel gebouwd en een elektrische verbinding met het Langhausorgel gemaakt, zodat beide orgels tegelijkertijd bespeeld kunnen worden. In 2006 werd het Querhausorgel nog met enkele registers uitgebreid, waardoor het nu over 88 stemmen beschikt.

</doc>
<doc id="20300" url="https://nl.wikipedia.org/wiki?curid=20300" title="Koraalvissen">
Koraalvissen

Koraalvis is een informele term voor veelal fraai gekleurde vissen die bij koralen en zeeanemonen leven. Het kan gaan om soorten uit veel verschillende families. De meeste soorten zijn vrij klein, zoals de drieband anemoonvis, en dus kwetsbaar. Door de felle kleuren met vele plakkaatkleuren vallen ze op in het rif, wat als nadeel heeft dat ze goed zichtbaar zijn voor predatoren. In koraalformaties kunnen ze snel in holen, gaten en spleten wegduiken. 
De kleuren van koraalvissen dienen niet om vijanden af te schrikken maar houden een waarschuwing in voor soortgenoten. Jonge vissen zijn nog geen voedselconcurrent van hun ouders. Om te voorkomen dat ze verjaagd worden door hun eigen ouders, hebben sommige soorten in hun jeugd een afwijkend kleurkleed. Dit is zeer goed te zien bij de "Pomacanthus imperator". Koraalvissen zijn vaak sterk territoriaal, en dulden geen andere vissen binnen hun grondgebied. Vaak zijn dit opzichtig gekleurde en solitair rondzwemmende vissen zoals de keizersvissen en koraalvlinders. Sommige van deze vissen maken daarbij ook grommende of knakkende geluiden.
Op koraalriffen treft men ook poetsvissen aan; vissen die bestemd zijn om andere vissen van parasieten te ontdoen. In spleten en holen van het koraal bevinden zich murenen, die vooral in de schemering en nacht op roof uitgaan.
Enkele soorten.
Bekende vissoorten die men boven het koraalrif aantreft zijn:

</doc>
<doc id="20301" url="https://nl.wikipedia.org/wiki?curid=20301" title="Carstensz Pyramid">
Carstensz Pyramid



</doc>
<doc id="20303" url="https://nl.wikipedia.org/wiki?curid=20303" title="Drs. P">
Drs. P

Drs. P (Thun, 24 augustus 1919 – Amsterdam, 13 juni 2015), pseudoniem van Heinz Hermann Polzer, was een Nederlandstalig tekstschrijver met de Zwitserse nationaliteit. Zijn artiestennaam, bedacht door Willem Duys, verwijst naar de academische graad van "doctorandus" (afgekort: drs.) in de economie, die Polzer aan de Nederlandse Economische Hogeschool (nu Erasmus Universiteit Rotterdam) behaalde. Hij was ook dichter, schrijver, cabaretier, letterkundige, componist, pianist en zanger van zelfgeschreven liedjes.
Vanaf de jaren 1950 tot 1996 trad Drs. P met zijn liederen op in theaters, cafés, studentenverenigingen en bij evenementen in Nederland en België. Daarbij begeleidde hij zichzelf steevast op de piano.
Drs. P genoot in de jaren 70 en 80 vooral bekendheid met singles als "Dodenrit", "Veerpont" ("Heen en weer"), "Het trapportaal" ("De commensaal"), "Knolraap en lof, schorseneren en prei" en "De zusters Karamazov". In Nederland en België (Vlaanderen) was hij een graag geziene gast op radio en televisie.
Levensloop.
Polzer werd geboren in Zwitserland als zoon van een Nederlandse moeder en een Oostenrijkse vader. Zijn moeder Lili van Kol was de dochter van de schrijfster en feministe Nellie van Kol. In zijn derde levensjaar, na de echtscheiding van zijn ouders, verhuisde hij met zijn moeder naar Utrecht. Zijn vader begon in Duitsland een drankenzaak en werd daar in de jaren dertig aanhanger van het nationaalsocialisme. Nog voor de Tweede Wereldoorlog verwaterde het contact met zijn vader. Polzer beweerde niet veel onder de echtscheiding van zijn ouders te hebben geleden.
Hoewel hij vrijwel zijn hele leven in Nederland heeft gewoond en 'tot in de haarvaten' verweven is met de Nederlandse taal, heeft Polzer zijn Zwitserse nationaliteit aangehouden. Gevraagd naar de reden waarom hij nooit de Nederlandse nationaliteit heeft aangevraagd, antwoordde Polzer dat hij de Zwitserse nationaliteit "leuk" vond en hij geen noodzaak zag van nationaliteit te veranderen. De werkelijkheid was anders; tot tweemaal toe hielden de Zwitsers hem uit handen van de Duitsers, die hem wegens het beledigen van Hitler en Mussolini gevangen hadden gezet in het Oranjehotel. De tweede keer sleepten zij hem, bijna letterlijk, net op tijd weg voor het vuurpeloton. Dit betekende dat hij naar Zwitserland moest uitwijken en daar zijn dienstplicht moest vervullen. Hij werd ingedeeld bij de geneeskundige troepen. Uit dankbaarheid jegens de Zwitserse autoriteiten handhaafde Polzer zijn Zwitserse nationaliteit, wat niet wegneemt dat hij tot een vooraanstaande Nederlandstalige schrijver en componist uitgroeide.
Na de oorlog was Polzer barpianist (voor de Amerikaanse bevrijders in Parijs, periode december 1944 - juli 1945), vertaler en copywriter. Hij noemde deze periode zelf zijn kleine Gouden Eeuw.
Polzer werkte van 1954 - 1960 in Jakarta bij Lintas, het reclamebureau van Unilever, eerst als copywriter. Toen de Nederlanders van Soekarno het land moesten verlaten, kwam zijn Zwitserse nationaliteit hem een tweede keer goed uit. Hij kon blijven en werd gepromoveerd tot chef van het team van copywriters. In Jakarta ontmoette hij ook zijn latere vrouw, die secretaresse was. Zij trouwden op 24 augustus 1965 (zijn 46ste verjaardag). Zijn echtgenote heeft er steeds naar gestreefd onbekend te blijven. Het paar leidde na de beëindiging van de actieve loopbaan van Polzer een teruggetrokken leven zonder veel externe contacten.
Van 1964 tot 1996 trad hij op met eigen liedjes, zichzelf begeleidend op de piano. Overigens zou Polzer tot op zeer hoge leeftijd incidenteel blijven voorlezen uit eigen werk, waarbij hij veel uit het hoofd declameerde. Deze voordrachten vonden voornamelijk plaats ter gelegenheid van nieuwe publicaties.
In april 2012 verscheen Polzer bij de presentatie van de verzamelbox 'Drs. P Compilé Complé' in De Kleine Komedie op het podium. Op deze avond brachten tal van artiesten nummers van Polzer ten gehore. Onder hen bevonden zich Gerard Cox, Don Quishocking, Jeroen van Merwijk, Maarten van Roozendaal, Jan Rot, Fay Lovsky, Jan De Smet, Erik van Muiswinkel en Mieke Stemerdink. Polzer hield een uitgebreide toespraak en declameerde een speciaal voor de avond gemaakt ollekebolleke. Hij baarde opzien door zijn voordracht van het gedicht te beëindigen met een vreugdesprongetje en zaaide paniek door zijn evenwicht te verliezen en bijna in de zaal te belanden. Na zijn val krabbelde hij overeind en voltooide vervolgens onverstoorbaar zijn speech.
In mei 2012 vond een tweede presentatie van de verzamelbox plaats, ditmaal voor oud-leden van het Rotterdamsch Studenten Corps (waarvan Polzer lid was geweest) in de Industrieele Groote Club te Amsterdam. Op deze bijeenkomst werd Polzer geïnterviewd door zijn uitgever Vic van de Reijt. Bij hoge uitzondering zong Polzer hier enige fragmenten uit zijn liederen.
Overlijden.
In december 2013 werd Polzer op aanraden van zijn huisarts in een Amsterdams zorgcentrum opgenomen. Op 14 juni 2015 liet zijn uitgever Vic van de Reijt weten dat Polzer op 13 juni in zijn woonplaats Amsterdam op 95-jarige leeftijd aan ouderdom was overleden. Op 16 juni verscheen in "de Volkskrant" en "NRC Handelsblad" een door Polzer zelf geschreven rouwadvertentie in de vorm van een ollekebolleke. Na een afscheidsbijeenkomst in het Bethaniënklooster werd hij gecremeerd in De Nieuwe Ooster. "Het was zijn vurige wens in rook op te gaan."
Op de uitvaart van Polzer noemde Ivo de Wijs zich zijn tovenaarsleerling.
Polzers weduwe overleed op 20 juli 2016 op 86-jarige leeftijd.
Na zijn overlijden.
In november 2016 verscheen een nieuwe dubbel-cd, "Drs. P Retrouvé", met 31 liedjes die in 1972 en 1973 waren opgenomen voor het wekelijkse radioprogramma "Poptater". Van de 31 nummers waren er 12 nooit eerder uitgebracht. Daarbij zijn nummers die tuimelen van taalvondsten en reageren op de tijdgeest van begin jaren zeventig, zoals "Demonstreren", waarin "banvloek" op "spandoek" rijmt en "Vissen", waarin ieder couplet vol rampspoed wordt afgesloten met het zinnetje "Maar ach, als de vis maar bijt". Op de dubbel-cd staan verder "Rariteiten", "Eendagsvlieg" en "Volkstuintje" en wordt "herfst" verbonden met "driewerfst". Een eveneens onbekend, Engelstalig sinterklaasliedje en een spottend kerstliedje in diezelfde taal zijn op 25 november 2016 als single, "A few thoughts on Sinterklaas", verschenen.
Artiest.
Polzers studentenjaren vielen in de bezettingstijd en zijn schrijfsels over "de kwajongens Ben en Dolf" (die op hun broek kregen van hun oom Sam) brachten hem in de gevangenis. De studentenvereniging waar Polzer destijds lid van was, het Rotterdamsch Studenten Corps, moest hierdoor sluiten.
Drs. P is bij menigeen bekend van Dodenrit, dat verhaalt van de fatale tocht, in een trojka, van een gezin naar Omsk, waarbij de gezinsleden, achtervolgd door hongerige wolven, een voor een worden opgeofferd om tijd te rekken. Maar helaas; "Omsk is een mooie stad, maar net iets te ver weg".
Heinz Polzer gebruikte de volgende pseudoniemen:
Muziek en lyriek.
Hij staat bekend om zijn stem die niet onzuiver is, maar weinig geschoold klinkt. Net zo kenmerkend zijn de doordachte en poëtische teksten met vele grappige vondsten. Zijn optredens waren karakteristiek door een wat statige en tegelijkertijd studentikoze stijl. Hij trad tot 1996 op in het land, bij voorkeur voor studentenverenigingen, culturele jongerenclubs en literaire en andere cafés. Tijdens een optreden te Strombeek-Bever zette hij impulsief en onverwacht een punt achter zijn loopbaan als uitvoerend artiest, naar eigen zeggen omdat hij een echte aanleiding daartoe niet wou afwachten.
Ook verscheen een groot aantal grammofoonplaten; singles en lp's (zie externe links voor zijn discografie). Een van zijn eerste lp's was "Drs. LP" (CNR 1965), met een tiental door hemzelf gezongen liedjes in een bijzonder arrangement (Ruud Bos), waaronder "De zusters Karamazov", "Café-Chantant", "Goud... goud!", "Harde Smart" en "Het trapportaal".
Drs. P publiceerde talrijke dichtbundels en boeken over het 'dichten', over reclame en over reizen. Hij introduceerde de versvorm ollekebolleke in Nederland, een licht aangepaste variant van de Amerikaanse higgledy piggledy of "double dactyl" (dubbele dactylus, ontworpen door de Amerikaanse hoogleraren Anthony Evan Hecht en Paul Pascal).
Begin jaren tachtig schreef Drs. P teksten voor het KRO-radioprogramma "Kruis of Munt" dat ging over land- en tuinbouw. Hieraan zijn onder meer de liederen "Knolraap (en lof, schorseneren en prei)", "Bieten" en "Banaan" te danken. Voor het NOS "taalprogramma "Wat een taal" schreef en zong hij liedjes over de leestekens, o.a. "De Dubbele Punt" en "Het Uitroepteken".
In 1999 verscheen een verzamelbundel met liedteksten, samengesteld door Ivo de Wijs met de naam "Tante Constance en tante Mathilde", een verwijzing naar het nummer "De zusters Karamazov". In 2004, bij gelegenheid van Polzers 85ste verjaardag, stelde Cees van der Pluijm een representatieve bloemlezing van Drs. P's verzamelde gedichten samen: "Toenemend Feestgedruis".
In 2008 verscheen het eerste luisterboek van Drs. P, waarop hij zelf drie eigen verhalen voorleest: "Sven de Bevrijder", "Ik word vermoord" en "Tiens, tiens", afgewisseld met een aantal ollekebollekes. Daarnaast bevat het luisterboek een bonus-dvd met een van de laatste live-optredens van Drs. P (Werftheater in Utrecht, 1995). Eind februari 2009 verscheen een keuze uit "Toenemend feestgedruis" aangevuld met twintig nieuwe ollekebollekes en nieuwe toelichtingen onder de titel "Heilzame jeugdlectuur". In dezelfde maand verscheen een nieuw magnum opus van Drs. P: "Zeslettergrepigheid. De beste ollekebollekes van Drs. P." In dit derde deel van het levenswerk van Drs. P ("Tante Constance en Tante Mathilde" / "Toenemend feestgedruis" / "Zeslettergrepigheid") staan meer dan 500 ollekebollekes, 32 ansichtkaarten en een uitgebreide literair-historische verhandeling over het ollekebolleke.
In het VPRO-kinderprogramma Villa Achterwerk is in het onderdeel "Drs. P op teevee" een aantal liederen van Drs. P voorzien van nieuwe filmpjes met Wil van der Meer in de rol van Drs. P.
Naar aanleiding van de negentigste verjaardag van Polzer, werd op 16 augustus 2009 in het Vondelpark te Amsterdam een hommageconcert gehouden. Jan De Smet bracht een selectie van de beste nummers uit het P-repertoire. Eerst eerde men Drs. P in een boekhandel te Mechelen via een klein optreden door Jan de Smet en een kleine tentoonstelling rond de schrijver.
Polzer vormt een inspiratiebron voor Nederlandse muzikanten, onder wie Extince, Pepijn Lanen en Lucky Fonz III.
Televisieoptredens.
Drs. P debuteerde op 44-jarige leeftijd in 1964 op de televisie in het AVRO-programma "Voor de vuist weg" van Willem Duys, als verzamelaar van curieuze ansichtkaarten en als vertolker van het lied "Het trapportaal" dat al in 1957 door hem werd geschreven.
Zes jaar later verscheen hij weer op televisie, in het KRO-magazine "Verslag op Dinsdag". Er werd een opname vertoond van "Het Levenslied", waarin Drs. P buiten, voor de poort van de voormalige Veemarkt te Amsterdam, optrad tezamen met de Zingende Tramconductrice en de Zingende Straatveger. De maker van het filmpje, Theo Uittenbogaard, vergezelde met cameraman Jan de Bont Drs. P in de trein, vijf jaar later, voor het VPRO-programma 'Het Gat van Nederland' naar Brussel, waar de doctorandus een praline kocht in de Koninginnegalerij en een fameus danslokaal bezocht in de Katelijnestraat. Deze bijdrage was kortheidshalve getiteld: 'P. te B.' Ten slotte informeerde Uittenbogaard bij Drs. P voor de RVU-serie "Mooie Woorden" in 1995 naar de tegenstelling tussen smartlap en levenslied in de aflevering getiteld: 'Kromme tenen. Echte tranen'.
Overigens trad Drs. P talloze malen op in televisieprogramma's, meestal als zanger en begeleider van zijn eigen teksten. Toen zijn "Dodenrit" in 1974 in de Nationale Hitparade verscheen, kon hij niet ontkomen aan een optreden in Toppop. Gedenkwaardig was hierbij zijn flagrante onvermogen om te playbacken alsmede de bontmuts waarmee de kostuumafdeling van de AVRO hem tooide en die een oesjanka moest voorstellen.
In 2006 werd onder de titel "Niet van talent gespeend" een documentaire over Drs. P gemaakt. Deze werd uitgezonden bij AVRO's "Close Up" en later ook vertoond in enkele filmtheaters en op dvd uitgebracht. In september 2011 kwam Drs. P opnieuw op de televisie toen hij van Frank Evenblij de prijs voor de meest taalvernieuwende cabaretier ontving.
Typering van Drs. P’s werk.
Drs. P hield zich verre van gevoelsuitstortingen. Het liefst had hij onderwerpen waar hij emotioneel geen band mee had. Hij schreef teksten over de meest uiteenlopende onderwerpen. Zo is een aantal bekende teksten gewijd aan verschillende groente- en fruitsoorten. Hoewel de onderwerpen vaak ludiek gevonden zijn, kenmerkt de schrijfstijl van Drs. P zich door zijn formele, soms licht archaïsche woordgebruik. Hierdoor ontstaat er vaak een contrast tussen het relatief 'simpele' onderwerp en de 'gezochte' taal. Twee andere veelvoorkomende uitersten zijn 'de dood' en 'humor' (bijvoorbeeld in "Dodenrit" of "De zusters Karamazov").
Bijna alle teksten die Drs. P schreef, zijn in een metrum geschreven. Voor zijn liedteksten wisselde hij af en toe verschillende metra af. Hij was in het gebruik van metrum en woorden tamelijk conservatief; hij vond dat men ‘taal de aandacht moet geven waar ze recht op heeft’.
Prijzen.
Op de Taaldag in 2009 kreeg Polzer een oorkonde vanwege de Nederlandse Taalunie en de VRT wegens zijn bijzondere verdienste voor de Nederlandse taal. Drs. P werd bij die gelegenheid een van de grootste taalvirtuozen in de geschiedenis van het Nederlands genoemd.
Nalatenschap.
Sinds 2019 wordt door het Het Heen- en Weerschap (de stichting die de literaire nalatenschap van Drs. P beheert) de 'Drs. P Trofee' uitgereikt aan een auteur of kunstenaar die "werkt in de vrolijke en vrijzinnige traditie van Drs. P". De winnaar ontvangt een replica van de kop van Heinz Polzer en een geldbedrag van 2019 euro, (het bedrag wordt ieder jaar één euro meer).
In 2022 werd brug 2115 in Amsterdam-Noord naar Drs. P vernoemd. In de Rotterdamse wijk Nieuw-Kralingen heeft in 2024 een straat de naam 'Drs. P-kade' gekregen.
Het Heen- en Weerschap organiseert jaarlijks een viering van de geboortedag van Drs. P. Dat gebeurt op het Oudekerksplein in Amsterdam, bij café Quartier Putain. Daar hangt een straatnaambord "Drs. P-plein".

</doc>
<doc id="20304" url="https://nl.wikipedia.org/wiki?curid=20304" title="Jan Carstensz">
Jan Carstensz

Jan Carstensz (Emden, 1590 – na 1635) was een Nederlandse zeevaarder in dienst van de VOC, die in 1623 een ontdekkingsreis naar Nieuw-Guinea en Australië maakte. Willem Joosten van Colster (ook bekend als 'Willem Joosten van Coolsteerdt') nam ook aan deze ontdekkingsreis deel en ontdekte onafhankelijk van Carstensz Arnhemland.
In dienst bij de VOC.
Carstensz ging in 1616 als onderkoopman op het schip Trouw naar Indië. Deze reis, onder opperkoopman Pieter de Carpentier, was een van de eerste die via de zuidelijke route naar Indië ging, zoals aangewezen door Hendrik Brouwer. Daarbij werd vanaf de Kaap de Goede Hoop eerst met westelijke winden in de richting van Australië gezeild en daarna noordwaarts naar de Straat Soenda. De route beviel de bemanning goed. De Carpentier schreef: 'Het causeert preservatie van coopmanschappen en de vivres, ende daerbeneffens gezont volck. Wy en hebben, Godtloff, niet één zieck mensch voor Bantam gebracht.' Carstensz vertrok daarna naar Banda, en bracht het in 1620 tot opperkoopman. Na afloop van zijn dienstverband in 1621 ging hij in Banda verder als vrijburger.
Eind 1622 werd hij door de gouverneur van Ambon, Herman van Speult, gevraagd voor een expeditie naar het zuiden. Hij had als opdracht 'om met die van Kaij, Arou ende Tenimbar vrientschap te maecken, mitsgaders om 't lant van Nova Guinea te ontdecken.' Carstensz bleef wel vrijburger en ontving geen gage.
Expeditie naar Australië.
Op 21 januari 1623 vertrok Carstensz vanaf Ambon met twee schepen, de "Pera" en de "Arnhem", met als kapitein Dirck Melisz. Hij bezocht een aantal eilanden, en vervolgde zijn reis naar de zuidkust van Nieuw-Guinea. Tijdens een bezoek aan de kust werden een aantal mannen, waaronder Meliszoon, gedood. Het commando op de "Arnhem" werd overgenomen door Van Colster.
Carstensz slaagde er bij het volgen van de kust van Nieuw-Guinea niet in om de Straat Torres tussen Nieuw-Guinea en Australië te vinden. De twee jachten raakten er verzeild tussen gevaarlijke zandbanken, 'daer als in een cauw (kooi) ingeseylt waeren'. Verder naar het oosten werd het steeds ondieper, zodat men concludeerde dat er geen doorgang was. Men noemde de plek De Drooge Bocht. Carstensz vervolgde daarom zijn reis langs de westkust van Kaap York-schiereiland. Hij passeerde Kaap Keerweer (het verste punt van de eerdere ontdekkingsreis van Willem Jansz). Twee dagen later raakten de schepen gescheiden. Carstensz volgde de kust zuidwaarts tot 10°50' zuiderbreedte (nabij Kaap York). Op 17 april ging Carstensz met zes mannen aan land, 'wesende een effene ende schoone landouw met weynich geboomte, goet aertrijck om alles daerin te planten ende sayen, maer voor sooveel wy conden vernemen ende sien, met gants geen vers water': de eerste beschrijving van het binnenland van Noord-Australië. Men ontdekte een aantal rivieren, waaronder de Staten-revier (de huidige Staaten River), de Vereenichde revier, de Revier de Carpentier (de Carpentier River) en de Nassauw-revier (de Nassau River), waarvan het water zout bleek te zijn. Bij de Coen revier raakte men slaags met honderden met 'assagayen' bewapende Aborigines, waarbij een van hen werd doodgeschoten. Er begon gebrek aan drinkwater te ontstaan, maar bij de Nassauw rivier vond men na diep graven eindelijk zoet water. Deze plek werd Waterplaets genoemd. Carstensz liet er een houten bord achter met de tekst: 'Anno 1623 den 24n April sijn hier aengecomen twee jachten wegen de Hooge Mogende Heeren Staten-Generael'. Via Nieuw-Guinea voer hij vervolgens naar de Aru-eilanden. Hier sloot hij op 26 mei een verbond met de hoofden namens de gouverneur-generaal, de Staten-Generaal, de Prins en de bewindhebbers van de VOC, en liet weer een paal met opschrift plaatsen. Op 8 juni kwam hij terug in Ambon.
Van Colster in de "Arnhem" zeilde na de scheiding noordwestwaarts, stak de Golf van Carpentaria over, en ontdekte Arnhemland alvorens naar de Banda-eilanden terug te keren. Hij kwam daar op 15 mei aan. Pas in 1636 zou er weer een expeditie ondernomen worden, onder leiding van Gerrit Pool.
Jan Carstensz' reisverslag uit 1623 concludeerde dat het land 'seer dorrich ende onvruchtbaer' was, en 'na ons oordeel het dorste en magerste geweste, dat in de weerlt soude mogen sijn; ja, oock de menschen soo miserabel ende onaensienlijck, als in mynen tijt ofte eeuw gesien hebbe'. Ook vermeldde zijn verslag gletsjers in de bergen van Nieuw-Guinea. 'De zestiende Februari vertoonde mij overhooch geberchte, dat op vele plaetsen wit met snee bedect lach, wesende certain vrij wat vreemts, als op bergen soo na de linie equinoctialis gelegen snee te hebben'. Hij werd hierom belachelijk gemaakt in de Republiek. Aan het begin van de twintigste eeuw bleken ten minste vijf uitlopers van het Maoke-gebergte ("sneeuwbergen") nog steeds onder een ijskap te liggen.
Terug in Batavia vroeg Carstensz om een beloning voor zijn reis, aangezien hij die zonder gage had ondernomen. De Raad van Indië kende hem 200 realen van achten in contanten toe. Zijn opperstuurman Arent Maertsen de Leeuw kreeg er 50. Carstensz trad daarna weer in dienst van de VOC als opperkoopman op Ambon.
Verdere loopbaan bij de VOC.
In 1624 kruiste Carstensz voor Makassar om kruidnagelsmokkel te bestrijden, en voorzag de radja van Boeton van wapens om zich beter tegen de Makassaren te kunnen beschermen. In 1626 vertrok hij met Van Speult naar Suratte in India, waar Pieter van den Broecke een succesvol handelskantoor had geopend. Met vier schepen vol handelswaar ging men vandaar naar Mokka in Jemen. Van Speult reisde naar de hoofdstad, Sanaa, maar liep daar een ziekte op en overleed bij terugkomst. Carstensz volgde hem toen op als commandeur op de terugreis naar Suratte. Vandaar voer hij in oktober 1627 met drie schepen met handelswaar voor Europa terug naar de Republiek. Hij verscheen daar op 23 augustus 1628 in de vergadering van de bewindhebbers van de VOC-Kamer Amsterdam, en overhandigde een beschrijving van Mokka aan Hendrik Brouwer. Hij ontving 600 gulden als beloning.
In 1631 vertrok hij weer uit de Republiek als commandeur van een vloot naar Perzië en Batavia. Vandaar vertrok hij in augustus naar Formosa, waar hij op 10 september vijf kisten met geld afleverde in fort Zeelandia. Hij voer vervolgens met een aantal jachten langs de kust van China om te proberen daar handel te drijven. Dit werd bemoeilijkt door allerlei restricties en de activiteit van piraten. In januari 1632 werd Carstensz door gouverneur Putmans gevraagd per Chinese jonk naar Amoy (Xiamen) te gaan om Zheng Zhilong te bezoeken. Deze stond op het punt met een vloot naar het zuiden te gaan om piraten te bestrijden. Carstensz moest hem een 'vereeringe' van 200 realen van achten geven en afspraken maken tot samenwerking, het invorderen van schulden van Chinese kooplieden en meer 'liberteyt' in de handel. Zheng Zhilong bleek niet erg coöperatief te zijn waar het de schulden en de liberteyt betrof. Toen Carstensz na een week terugkwam in fort Zeelandia moest geconcludeerd worden dat 'in alles voor een dooffmansdeure geclopt schijnt te zijn'.
Terug in Batavia zond Hendrik Brouwer, die inmiddels gouverneur-generaal was, Carstensz in augustus 1632 met drie schepen naar het kantoor in Gamron in Perzië, om gekochte zijde op te halen en iets te doen aan vermoedde privé handel ten nadele van de Compagnie. In het tussengelegen Suratte droeg Philip Lucasz hem op de directeur van Gamron, Anthonie del Court, te vervangen door Nicolaes Overschie. In 1633 stuurde Lucasz hem met vier schepen naar Mozambique om voor de kust te kruisen en de bevoorrading van de Portugezen te blokkeren. Schepen om buit te maken werden er niet gezien. In 1635 keerde Carstensz als vice-commandeur met de retourvloot van Pieter Vlack terug naar de Republiek. Hij nam toen ontslag bij de VOC. Op 11 september ontving hij een speciale beloning van 400 gulden.

</doc>
<doc id="20308" url="https://nl.wikipedia.org/wiki?curid=20308" title="Willem Jansz">
Willem Jansz

Willem Jansz. (ook wel Janssen en Janszoon) (?, ca. 1570 – ca. 1636) was een Nederlandse schipper, gouverneur op Solor, gouverneur van de Banda-eilanden, raad van Indië, admiraal en ontdekkingsreiziger, die vanuit Europees perspectief als de officiële ontdekker van Australië geldt.
Biografie.
Naar Indië.
Over Jansz.' jonge jaren is bijna niets bekend. Hij had een broer, Volckert Jansz., die begin 1616 de gage in ontvangst nam die Willem als schipper op de "Orangie" had verdiend en die door zijn moeder was opgevraagd. Ook over zijn vroege loopbaan bestaat vanwege zijn veel voorkomende naam onduidelijkheid. Hij trad waarschijnlijk in dienst van een van de zogenaamde voorcompagnieën van de VOC en reisde in 1598 naar Indië met een vloot onder Jacob van Neck, de succesvolle tweede schipvaart. Jansz. was vermoedelijk stuurman op het schip "Hollandia". Minder waarschijnlijk is dat hij de Willem Jansz. was die in mei 1601 onder Joris van Spilbergen schipper was op het jacht "Lam", en later stuurman op de "Ram", aangezien Van Spilbergen in maart 1604 terugkwam in Nederland, terwijl in december 1603 de eerste VOC-tocht onder Steven van der Hagen vertrok. Op deze vloot van twaalf schepen was Jansz. schipper op de "Duyfken", het jacht waarmee hij later naar Australië voer. Voor de "Duyfken" was het de tweede reis naar Indië. Het had eerder deelgenomen aan de vloot van april 1601 onder Wolfert Harmensz., die weer deel uitmaakte van de grotere vloot van Jacob van Heemskerck. Eind 1603 was het door de VOC gekocht. Jansz. nam met de "Duyfken" deel aan de gevechten van de vloot met de Portugezen in Mozambique in de zomer van 1604, en later dat jaar voor Goa en de Malabarkust. In december kwam de vloot aan in Bantam. In januari 1605 kreeg men op Ambon het Portugese fort daar in handen en hernoemde het in Kasteel Victoria. Bij de terugkeer van de vloot bleef Jansz. in Bantam achter, samen met drie andere jachten, de "Delft", de "Enckhuizen" en de "Medemblick". Vermoedelijk was het al Van der Hagens bedoeling dat de "Duyfken" op exploratie naar het zuiden zou gaan. Jansz. kreeg opdracht om op zoek te gaan naar goud en zijn reis naar het onbekende Zuidland in kaart te brengen.
Op ontdekkingsreis.
In 1605 gaf de president van de VOC-factorij in Bantam Jan Willemsz. Verschoor opdracht 'tot het ontdecken van het groote land van Nova-Guinea en andere onbekende Oost- en Suyderlanden' met het jacht "Duyfken". Er gingen al sinds de 16e eeuw geruchten dat daar goud gevonden werd. De leiding van de tocht werd opgedragen aan schipper Willem Jansz., samen met de koopman Jan Lodewijksz. van Rosengeyn. Op 18 november 1605 verliet de "Duyfken" de haven. Jansz. zeilde via Ceram, Banda-, Kei- en Aru-eilanden richting Nieuw-Guinea. Hij voerde verscheidene landingen op de kust uit om meer te weten te komen over het land en de bewoners. Bij een van deze landingen werden acht matrozen door de inwoners overvallen en vermoord. De bemanning van de "Duyfken" werd hiermee bijna gehalveerd. Hij volgde de kust tot aan Kaap Vals. Van daaruit zeilde hij zuidwaarts over de Arafurazee, en toen hij eind februari 1606 weer land zag bevond hij zich voor de kust van Australië, bij het Kaap York-schiereiland, waarvan hij de kust volgde tot aan Kaap Keerweer, op ongeveer 13 graden en 45 minuten zuiderbreedte. Bij het verkennen van een rivier met behulp van een sloep werd nog een matroos gedood door een speer geworpen vanaf de oever. Jansz. bracht zo'n 320 kilometer van dit continent in kaart, denkend dat het zuidelijke uitlopers van Nieuw-Guinea betrof. Wel meende hij 'een open' gezien te hebben maar heeft dat niet verder geëxploreerd. Zes maanden later zeilde de Spanjaard Luiz Váes de Torres er door, zonder te beseffen dat het een straat was (de later naar hem genoemde Straat Torres) en zonder zuidwaarts vasteland te zien. In mei keerden Jansz. en Rosengeyn na het opraken van drinkwater en proviand terug naar de dichtstbijzijnde VOC-vestiging, Banda, en vandaar via Ambon naar Bantam, ruwweg via dezelfde route.
Carrière.
Jansz. maakte vervolgens carrière in de VOC. Cornelis Matelieff de Jonge zond hem in 1607 als schipper van het jacht "Madagascar" naar Ambon en Banda, om daar contanten te brengen en te waarschuwen dat er twee Engelse schepen in aantocht waren om wapens voor nootmuskaat te ruilen. In juni 1608 nam hij als schipper van het jacht "Delft" (een van de jachten van Van der Hagens vloot) onder admiraal Paulus van Caerden deel aan de verovering op de Spanjaarden van het eiland Makian in de Molukken. Ook Jan Lodewijksz. van Rosengeyn was aan boord. Naar aanleiding van Jansz' verrichtingen schreef Van Caerden over hem: 'heeft hem seer wel bij ons gedragen, seer naerstich ende sorchvuldich geweest dewijle bij ons geweest is, soo dat ick hem seer daer over bedancke'.
Vanaf oktober 1609 maakte hij als schipper van de "Eendracht", met Arent Martensz. op de "Cleyne Sonne" en nog het jacht "Cleyn Middelburg," een reis naar Atjeh, maar daar bleek dat de sultan geen zaken meer wilde doen met de VOC. Vervolgens zeilde men door naar de Coromandelkust om daar toestemming te verkrijgen voor het vestigen van factorijen in onder andere Paliacatte. Hier zou een paar jaar later Kasteel Geldria gebouwd worden. Bij Batticaloa aan de oostkust van Ceylon wist Jansz. in februari 1610 een met Bengaalse suiker geladen Portugees schip te veroveren. De onderkoopman Carolus de Lannoye werd in maart als gezant naar het hof van Kandy in het binnenland gezonden. Koning Wimaladharmasuriya I, die in 1603 Sebald de Weert had laten vermoorden, was opgevolgd door zijn neef Senarat, zodat de VOC nieuwe hoop had op een verbond. Het resultaat was een op 13 april gesloten akkoord door 'Carolus de Lannoye, gecommitteert van capteyn Willem Jansz., uytt cracht van Sijne Princelijke Excellentie Mauritius, prince van Orangien, enz. enz... ter eenre, en den Doorluchtigen, Hoochgeboren Kayser van Ceylon, Coninck van Candy, genaempt Seneratadazyn, ten andre'. Op 23 november 1610 keerde Jansz. op de "Cleyn Middelburg" met het akkoord terug naar Bantam. De "Eendracht" was lek achtergebleven in de rivier bij Paliacatte om daar gerepareerd te worden. Kort na aankomst in Bantam keerde Jansz. als opperkoopman op de "Orangie" van de VOC-Kamer Zeeland terug naar Nederland, waar hij in augustus 1611 aankwam.
De bewindhebbers in Zeeland waren zeer tevreden over hem. Zij noemden hem 'een seer bequaem ende nuchteren man, die ons groot contentement heeft gegeven van zijn relaes over den handel in de Oost Indien, en het waer te wenschen dat de Compe velen sulcken dienaers in India hadden; souden vertrouwen daer beter gouvernement soude weesen als wij somwijlen wel hooren'. Zij stelden hem aan als schipper op de "Orangie", dat samen met de "Zeelandia" voor de kamer Zeeland in de grote vloot van Adriaan Maertensz. Block eind december alweer naar Indië vertrok. In november 1612 kwam de vloot in Bantam aan, en zeilde daarna door naar de Molukken. Jansz. was met de "Orangie" tot begin 1614 betrokken bij gevechten met de Spanjaarden en het vervoer van specerijen naar Bantam. In september zond gouverneur-generaal Pieter Both hem met het jacht "Hazewind" naar Solor, waar de gouverneur Adriaen van de Velde en een aantal kooplieden op instigatie van een tweetal Portugese monniken door de eilandbewoners waren vermoord. Jansz. was vervolgens een jaar gouverneur van Solor. Hij was door Both benoemd omdat er zo snel geen ander beschikbaar was, maar Both schreef: 'dese voorschr. Willem Jansz. is van natueren goetaerdich, modest, ende zedich, die hem geduijrende zijnen tijdt op 't schip Orangie naer behooren heeft gequeten, ende in 't minste geen fastidien met zijn volck gehadt ende altijdt goede ordre op sijn schip geobserveert; alsoo dat ik niet en twijffele, sullen van den voorschreven gouverneur goeden dienst hebben te verwachten'. In december 1615 werd het kantoor door Jan Pieterszoon Coen, toen boekhouder-generaal in Bantam, opgeheven. Jansz. liet fort Henricus afbreken en leverde het garnizoen af aan het schip "Engel" van de vloot van Jan Dircksz. Lam. Deze was onderweg naar Pulau Ai om dat eiland voor de VOC te veroveren ten einde de Engelsen te 'prevenieren'. (Fort Henricus werd in 1618 alweer herbouwd). In november 1616 keerde Jansz. vanaf Bantam als opperkoopman op de "Zeelandia" weer terug naar Nederland, waar hij in juni 1617 aankwam en in Middelburg uit dienst van de VOC trad.
Oorlog.
Twee maanden later werd hij alweer aangenomen, met een aanzienlijke salarisverhoging en om in Indië als vicegouverneur of als commandeur van een vloot aangesteld te worden. Zo was hij in januari 1618 weer op weg naar Indië op het schip "Mauritius", en kwam op 31 juli voor de tweede keer in aanraking met Australië, ditmaal aan de westkust, op wat later het door Dirk Hartog ontdekte Eendrachtsland bleek te zijn. De schipper Lenaert Jacobsz. tekende aan: 'Een eylandt ontdeckt ende aen lant geweest; bevonden voetstappen van volck'. Er werd een rivier ontdekt die Jansz. de Willemsrivier noemde (tegenwoordig de Ashburton rivier). Deze werd daarna aangegeven op kaarten uit die tijd.
Aangekomen in Bantam en in de nieuwe factorij in Jacatra werd hij door Coen, inmiddels gouverneur-generaal, in de Raad van Indië benoemd, samen met Pieter de Carpentier, Adriaen Maertensz. Block, Andries Soury en Herman van Speult. Hij kreeg het commando over het schip "Wapen van Amsterdam" en nam deel aan de zeeslag met de grote Engelse vloot van Thomas Dale voor de kust van Jacatra. De concurrentie met de Engelse Oost-Indische Compagnie (de EIC) was uitgelopen op een gewelddadig conflict. Coen ging met de Nederlandse vloot versterking halen in de Molukken en was in mei 1619 weer terug, waarna Jacatra werd veroverd. Coen besloot om de Engelse vloot niet op te zoeken maar door te gaan met het bevorderen van de handel, waarbij echter niet nagelaten hoefde te worden 'omme op de Engelsche eenige advantagie te soecken, tot revenge van geleden schade'. Hendrik Janssen vertrok met drie schepen naar Pattani om het Engelse opperhoofd van Bantam John Jourdain te achterhalen. Jansz. vertrok met het "Wapen van Zeeland" en vijf andere schepen naar de westkust van Sumatra. Hij moest onder andere een onderzoek doen naar de activiteiten van Cornelis Coomans in de peperhandel. Bij Tikoe onderschepte hij vier volgeladen Engelse schepen, de "Red Dragon", de "Bear", de "Expedition" en de "Rose", die alle veroverd werden. De bemanning gaf hij vrije aftocht op de "Rose". Met de overige schepen voer hij terug naar het nieuw gestichte Batavia. De "Red Dragon" was een befaamd schip. Het was het vlaggenschip geweest van de eerste reis van de Engelse Oost-Indische Compagnie in 1602 onder leiding van James Lancaster, in 1604 het vlaggenschip van Henry Middleton, in 1607 dat van William Keeling, in 1612 van Thomas Best en in 1615 weer van Keeling. De schipper in 1619, Robert Bonner, kwam bij het gevecht met de vloot van Jansz. om het leven. De "Expedition" was het vlaggenschip van David Middleton in 1609. Jansz. kreeg als beloning voor deze overwinning de bij de VOC gebruikelijke gouden ketting met penning, ter waarde van 1000 gulden.
In 1620 werd bekend dat in Europa het Akkoord van Defensie was gesloten, waarin werd afgesproken dat de VOC en de EIC voortaan samen zouden werken in de handel en de strijd tegen Spanje. In Azië werd de Raad van Defensie opgericht. Beide compagnieën leverden vier leden voor de raad en tien schepen voor een vloot. Jansz. was betrokken bij de onderhandelingen met de Engelsen. In een gecombineerde vloot van tien schepen vertrok hij onder Engels bevel via Hirado naar Manilla om daar de Spanjaarden 'afbreuk' te doen en de Chinese handel richting Batavia te verleggen. Hoe precies was niet duidelijk. In augustus 1621 zouden de rollen worden omgedraaid en was hij admiraal op de "Defensievloot", op het schip "Bantam". Geen van beide tochten leverde veel op. Een aantal Chinese jonken werd buitgemaakt (omdat ze naar men zei met de vijand handelden) maar het jaarlijkse Spaanse zilverschip uit Mexico wist in een storm te ontsnappen. In 1622 besloot de Raad om een aanval te doen op Macau en, als dat niet lukte, op een geschikte plek langs de Chinese kust een fort te bouwen. Zestien schepen werden ingezet met voor 18 maanden proviand alsmede 1300 zeelieden en soldaten en vermoedelijk 150 slaven. De leiding berustte bij Cornelis Reijersen. Een van de schippers was Willem Bontekoe. De vloot had moeten samenwerken met die van Jansz, maar door zware stormen kon deze op de terugweg van Manilla de Pescadores, waar het fort was gebouwd, niet bereiken, tot grote teleurstelling van Coen.
Gouverneur van Banda.
Tot oktober 1623 nam hij onder de nieuwe gouverneur-generaal Pieter de Carpentier deel aan de vergaderingen van de Raad van Indië in Batavia, weer met een aanzienlijke salarisverhoging. Daarna was hij drie en een half jaar gouverneur van Banda, met als instructie: 'Hout de burgerije in politique discipline; remedieert met sachtheijt ende daer 't van nooden is met hardicheijt, alle ingecroopen misbruijcken; weest den goeden vriendelijck ende den quaden straff; doet ieder goet ende cort recht'. Hij hield zich onder andere bezig met het opdelen in perken van land met muskaatbomen en de uitgifte daarvan in leen of erfpacht aan 'perkeniers'. Ook liet hij naar de bergen gevluchte slaven van de Bandanezen uit de Kei- en Aru-eilanden naar hun geboortelanden terugbrengen om goodwill te kweken en de regionale handel weer op gang te brengen.
In februari 1627 stopte hij als gouverneur en ging weer de zee op. In augustus vertrok hij uit Batavia als commandeur van een vloot van acht schepen met contanten, specerijen en andere handelswaar voor de factorijen in Suratte, Agra en Gamron 'tot vigoureus vervolch en deffentie van 's Compagnies handel, mitsgaders tot afbreuck van den algemeynen vijant'. In november was de vloot in Suratte, waar Pieter van den Broecke zich vooruitlopend op de contanten al diep in de schulden had gestoken. In januari 1618 werden in Gamron 350 door Huybert Visnich in Isfahan gekochte balen ruwe zijde ingeladen, waarvan 50 van de hoogste kwaliteit. Visnichs contract werd door Jansz. volgens de instructies van Batavia met twee jaar verlengd.
Na in juni teruggekeerd te zijn in Batavia nam hij weer zitting in de Raad, en hielp in augustus de stad te verdedigen bij de eerste belegering door het leger van het sultanaat Mataram. Coen, opnieuw gouverneur-generaal, verdeelde de taken. Jansz. kreeg het bevel op bastion Diamant, Anthony van Diemen op bastion Robijn, Jacques Lefebvre op Saphier en Jan van Gorcum op Parel. Adriaen Maertensz. Block kreeg het toezicht over de stad. Jansz. hoefde vanwege zijn leeftijd geen tegenaanvallen te leiden. Eind oktober was de strijd zo goed als gewonnen, en lag er ook een retourvloot van vijf schepen klaar op de rede, de "Prins Willem", "Nassau", "Delfshaven", "Vlissingen" en "Der Veer". Jansz., inmiddels rond de zestig jaar oud, besloot hiermee uit Indië te vertrekken, samen met Lefebvre en Van Gorcum. Om de maand mochten zij op de vloot de vlag voeren, Jansz. op de "Prins Willem", Lefebvre op de "Nassau" en Van Gorcum op de "Delfshaven". In december vertrok de vloot. Bij Mauritius voegde de nagezonden "Leeuwin" er zich bij. Rond de evenaar ontmoette men nog de vloot van Jacques Specx die onderweg was naar Batavia.
De retourvloot had opdracht om rond Schotland te zeilen om de Engelsen en de Duinkerker kapers te ontwijken maar de meeste matrozen wilden daar niets van weten. De "Vlissingen" hees de Prinsenvlag (wie volgen wil die mag) en voer het Kanaal in. De andere schepen volgden. Begin juli ontmoetten ze drie Zeeuwse oorlogsschepen onder Jan Evertsz., onder wiens konvooi de vloot naar de diverse thuishavens voer. Jansz. bracht met Lefebvre nog rapport uit aan de Staten-Generaal en stadhouder Frederik Hendrik in Den Haag, en daarmee eindigt zijn loopbaan bij de VOC, en verdwijnt hij uit beeld.
Australië.
Hoewel Jansz geldt als de officiële ontdekker van Australië, was hij natuurlijk niet de eerste die het continent zag. De Aboriginals leefden daar al tienduizenden jaren. Homo sapiens arriveerde er zo'n 45.000 jaar geleden via landbruggen en eilanden, op zoek naar dierlijk en plantaardig voedsel. Australië had toen een weelderig landschap met meren en rivieren en, inmiddels uitgestorven, grote prooidieren. Vroeger werd wel eens beweerd dat Portugezen het continent hadden ontdekt, maar daar is geen enkel bewijs voor. In 2002 poneerde Gavin Menzies een theorie dat de Chinese admiraal Zheng He met een vloot rond de wereld was gezeild en zowel Amerika als Australië had ontdekt, maar zijn boek "1421" wordt door professionele historici afgedaan als fictie. Het legendarische Zuidland kwam al eeuwen op allerlei kaarten voor maar dat was gebaseerd op fantasie. Die gaat terug op de Griekse cartograaf Claudius Ptolemaeus die leefde rond het begin van de jaartelling. Jansz was in ieder geval de eerste bij naam identificeerbare persoon die Australië zag, hoewel hij zelf dacht dat de kust die hij onderzocht nog steeds bij Nieuw-Guinea hoorde.
De originele journalen en kaarten die gedurende Jansz' reis werden gemaakt zijn verloren gegaan, maar de Nationale Bibliotheek van Oostenrijk beschikt over een kopie van de kaart uit omstreeks 1670 en de Caert van't Landt van d'Eendracht is deels op zijn reizen gebaseerd.

</doc>
<doc id="20310" url="https://nl.wikipedia.org/wiki?curid=20310" title="Duyfken (schip, 1595)">
Duyfken (schip, 1595)

De Duyfken was een Nederlands verkenningsjacht, (scheepstype pinas) dat snel voer. Het had ruimte voor 20 man, 25 last, en was geschikt vooral in ondiepe wateren. De naam "Duyfken" is een verwijzing naar de duif van de ark van Noach. De naam werd in de 16e, 17e en 18e eeuw zeker zeven keer gebruikt voor schepen die naar Indië voeren. Allen snelle jachten die gebruikt werden voor verkenningen en het overbrengen van materialen, proviand en boodschappen. De "Duyfken" van 1595 voer het volgende jaar in de eerste en legendarische expeditie naar Oost-Indië, de zgn. Eerste Schipvaart. Het werd in 1598 hernoemd in "Overijssel" en nam onder die naam ook deel aan de Tweede en de Vierde Schipvaart.
Geschiedenis.
De Eerste Schipvaart.
Het schip werd in mei 1594 gebouwd op de scheepswerf Uylenburg in Amsterdam en vertrok in april 1595 met de Eerste Schipvaart van de Compagnie van Verre onder Cornelis de Houtman naar Indië. Het diende als verkenningsjacht voor de drie andere schepen, de "Mauritius," de "Hollandia" en de "Amsterdam". Het doel van de vloot was om naar Java en de Molukken te varen via de Straat Soenda, omdat Jan Huygen van Linschoten, wat al te optimistisch, had geschreven dat 'de Portugaloysers daer niet en comen'. Alle 249 bemanningsleden staken twee maanden gage in de onderneming, zodat iedereen belang had bij een goede afloop. De schipper van de "Duyfken" was bij het vertrek Simon Lambertsz. Mau, maar op 26 oktober werd door de scheepsraad van schippers en kooplieden tot een aantal overplaatsingen besloten. Mau verhuisde toen naar de "Hollandia" en op de "Duyfken" kwam Hendrick Jansz., die vervolgens in december 1596 verhuisde naar de "Mauritius" en vervangen werd door Cornelis Adriaensz., die daarvoor stuurman op de "Amsterdam" was. Stuurman was de hele reis Cornelis Jansz. Ceullen, die bij terugkomst een reisverhaal schreef. De "Duyfken" verkende onderweg kusten, peilde dieptes, zocht havens, ankergronden en rivieren met drinkwater.
Ook in de strijd weerde de snelle en wendbare "Duyfken" zich danig. Nadat de vloot in juni 1596 was aangekomen in Bantam, en er op 3 juli namens stadhouder Maurits een bondgenootschap was gesloten met de gouverneur van Bantam, ontstond er in september een handelsgeschil. Cornelis de Houtman en acht anderen werden door de gouverneur in het gevang gezet en geld en goederen werden in beslag genomen. De scheepsraad besloot toen Bantam te beschieten. De "Duyfken" wist daarbij drie jonken te veroveren. 'Hier en tusschen heeft onse Pinas oft Jacht, welc het minste schip van al was, gheassisteert met ettelicke sloepen, dry Joncken ghenomen van den oever ende na de schepen gebracht.' Bij het achtervolgen van een andere jonk kwam het te dicht bij de kust en liep het aan de grond, waarop het aangevallen werd door 24 prauwen vol krijgers. Ze schoten met pijlen en staken met speren door de geschutspoorten. Na zich aan een met een sloep uitgeworpen anker net op tijd losgetrokken te hebben liet de "Duyfken" zijn kanonnen en musketten spreken, 'want conden qualijck mis schieten'. Een prauw werd tot zinken gebracht en de andere sloegen op de vlucht. Na deze geweldsuitbarsting werd op 11 oktober alsnog besloten het bondgenootschap weer te bevestigen en de handel te hervatten. De in beslag genomen goederen werden weggestreept tegen de jonken en De Houtman en zijn metgezellen werden na het betalen van 2000 realen van achten weer vrijgelaten.
Verder varend langs de noordkust van Java volgden twee mislukte handelspogingen, met doden en gewonden aan zowel Javaanse als Nederlandse zijde, vooral op de "Amsterdam." Dit schip werd in een baai door Javanen overvallen en de bemanning werd deels vermoord. In januari werd besloten het schip leeg te halen en in brand te steken omdat er te weinig matrozen over waren om de hele vloot te bemannen. Er ontstond ruzie over het vervolg van de reis. De kooplieden wilden verder naar de Molukken maar de schippers en stuurlieden hadden er geen vertrouwen meer in en wilden terug. Na nog Bali aangedaan te hebben, waar proviand werd ingeslagen en enkele kooplieden werden achtergelaten, begon men aan de terugtocht.
De opbrengst van de reis was uiteindelijk mager, en op diverse plekken was geen goede indruk achtergelaten van Nederlandse kooplieden. Van de 249 opvarenden waren rond de 160 onderweg gestorven aan scheurbuik en andere ziektes of omgekomen bij schermutselingen met inheemsen. Simon Lambertsz. Mau was de enige van de vier oorspronkelijke schippers die in Nederland terugkwam. De "Mauritius" en de "Duyfken" arriveerden op 11 augustus 1597. De "Hollandia", met een volledig uitgeputte bemanning, volgde drie dagen later.
De Tweede Schipvaart.
De drie teruggekeerde schepen van de eerste schipvaart voeren opnieuw uit met de tweede, uitgerust door de Oude Compagnie en ditmaal onder leiding van admiraal Jacob van Neck, met Wybrand van Warwijck als viceadmiraal en Jacob van Heemskerck als de belangrijkste koopman. Meerdere deelnemers aan de eerste schipvaart voeren nu ook weer mee. Mau was weer schipper op de "Hollandia". Ceullen was stuurman op de "Mauritius". Een nieuw schip, nog groter dan het admiraalschip "Mauritius", nam de naam "Amsterdam" van zijn op Java verbrandde voorganger over. De overige schepen werden net als de "Hollandia" genoemd naar gewesten: de "Gelderland", de "Utrecht", de "Zeeland" en de "Friesland", het laatste een groot jacht van 90 last. De "Duyfken" werd toen hernoemd in "Overijssel", met als schipper Simon Jansz. Hoen, als koopman Arent Harmansz. Persijn en als onderkoopman Adriaen van Veen. Persijn stierf in december aan de rode loop en werd opgevolgd door Pieter Dircksz. Emaus. De "Overijssel" was bewapend met twee bronzen kanonnen, zes gotelingen (gietijzeren kanonnen) en 4 steenstukken (kleine gietijzeren kanonnen die stenen kogels of schroot afvuurden).
Vertrokken op 1 mei 1598 verloren de schepen in de nacht van 7 op 8 augustus door voortdurend variërende winden de 'vuurman' (het schip dat 's nachts het vuur voerde) uit het oog. De volgende ochtend had Van Neck nog slechts de "Hollandia" en de "Overijssel" bij zich. Op een nacht kort daarna raakte ook de "Overijssel" nog bijna zoek omdat 'die vande Jacht alle slapende' waren, maar twee dagen later verscheen het weer aan de horizon. In september kwamen de schepen op Madagaskar aan, waar men alleen vers drinkwater verkreeg en nauwelijks voedsel. Op 26 november arriveerde men in Bantam, onzeker over de ontvangst gezien de gebeurtenissen tijdens de eerste schipvaart. In Bantam bleek echter een conflict te zijn geweest met een Portugese vloot van Lourenço de Brito, met twee galjoenen, drie grote galeien en een aantal kleinere schepen. De Bantammers hadden de drie galeien veroverd toen bleek dat de galjoenen niet dicht bij de kust konden komen. De bemanning was vermoord of tot slaaf gemaakt en de lading was geconfisqueerd. Nu haalde men, bevreesd voor een wraakactie vanuit Goa, de Nederlanders in als welkome bondgenoten. Er werd dus zonder veel problemen met de gouverneur van Bantam overeenstemming bereikt over een prijs voor peper, vermeerderd met een tolheffing voor de sultan, de gouverneur en andere gezagsdragers van bijna 3000 realen van achten voor de drie schepen. Een verzoek om vrijstelling daarvan voor de "Overijssel" omdat dat 'voor gheen schip bestaen en mocht, dewyl men tzelfde ghebruycte om voor te zeylen en de landen te ontdecken', werd door de Bantammers niet gehonoreerd. Op hun verzoek om bijstand bij een aanval op Palembang in ruil voor peper ging Van Neck niet in. Wel ging hij nog op bezoek bij de sultan, die nog een kind was, 'schoon van tronie en zeedich van contenancie', en overhandigde hem in een plechtige ceremonie een gouden beker als present.
Alle drie de schepen werden volgeladen met peper en specerijen. Eind december kwamen ook de andere vijf schepen onder Van Warwijck en Van Heemskerck aan. Zij waren niet via Madagaskar gevaren maar via een eilandje ten oosten daarvan dat ze Mauritius hadden genoemd. Ook het jacht "Friesland" werd toen geladen, en in januari aanvaardde Van Neck met de vier geladen schepen de terugtocht. Van Warwijck en Van Heemskerck zeilden met de overige schepen en de koopwaar verder. Een koopman uit Delhi die zich aan Van Neck had aangeboden ('den ouden man van Delly') was voor 250 realen hun gids naar de Molukken.
Van Neck zeilde begin april langs de Kaap, en kwam eind april aan bij Sint-Helena, waar drinkwater en voedsel verzameld kon worden. Twee weken later braken door de harde wind de grote mast en de fokkenmast van de "Mauritius", zodat het schip door de "Hollandia" op sleeptouw moest worden genomen. Op 19 juli 1599 aangekomen bij Texel maakte een plotseling opkomend noodweer bijna alsnog een rampzalig einde aan de reis, maar de schepen kwamen behouden aan. De bewindhebber Hendrik Buyck kwam naar Texel en bracht toen samen met Cornelis van Heemskerck een brief en geschenken van de gouverneur van Bantam naar stadhouder Maurits in Den Haag. De schilder Hendrick Cornelis Vroom vereeuwigde de aankomst van de schepen in Amsterdam, met op de lijst de tekst: 'Mauritius, Hollant, Overijssel, Vrieslant vier schepen sijn geseijlt om specerij te halen naar Bantam, hebben oock den handel daer geplant en quamen rijcklijc weer voor d'Amsterdamsche palen.'
De andere schepen bereikten via de noordkust van Java voor de eerste keer Ambon, Ternate en de Banda-eilanden. Er werd een 'loge' op Ternate gesticht en twee op Banda. In totaal 26 kooplieden werden achtergelaten. Van Heemskerck keerde met de "Gelderland" en de "Zeeland" in mei 1600 terug met muskaatnoten uit Banda. Van Warwijck met de "Amsterdam" en de "Utrecht" eind augustus met kruidnagels uit Ternate.
De tweede schipvaart was succesvol. Na slechts 15 maanden kwamen de eerste vier schepen terug met 600.000 pond peper, 250.000 pond kruidnagels, 20.000 pond muskaatnoten, 200 pond foelie en 100 pond lange peper. Met de opbrengst daarvan werd de uitrusting van alle acht schepen al goedgemaakt met nog 100% winst. 'De coopluyden bekenden van eenen penninck wel wel twee gemaeckt te hebben'. Ook had de reis veel geografische kennis opgeleverd voor Petrus Plancius, een van de voorbereiders van de reis.
De Vierde Schipvaart.
De "Duyfken" vertrok op 21 december voor de derde en laatste keer naar Bantam, nog steeds onder de naam "Overijssel". Het maakte nu deel uit van de vierde schipvaart van de Oude Compagnie, weer onder leiding van Van Neck. Samen met de andere drie schepen die als eerste waren teruggekeerd van de tweede schipvaart vertrok het al een half jaar eerder dan de overige vijf. De leiding berustte bij de viceadmiraal Jacob Wilkens. Deze voer op de "Mauritius", terwijl op de "Hollandia" opperkoopman Cornelis van Heemskerck het bevel voerde. Schipper was daar Pieter Claesz. Neck, waarschijnlijk een verwant van Jacob van Neck. Stuurman was Willem Jansz. Schipper op de "Overijssel" was Thijmen Michielsz.
Via het eiland Santa Maria bij Madagaskar en de Malediven kwamen de schepen op 31 juli 1600 in Atjeh aan. Niet bekend is of men hier aan land is gegaan. Frederik de Houtman van de schipvaart van De Moucheron zat hier nog gevangen, en kreeg bericht dat er vier Hollandse schepen voor de kust lagen, maar hij wachtte tevergeefs op vrijkoping. Wilkens voer door naar Bantam, waar in korte tijd drie Nederlandse vloten kwamen te liggen. Met Steven van der Hagen van de derde schipvaart van de Oude Compagnie en Pieter Both van de Brabantsche Compagnie (negende schipvaart) maakte hij een afspraak om samen peper in te kopen en niet door onderlinge concurrentie de prijs op te drijven. Hiermee kon hij de "Mauritius" en de "Friesland" laden. Na het stichten van een factorij, waarover de koopman Claes Simonsz. Meebael de leiding kreeg, ving hij op 27 november met de geladen schepen de terugtocht aan, vergezeld door Both met de "Nederland" en de "Nassau" en Van der Hagen met de "Zon", de "Maan" en de "Morgenster".
Cornelis van Heemskerck voer met de "Hollandia" en de "Overijssel" verder naar Ambon. Daar vroegen de door Van der Hagen in het door hem gebouwde Kasteel van Verre geplaatste kooplieden om hen en de lading kruidnagels die zij hadden gekocht mee te nemen, aangezien zij een aanval van de Spanjaarden en Portugezen vanuit Tidore vreesden. Het Kasteel van Verre werd toen opgegeven. In juni 1601 voer Van Heemskerck naar Bali, waar hij de twee door de eerste schipvaart achtergelaten kooplieden in goede welstand aantrof. Zij waren daar al viereneenhalf jaar. De koopman Emanuel Rodenburg gebruikte zijn in die tijd verworven kennis van de taal om een brief van de vorst van Bali aan de stadhouder Maurits te vertalen. De vorst stond hierin de Nederlanders toe geheel vrij handel te drijven alsof zij zijn eigen onderdanen waren 'ende dat Bali ende Hollandt één sy'. Hij gaf Van Heemskerck ook een meisje ten geschenke, 'een maecht van grooter afcomste, die van haer vier jaren in zijn hof opgevoedt geweest was ende niet uitgegaen, ende was nu ondtrentde 17 jaren', dat hij niet durfde te weigeren en mee aan boord nam, omdat zij en haar familie vreesden dat de vorst haar anders zou doden. Van Heemskerck liet door zijn kooplieden ondertekenen dat zij adviseerden 'de vroupersoon te accepteren om also door het minste quaet het meeste te schuwen'. Weer terug in Bantam vertrokken de "Hollandia" en de "Overijssel" in september 1601 voor de terugtocht naar Nederland. De schepen kwamen daar in juni 1602 aan. Wat er daarna met de "Overijssel"/"Duyfken" gebeurde is niet bekend. Waarschijnlijk werd het uit de vaart genomen.

</doc>
<doc id="20312" url="https://nl.wikipedia.org/wiki?curid=20312" title="Toko (winkel)">
Toko (winkel)

Een toko (Maleis voor "winkel" in de zin van bazaar) is in Nederland de naam voor een Aziatische supermarkt of Aziatische winkel waarvan de eigenaars meestal van Vietnamese, Indonesische, Indiase, Chinese, Surinaamse of Antilliaanse afkomst zijn. In Vlaanderen is de term niet gangbaar en noemt men de winkels Aziatische supermarkten of Aziatische winkels.
In een toko zijn vaak kant-en-klare oosterse gerechten zoals bami en nasi goreng te verkrijgen, maar ook een grote diversiteit aan levensmiddelen, ingrediënten en snoep uit Oost- en Zuidoost-Azië. Naast levensmiddelen verkopen toko's andere Aziatische producten zoals wokken, sarongs, rijstkokers en diverse artikelen voor de Chinese godsdienst zoals Chinese godenbeelden en wierook.

</doc>
<doc id="20313" url="https://nl.wikipedia.org/wiki?curid=20313" title="Liedjesschrijver">
Liedjesschrijver



</doc>
<doc id="20314" url="https://nl.wikipedia.org/wiki?curid=20314" title="Nederlandse ontdekkingsreizen">
Nederlandse ontdekkingsreizen

Vooral in de periode 1590-1650 hebben diverse Nederlandse ontdekkingsreizigers in allerlei delen van de wereld ontdekkingen gedaan. Vanwege de Tachtigjarige Oorlog waren de Nederlanders in oorlog met Spanje en omdat Spanje en Portugal in deze periode (1580-1640) dezelfde koning hadden, betekende dit ook een grote aanslag op de handel met Portugal. In 1494 verdeelde de Paus de wereld in het Verdrag van Tordesillas in een Portugese en een Spaanse helft. Spanje had Amerika ontdekt, Portugal de zeevaartroutes naar Azië. Portugal bewaarde de kennis over die routes als ware het een staatsgeheim, zodat het voor andere landen vrijwel onmogelijk was om handel te drijven met de Oost. De Nederlanders probeerden toen maar zelf een route naar Indië te vinden.
Bij de eerste pogingen probeerde men een Noordoostelijke Doorvaart te vinden naar Azië. Het meest bekend zijn de reizen van Willem Barentsz, die in 1594, 1595 en 1596-1597 drie reizen maakte, waarvan de laatste het bekendste is. Op deze reis werd Spitsbergen ontdekt en vond de beroemde overwintering op Nova Zembla plaats.
Ondertussen waren enkele Hollanders in Portugese dienst getreden. Jan Huygen van Linschoten werd klerk van de aartsbisschop in Goa, Indië en had inzage in de handel en zeevaartroutes. Met zijn kennis was in 1595-1597 een expeditie met Cornelis de Houtman erin geslaagd rond de zuidpunt van Afrika naar Indonesië te varen en hoewel deze reis geen winst opleverde vond het wel veel navolging. Vele succesvolle expedities volgden de route rond Afrika, anderen zochten het langs de Straat Magellaan. Olivier van Noort maakte van 1598 tot 1601 de eerste Nederlandse reis rond de wereld.
Omdat de Nederlanders soms meer elkaar beconcurreerden dan de Portugezen, werden in navolging van de Engelse Oost-Indische Compagnie de verschillende maatschappijen die op de oost voeren in 1602 samengevoegd tot de Verenigde Oostindische Compagnie. Deze zocht ook zelf actief naar nieuwe handelsgebieden. Zo werd al direct bij de eerste expeditie Willem Jansz uitgezonden om de kust van Nieuw-Guinea te verkennen, waarbij deze zonder het zich te realiseren Australië ontdekte.
In 1609 landde Henry Hudson al op de kust rond het latere Nieuw-Nederland in zijn zoektocht naar de Noordwestelijke Doorvaart naar Azië in opdracht van de VOC.
Van de latere VOC-ontdekkingsreizen zijn de beide reizen van Abel Tasman het best bekend. Op de eerste ontdekte hij Tasmanië, Nieuw-Zeeland en Tonga, op de tweede bracht hij de noordkust van Australië in kaart.
Ook bij toeval werden ontdekkingen gedaan. In navolging van Hendrik Brouwer, die deze route in 1611 ontdekte, kregen de VOC-kapiteins de opdracht om vanaf Kaap de Goede Hoop naar Java eerst oostwaarts te varen en pas als de juiste lengtegraad was bereikt naar het noorden af te buigen. Omdat het in die tijd nog eigenlijk onmogelijk was op zee lengtegraden vast te stellen, kwam het wel voor dat de kapiteins te ver doorvoeren, en op de westkust van Australië stuitten. De eerste die dit overkwam was Dirk Hartog in 1616. Uiteindelijk zouden de hele westkust en een groot deel van de zuidkust door de VOC-kapiteins in kaart worden gebracht.
Na 1650 nam de Nederlandse belangstelling voor ontdekkingsreizen duidelijk af. De belangrijkste uitzondering was Jacob Roggeveen, die in 1721 op weg ging om het 'onbekende Zuidland' te ontdekken, een continent waarvan men dacht dat het in de zuidelijke Stille Oceaan moest liggen. Het Zuidland ontdekte hij niet, maar wel het Paaseiland met zijn mysterieuze beelden.

</doc>
<doc id="20318" url="https://nl.wikipedia.org/wiki?curid=20318" title="Derek Jacobi">
Derek Jacobi

Derek George Jacobi (Londen, 22 oktober 1938) is een Engels acteur, in 1994 geridderd voor zijn verdiensten in het theater. Jacobi wordt beschouwd als een van de voornaamste hedendaagse Britse acteurs.
Biografie.
Jacobi werd als arbeidersjongen in Londen geboren en volgde zijn opleiding aan de Universiteit van Cambridge, waarna hij begon aan zijn loopbaan op de planken. Hij speelde vele rollen in het theater, onder meer die van Hamlet in William Shakespeares stuk en die van Eduard II in dat van Christopher Marlowe. Hij werd spoedig bekend, toen Laurence Olivier zijn talent opmerkte en hem in 1965 de rol van Cassio in zijn verfilming van Shakespeares Othello gaf. 
Zijn grote doorbraak kwam tien jaar later, in 1976, toen hij de titelrol in "I, Claudius" kreeg, een BBC televisieserie over het leven van de Romeinse keizer Claudius I. Zijn vertolking van de stotterende en enigszins spastische keizer, die toch een goed en intelligent man bleek te zijn, maakte grote indruk. Hij zou later vergelijkbare rollen spelen als Alan Turing in "Breaking the Code" (1996) en in "Dead Again", waar hij een gestoorde moordenaar speelde. Naast zijn filmwerk bleef Jacobi echter zeer actief op het toneel, en hij speelde de rol van prins Hamlet tijdens internationale theatertours die hem naar Griekenland, Egypte, Australië, China en Japan brachten; ook speelde hij die rol in het kasteel van Elsinore, alias Slot Kronborg, de burcht op het Deense eiland Seeland waar "Hamlet" zich volgens Shakespeare afspeelde.
Jacobi vertolkte vele rollen uit Shakespeare, waaronder die van het koor in Kenneth Branaghs verfilming uit 1989 van "Henry V". Zijn veelzijdigheid bleek ook in de televisieserie "Cadfael", een ITV-bewerking van de boeken van Ellis Peters, waarin hij een monnik met detective-talent speelt in de tijd van de burgeroorlog onder koning Stephen. In 2001 won Jacobi een Emmy Award door zijn eigen Shakespeare-achtergrond te bespotten in "The Show Must Go Off", een aflevering van de sitcom "Frasier". Daarin speelde hij de "slechtste" Shakespeare-acteur ter wereld, de schmierende, overdreven, overschatte Jackson Hedley. Het was zijn eerste gastoptreden in een Amerikaans televisieprogramma.
Daarnaast treedt Jacobi vaak op als stemacteur, in producties die uiteenlopen van de Ilias via de luisterboekversie van , Doctor Who tot Brieven van de Kerstman van J.R.R. Tolkien. Recente filmoptredens zijn onder meer de rol van Honorio in There Be Dragons (2011), kardinaal Orsini in The Borgias (2011) en die van scheepsbouwer Lord Pirrie in (2012).
In 2023 ontving hij de Olivier Lifetime Achievement Award uit handen van Anne Reid met wie hij tien jaar een echtpaar speelde in de serie "Last tango in Halifax".
Persoonlijk.
In maart 2006 ging Jacobi een geregistreerd partnerschap aan met Richard Clifford, vier maanden nadat het geregistreerd partnerschap als wettelijk erkende samenlevingsvorm in het Verenigd Koninkrijk was ingevoerd.

</doc>
<doc id="20320" url="https://nl.wikipedia.org/wiki?curid=20320" title="Concentratiekamp">
Concentratiekamp

Een concentratiekamp is een kamp waar mensen, meestal onder militaire dwang, bijeengebracht worden. Het is een inrichting om politieke tegenstanders of anderszins onwelgevallige mensen op grond van etnische, religieuze of sociale kenmerken te isoleren en psychisch en/of fysiek te breken, in sommige gevallen te doden. Het insluiten in een kamp gebeurt doorgaans voor onbepaalde tijd, door administratieve handelingen, zonder tussenkomst van een rechtbank en rechtshulp en zonder enig recht op inspraak. Het begrip concentratiekamp is voor een groot deel bepaald door het gebruik ervan tijdens de Tweede Wereldoorlog.
Begrip.
Met het begrip concentratiekamp worden in het spraakgebruik vaak verschillende zaken aangeduid: vernietigingskamp, werkkamp, interneringskamp, reserveringskamp, verzamel- en doorgangskampen, die elk een andere bestaansgrond hebben en die soms in elkaar overlopen.
Vernietigingskampen.
Vernietigingskampen hebben het doden van mensen tot doel. Een ongeëvenaard voorbeeld zijn de tussen 1941 en 1942 gebouwde vernietigingskampen tijdens het Duitse nationaalsocialisme, zoals Sobibór en Treblinka. Het doel van deze kampen was het zo snel mogelijk en grootschalig doden op welhaast industriële wijze, van wat de nazi's "untermenschen" ('minderwaardigen', voornamelijk Joden, maar bijvoorbeeld ook Roma, Sinti en mensen van Slavische afkomst) noemden, met name door middel van gifgas. Degenen die er arriveerden werden direct gedood, op enkele uitzonderingen na (het Sonderkommando), die in leven werden gehouden om werkzaamheden te verrichten (zoals het sorteren van kleding en het bedienen van de crematieovens). Uiteindelijk was ook het Sonderkommando ten dode opgeschreven.
Werkkampen.
In werkkampen waren jonge en sterke gevangenen bestemd als dwangarbeiders, onder andere voor de grote fabriekscomplexen die bij deze kampen aanwezig waren. Dit waren meest bedrijven die aan het leger leverden zoals IG Farben dat bij bv. Auschwitz grote productieafdelingen gevestigd had. De werk- en leefomstandigheden hierin waren overigens niet veel beter dan in de kampen zelf. Ook hier was het dodental enorm als gevolg van de vaak levensgevaarlijke werkomstandigheden, slechte verzorging en de willekeur van de bewakers.
De werkkampen waren in verschillende categorieën ingedeeld. In categorie één zaten relatief milde kampen als Dachau en Buchenwald, terwijl in categorie drie kampen zaten als Groß-Rosen, Natzweiler-Struthof en Mauthausen. Tot september 1942 verschilde de situatie in Groß-Rosen voor Joden, Polen en politieke gevangenen weinig van die in een vernietigingskamp. Voor hen was de gemiddelde overlevingstijd twee à drie maanden en maximaal een half jaar. Zij die door toeval Groß-Rosen toch overleefden vonden Dachau een "hemel op aarde".
Inzittenden stierven vaak als gevolg van zware dwangarbeid, ondervoeding en ziekte. Ook pleegden sommige gevangenen die het kampbestaan niet meer aankonden zelfmoord. Sommige gevangenen werden geselecteerd voor medisch 'wetenschappelijk onderzoek' wat meestal uitliep op een gruwelijke dood voor de 'proefpersoon'. Berucht was de arts Josef Mengele, die zelfs kinderen gebruikte voor zijn experimenten.
In Nederland was Kamp Vught gedurende de oorlog behalve concentratiekamp en doorvoerkamp ook tijdelijk een werkkamp.
Interneringskampen.
In interneringskampen staat de controle op politieke tegenstanders of politiek onbetrouwbaar geachte bevolkingsgroepen centraal. Krijgsgevangenenkampen zijn eveneens interneringskampen, waarbij echter steeds internationaalrechtelijke normen dienen te worden nageleefd.
In Nederland was Kamp Schoorl gedurende korte tijd een interneringskamp voor achtereenvolgens buitenlanders, Joden en communisten, alvorens de Duitsers hen naar concentratiekampen doorstuurden.
Reserveringskampen.
Reserveringskampen zijn kampen die niet bedoeld zijn voor het doden of de internering van mensen, maar worden gebouwd om mensen te 'reserveren' om met hen een ander doel te bereiken. In de Tweede Wereldoorlog werden in de reserveringskampen Joden geplaatst die volgens de bezetter een speciale betekenis hadden voor de maatschappij, zoals ex-militairen en kunstenaars. De goed behandelde joden kunnen in deze relatief aantrekkelijke kampen een rol spelen in bijvoorbeeld propagandafilms, zoals in Theresienstadt gebeurt.
Verzamel- en doorgangskampen.
Verzamel- en doorgangskampen zijn, meestal kleine, kampen die worden gebouwd om mensen te verzamelen en te sorteren om ze vervolgens door te sturen naar andere, vaak grotere kampen. In de Tweede Wereldoorlog werden in de doorgangskampen mensen verzameld die dagelijks opgepakt werden om ze vervolgens, vaak wekelijks, per goederentrein af te voeren naar de diverse werk- en vernietigingskampen. Voorbeelden van verzamel- en doorgangskampen uit de Tweede Wereldoorlog zijn Kamp Westerbork en Kamp Amersfoort in Nederland, Kamp Mechelen in België en Kamp Drancy in Frankrijk.
Geschiedenis.
19e eeuw.
De term concentratiekamp werd voor het eerst gebruikt voor de kampen die door de Spanjaarden werden ingericht tijdens de Cubaanse Onafhankelijkheidsoorlog in 1896-1897. Honderdduizenden plattelandsbewoners uit opstandige provincies werden bijeenbracht op afgezette en bewaakte terreinen, om te voorkomen dat ze, al dan niet gedwongen, steun zouden geven aan de guerrillos. Daarbij werden moderne middelen gebruikt, zoals deportatie per spoor en afsluiting met prikkeldraad. Ongeveer een kwart van hen stierf door ontbering. Bij wijze van humanitaire interventie verklaarden de Amerikanen de Spaans-Amerikaanse Oorlog, maar weinig later gebruikten ze zelf (op kleinere schaal) concentratietechnieken in de Filipijns-Amerikaanse Oorlog (1898-1901). 
De Britten richtten concentratiekampen op in Zuid-Afrika tijdens de Tweede Boerenoorlog (1899-1902). Horatio Kitchener viseerde onder andere de gezinnen van de opstandige Boeren die de guerrillastrijd weigerden op te geven (de zogenaamde "bittereinders"). Daarnaast werden gezinnen geïnterneerd die juist door de opstandige Boeren van hun land waren verjaagd (wegens collaboratie). Ook vele inheemse Afrikanen werden opgesloten, in aparte kampen, gesegregeerd van de Boeren. Hoewel het niet de bedoeling was om de geïnterneerden iets aan te doen, maar alleen om zo goedkoop mogelijk af te zijn, waren de omstandigheden in de Zuid-Afrikaanse kampen gruwelijk, waardoor er alleen al aan Boerenzijde 27.927 vrouwen en kinderen (van wie 22.074 onder de 16 jaar) om het leven kwamen door honger, ziekte en uitputting. Nadat Emily Hobhouse de erbarmelijke omstandigheden aan de kaak stelde, bevestigd door een commissie van regeringsgezinde vrouwen, werd de militaire kampleiding vervangen door burgers en verbeterde de toestand.
Nederland en Nederlands-Indië.
Ook Nederland had begin twintigste eeuw in Indonesië concentratiekampen, zoals Boven Digul op Nieuw-Guinea, waar nationalisten onder onmenselijke omstandigheden werden opgesloten. In Nederland was er voor de Tweede Wereldoorlog officieel ook een concentratiekamp, namelijk Fort Honswijk waar communistische vluchtelingen uit Duitsland werden opgesloten. Er was daar echter, behalve de vrijheidsberoving, geen bewijs van mensonterende toestanden.
Rusland en Sovjet-Unie.
In Rusland kende men al sinds de 17e eeuw werkkampen voor gevangenen, de katorga. Kort na de communistische machtsovername van 1917 werd dit systeem sterk uitgebreid en vanaf 1930 centraal georganiseerd (zie Goelag). Het goelagsysteem stelde Stalin in staat om op grote schaal echte en vermeende politieke tegenstanders, etnische minderheden en misdadigers uit de maatschappij te verwijderen.
Tweede Wereldoorlog.
In het bijzonder in de Tweede Wereldoorlog werd het concentratiekamp als strijdmiddel tegen burgers op grote schaal toegepast. Het eerste Duitse concentratiekamp werd in 1933 ingericht bij Dachau. Hier werden vooral communisten en in mindere mate sociaaldemocraten in gestopt, spoedig gevolgd door Joden. In plaats van de tot dan gebruikelijke grijs-witte pakken kregen de gevangenen de bekende gestreepte gevangeniskleding. Tevens waren de verschillende groepen gevangenen te onderscheiden aan verschillend gekleurde driehoeken die op de linkerborsthelft en op de rechterdij moesten worden genaaid: een rode driehoek voor politieke gevangenen, een groene voor beroepsmisdadigers, een blauwe voor emigranten, een paarse voor Jehova's getuigen, een roze voor homoseksuelen, een zwarte voor 'asocialen' en een gele voor Joden. In de driehoek werd met een letter de nationaliteit aangeduid: F voor Fransen, R voor Russen, N voor Noren en H voor Nederlanders. Onder de driehoek zat een wit lapje stof met daarop het gevangenennummer. Deze merktekens vonden in de andere concentratiekampen navolging. Ook in andere opzichten stond Dachau model voor latere kampen.
De Duitse concentratiekampen waren over het algemeen wreder dan de Japanse. De Duitsers hadden drie verschillende categorieën concentratiekampen. Dachau en Auschwitz-Stammlager waren kampen van de eerste, lichtere, categorie. De zwaarste categorie was de derde, maar ook daarbinnen waren nog grotere verschillen. Speciale concentratiekampen waren de Nacht-und-Nebelkampen Natzweiler-Struthof en Groß-Rosen. Het doel van de Nacht-und-Nebelkampen was de mensen spoorloos te laten verdwijnen, verwanten zouden in principe niets van het overlijden mogen vernemen. Groß-Rosen was van de hoofdkampen ongetwijfeld veruit het wreedste met in 1942 een sterftepercentage boven de 50% per jaar en voor politieke gevangenen een gemiddelde overlevingstijd van twee maanden. Auschwitz heeft voor de meeste mensen een zeer gruwelijke betekenis, dat komt niet door het Stammlager zelf, maar door de gaskamers van Auschwitz-Birkenau, waar meer dan een miljoen mensen op "industriële wijze" vermoord werden.
Ook in de door Japan bezette gebieden waren de kampen, waarin onder anderen de Nederlanders van voormalig Nederlands-Indië opgesloten werden, oorden die het begrip 'een hel op aarde' maar al te dicht benaderden.
Hoewel het lot van mensen van Japanse afkomst in de Verenigde Staten en Canada niet op dezelfde lijn gesteld kan worden (zij werden in elk geval relatief goed verzorgd), werden ook velen van hen in een concentratiekamp gestopt. Het heeft jaren geduurd voor hun leed erkend werd.
In Nederland hebben de Duitsers een officieel concentratiekamp gesticht, namelijk Vught (KZ Herzogenbusch). Kamp Amersfoort was een doorgangskamp voor politieke gevangenen (Polizeiliches Durchgangslager Amersfoort), maar de behandeling van de gevangenen deed sterk denken aan die in een werk- of vernietigingskamp, zij het iets minder slecht dan in de Duitse concentratiekampen. Ook Kamp Westerbork was een doorgangskamp, voor voornamelijk Joden en een klein aantal zigeuners, op weg naar Auschwitz, Sobibór of in zeldzame gevallen een ander vernietigingskamp in Polen. Behalve de vrijheidsberoving vonden er vaak ernstige wandaden door de Duitsers plaats. Daarnaast zijn er ook kampen als Haaren geweest, waar voornamelijk gijzelaars werden opgesloten die vrij goed behandeld werden; maar er hebben ook politieke en Joodse gevangenen gezeten die ernstig mishandeld werden.
Nederlandse slachtoffers in Duitse concentratiekampen.
Het precieze aantal Nederlandse doden in Duitse concentratiekampen is niet bekend. Onderstaande gegevens zijn gebaseerd op gegevens van de Nederlandse Oorlogsgravenstichting met betrekking tot de laatste rustplaats in de directe omgeving van een aantal concentratiekampen. De cijfers van Kamp Westerbork komen uit het archief van de gemeentes Midden-Drenthe en Assen. Kamp Amersfoort en Vught eigen opgave.
Duitse concentratiekampen.
De zeven nazivernietigingskampen:
Andere Duitse concentratiekampen waar velen hun leven verloren, zijn:
In het veengebied langs de grens met Nederland (Groningen en Drenthe) werd een vijftiental kleinere kampen, bekend onder de naam Emslandlager, ingericht, waarin voornamelijk Duitse communisten (Moorsoldaten) en Oost-Europese krijgsgevangenen werden gehuisvest. Hoewel de aantallen gehuisvesten hier aanmerkelijk kleiner waren, waren de omstandigheden voor de getroffenen niet minder erg. Vluchtelingen uit die veenkampen die de Nederlandse grens overkwamen, werden onverbiddelijk teruggestuurd, terwijl bekend was dat velen om het leven kwamen.
Daarnaast waren er nog vele kleinere werkkampen voor dwangarbeiders, zoals Gräditz. Het Duitse ministerie van Justitie heeft een volledige lijst van 1634 Duitse concentratiekampen gepubliceerd.
Italië.
Italiaanse concentratiekampen sinds begin 1942:
Kroatië.
Vernietigingskamp:
Nederlands-Indië.
Voor de kampen waarin gedurende de Japanse bezetting van Indonesië een groot deel van de Nederlanders geïnterneerd was, zie het artikel Jappenkampen in Nederlands-Indië.
Zwitserland.
Zwitserland, in de oorlog officieel neutraal, had veel interneringskampen (waarvan een groot deel werkkampen) waar vluchtelingen, die erin slaagden de grens te passeren, voorlopig werden geïnterneerd. De bewoners, meestal alleen mannen, waren vluchtelingen van diverse nationaliteiten. Er werden door hen moerassen drooggelegd en wegen verbeterd. Soms werd het verboden verder te reizen en moesten de reislustigen eerst uit het kamp ontsnappen. Meestal hadden de inwoners veel vrijheid van komen en gaan, dus dit ontsnappen was niet zo moeilijk, het ongezien verlaten van het land was echter niet gemakkelijk.
Na de Tweede Wereldoorlog.
Met het einde van de Tweede Wereldoorlog was het verschijnsel concentratiekamp niet voorbij. De overlevenden kregen vaak last van het concentratiekampsyndroom.
Maar ook bleven en blijven nog dit soort kampen bestaan.

</doc>
<doc id="20321" url="https://nl.wikipedia.org/wiki?curid=20321" title="Simon Wiesenthal">
Simon Wiesenthal

Simon Wiesenthal (Buczacz, Oostenrijk-Hongarije (thans Oekraïne), 31 december 1908 – Wenen, 20 september 2005) was een bekende Joods-Oostenrijkse nazi-jager.
Hij spoorde diverse nazioorlogsmisdadigers op en bracht hen voor de rechter. Wiesenthal was zelf overlevende van de Holocaust: hij zat tijdens de Tweede Wereldoorlog gevangen in twaalf concentratiekampen en werd in 1945 door Amerikaanse troepen bevrijd.
Levensloop.
Wiesenthal trouwde in 1936 met Cyla Müller. In de Tweede Wereldoorlog werden ze beiden gearresteerd en kwamen ze in het concentratiekamp Janovska terecht, dicht bij de stad Lwów waar ze woonden. Simon werd van daaruit naar kamp Mauthausen (Oostenrijk) getransporteerd. Hij had intussen wel kans gezien valse papieren te regelen voor zijn vrouw, die daarmee in 1942 kon ontsnappen. Ze dook tot 1944 onder in Warschau; van daaruit werd ze naar Duitsland getransporteerd, waar ze als dwangarbeidster (nog onder haar valse naam) moest werken. Wiesenthal overleefde het kamp en na de oorlog zagen ze elkaar weer terug. De wederzijdse families, Wiesenthal en Müller, verloren in de Holocaust in totaal 89 familieleden.
In 1946 vestigde het echtpaar Wiesenthal zich in Wenen. Daar kregen ze een dochter, Paulinka.
Nazivervolgingen.
In 1947 opende Wiesenthal in het Oostenrijkse Linz de "Jüdische Historische Dokumentation". Vanuit dit centrum werd niet alleen bewijsmateriaal verzameld, maar ook praktische hulp gegeven aan overlevenden van de kampen. In 1954 werd het centrum weer gesloten. De achtergrond van de sluiting was dat er op dat moment in West-Europa weinig animo leek te zijn voor zijn werk. Bij de sluiting van het centrum droeg Wiesenthal de documenten over aan Yad Vashem.
Wiesenthal vervolgde zijn werk, onder meer in samenwerking met de Israëlische geheime dienst.
In 1961 werd in Wenen, na de aanhouding en berechting van Eichmann, het Joods Documentatiecentrum, beter bekend als het Simon Wiesenthal Centrum, opgericht. Deze joodse mensenrechtenorganisatie wil de herinnering aan de Holocaust levend houden. Het hoofdkwartier van de organisatie zetelt thans in Los Angeles.
Wiesenthal en zijn in Wenen gevestigde Joods Documentatiecentrum speelden een sleutelrol in de opsporing en veroordeling van het brein achter de uitvoering van de "Endlösung", Adolf Eichmann. In totaal leidden de inspanningen van hem en zijn medewerkers tot de arrestatie en berechting van circa 1100 gevluchte en ondergedoken oorlogsmisdadigers.
Zo vond Wiesenthal in 1963 de voormalige officier van de Gestapo Karl Silberbauer, die inmiddels bij de politie in Wenen werkte. Als Gestapo-officier had Silberbauer Anne Frank gearresteerd. Zijn bekentenis hielp bij het ontkrachten van revisionistische beweringen dat het dagboek van Anne Frank een vervalsing zou zijn.
Ook werd door de activiteiten van Wiesentahl, Franz Stangl opgepakt, die commandant was geweest van de vernietigingskampen Treblinka en Sobibór.
Hermine Ryan-Braunsteiner werd gevonden in de Verenigde Staten. Zij had in Majdanek toegezien op de moord op honderden kinderen. Zij werd in 1973 aan Duitsland uitgeleverd.
In 1977 werd het Simon Wiesenthal Centrum opgericht met als doel: het levend houden van de herinnering aan de Holocaust.
Het Weens Wiesenthalinstituut voor Holocauststudies (Duits: Wiener Wiesenthal Institut für Holocaust Studien, VWI) is een onderzoekscentrum gericht op onderzoek, documentatie en onderricht over alle aspecten van de Holocaust. Het instituut werd opgericht door Simon Wiesenthal en andere internationale en Oostenrijkse onderzoekers. Het instituut is gevestigd in Wenen en wordt gefinancierd door de stad Wenen en het Bundesministerium für Wissenschaft, Forschung und Wirtschaft (federaal ministerie voor Wetenschap, Onderzoek en Economie).
Dinko Sakic, de commandant van het concentratiekamp Jasenovac in Kroatië, werd in 1998 in Argentinië gevonden. Hij werd vervolgens berecht in Kroatië.
Een oorlogsmisdadiger waar Wiesenthal tevergeefs naar gezocht heeft was Josef Mengele (deze stierf in 1979).
Einde van zijn werkzaamheden.
In april van 2003 kondigde Wiesenthal op 94-jarige leeftijd aan dat hij met pensioen ging, met als reden dat hij de massamoordenaars gevonden had waar hij naar zocht: "Ik heb ze allemaal overleefd. Als er nog over waren, zouden ze te oud en in te slechte gezondheid zijn om terecht te staan. Mijn taak is volbracht." Volgens Wiesenthal was de enige nog levende Oostenrijkse oorlogsmisdadiger Alois Brunner, de rechterhand van Adolf Eichmann, van wie gezegd werd dat hij in Syrië ondergedoken zat. Wiesenthals vrouw Cyla overleed op 10 november 2003 op 95-jarige leeftijd. Simon Wiesenthal overleed twee jaar later op 96-jarige leeftijd.
Critici en onderscheidingen.
In 1986 weigerde Wiesenthal de Oostenrijkse presidentskandidaat Kurt Waldheim tot oorlogsmisdadiger te verklaren. Dit was tegen de zin van het Joods Wereldcongres. Waldheim was lid geweest van nationaalsocialistische groeperingen als de SA, en had zijn optreden als officier in Saloniki van 1942 tot 1943 verzwegen. In plaats daarvan zou hij aan het oostfront gewond zijn geraakt en de resterende oorlogsjaren zou hij in Oostenrijk hebben doorgebracht. In de Verenigde Staten kwam Waldheim in 1987 op grond hiervan op een "watch list". Dit betekende een inreisverbod voor hem als privépersoon.
Wiesenthal ontving voor zijn werk vele internationale onderscheidingen, waaronder de Franse "Chevalier de la Légion d'Honneur". Hij werd in Nederland Commandeur in de Orde van Oranje-Nassau en kreeg de Erasmusprijs. In de VS ontving hij een Four Freedoms Award voor de vrijwaring van vrees, en in 2000 de hoogste Amerikaanse burgerlijke onderscheiding, de Presidential Medal of Freedom.
Er werd ook hardere kritiek tegenover Wiesenthal geuit. Zo stond te lezen in het boek "De jacht op het kwaad" van Guy Walters: "Wiesenthals hele levensverhaal is bijeengelogen. Hij zat niet bij de partizanen in de oorlog, hij heeft niets nuttigs bijgedragen aan de opsporing van Eichmann. Wiesenthal is een goed lobbyist geweest voor de Joodse zaak, maar hij was allesbehalve een nazi-jager. Hij heeft de waarheidsvinding bemoeilijkt door allerlei onzin te verspreiden. Hij was een amateur, die met onvoorzichtige beschuldigingen zelfs het leven van een onschuldige heeft verwoest. Simon Wiesenthal was een charlatan."
Werken.
Wiesenthal schreef een aantal boeken, waaronder "Ich jagte Eichmann" (1961) en "Jeder Tag ein Gedenktag. Chronik jüdischen Leidens" (1986).
Het romanpersonage Yakov Liebermann in het boek "The Boys From Brazil" van Ira Levin is gebaseerd op Simon Wiesenthal en Wiesenthal komt ook kortstondig voor in Frederick Forsyth' "The Odessa File", waarin hij een Duitse journalist die op zoek is naar een oorlogsmisdadiger van informatie voorziet.
Literatuur.
Wiesenthal, Simon. "Geen wraak maar gerechtigheid: Herinneringen van Simon Wiesenthal". Vert. H. de Boer. Bloemendaal: J.H. Gottmer &amp; H.J.W. Becht. - 384 p. ISBN 9023006771 
Pick, Hella. "Simon Wiesenthal: a life in search of justice", 1996. Ned. vert. o.d.t.: "Simon Wiesenthal: Op zoek naar gerechtigheid", 1997 / vert. Hidde Halbertsma. 376 p. ISBN 9789041090836 
Segev, Tom. "Simon Wiesenthal: the life and legends". Doubleday, 2010. – 496 p. (hc). Ned. vert. o.d.t.: "De nazi-jager: het leven van Simon Wiesenthal", 1908-2005 / vert. Kees Meiling en Frans van Delft. Amsterdam: Balans, 2010. - 448 p. .
Simon Wiesenthal schreef ook een opmerkelijk boek over Columbus: "Zeilen der Hoop: de geheime missie van Christoffel Columbus, - 232 p. ." In dit boek probeert hij zo goed mogelijk de stelling te onderbouwen dat Columbus een jood was die het doel had om met zijn ontdekkingsreizen een koninkrijk van een van de verloren stammen van Juda te ontdekken zodat de vervolgde joden een nieuwe veilige thuishaven zouden kunnen krijgen. Het vertrek van Columbus naar Amerika valt samen met de datum waarop de joden in 1492 Spanje verlaten moesten hebben. De termijn waarop joden in Spanje mogen blijven eindigt op 2 augustus 1492. Colombus vaart uit op de ochtend van de 3de augustus 1492. Een van de feiten die Wiesenthal aanhaalt is dat Columbus zich zeer heeft ingespannen om de gehele bemanning (waaronder vele conversos) al op de avond van de 2e augustus aan boord te hebben.

</doc>
<doc id="20329" url="https://nl.wikipedia.org/wiki?curid=20329" title="Scandinavisch (schaakopening)">
Scandinavisch (schaakopening)

De Scandinavische opening is een schaakopening die gekenmerkt wordt door de beginzetten 1.e4 d5 waarna bijna altijd 2.exd5 of 2.Pf3 wordt gespeeld. Het Scandinavisch is ingedeeld bij de halfopen spelen en valt onder ECO-code B01.
De hoofdvariant van het Scandinavisch (1.e4 d5 2.exd5 Dxd5 3.Pc3 Da5) druist in tegen de Gouden regels in de schaakopening: de zwarte dame komt vroeg in het spel en zwart loopt een ontwikkelingsachterstand op. Toch kan zwart met 4.d4 c6 naar een gunstige versie van de Caro-Kann overgaan en deze variant geldt daardoor als bevredigend voor zwart. Vooral Bent Larsen heeft daar propaganda voor gevoerd.
Blackmar-Diemergambiet.
Wit kan ook kiezen voor het Blackmar-Diemergambiet.
1. e4 d5 2.d4! dxe4 3. Pc3 Pf6 4. f3

</doc>
<doc id="20330" url="https://nl.wikipedia.org/wiki?curid=20330" title="Productie">
Productie

Productie is het maken (produceren) van goederen of diensten met als doel ze te verkopen. Productie is het toevoegen van economische waarde: de gemaakte producten hebben nut voor de kopers. De toegevoegde waarde kan gebruikswaarde of emotionele waarde zijn, maar in elk geval hebben de producten voor de koper gewenste eigenschappen (of perceptie van die eigenschappen). Voor productie zijn vier factoren of productiemiddelen nodig: kapitaal (investering), arbeid, land en ondernemerschap, in een bepaalde combinatie. De efficiëntie en effectiviteit van productie bepalen samen de productiviteit van het proces: het aantal geproduceerde goederen of diensten. De productiviteit en de prijs van de goederen bepalen samen de opbrengst.
Productie kan zowel de directe winning van natuurlijke hulpbronnen zijn als de omzetting van grondstoffen naar nieuwe producten. In de landbouw wordt de productie de oogst genoemd.
Productiecriteria.
Criteria voor het beoordelen van de productie-omgeving zijn:
Een zevende criterium is "flexibiliteit". Dit criterium heeft betrekking op alle genoemde punten.
Industriële productie.
Een enger begrip van productie is de sector industriële productie, waarin ruwe materialen tot eindproducten worden getransformeerd door gebruikmaking van gereedschappen en productiemiddelen, dit in tegenstelling tot bijvoorbeeld de industriesector mijnbouw.
Meting.
Het CBS houdt productiestatistieken bij. Productie kan worden gemeten in hoeveelheden en in waarde. Zo kan er gemeten worden dat er 100 kilo kabeljauw gevangen is of voor 10.000 euro kabeljauw verkocht. De visserij produceert ook, net als de landbouw en de mijnbouw. Bij de interpretatie van productiestatistieken moet rekening gehouden worden met inflatie en technologische ontwikkelingen. Een auto geproduceerd in 1915 is een heel ander product dan een auto geproduceerd in 2015.

</doc>
<doc id="20332" url="https://nl.wikipedia.org/wiki?curid=20332" title="Heinrich Harrer">
Heinrich Harrer

Heinrich Harrer (Obergossen (Hüttenberg, Karinthië), 6 juli 1912 – Friesach (Karinthië), 7 januari 2006) was een Oostenrijkse bergbeklimmer en auteur van verschillende boeken. Zijn bekendste boek is "Sieben Jahre in Tibet" ("Zeven jaar in Tibet") dat als basis diende voor de documentaire Seven Years in Tibet uit 1956 waarin hij zelf meespeelde en de meermaals bekroonde verfilming uit 1997 met Brad Pitt als Harrer in de hoofdrol.
Harrer was een bewonderaar van de Zweedse tibetoloog Sven Hedin.
Levensloop.
Jonge jaren.
Harrer studeerde vanaf 1933 geografie en sport aan de Universiteit van Graz. Hij financierde zijn studies door klim- en skilessen te geven en studeerde in 1938 af. Voordat Harrer aan zijn "bergcarrière" begon was hij een succesvol skiër. Hij zou aan de Olympische Winterspelen van 1936 deelnemen voor het Oostenrijkse skiteam, maar dit boycotte de Spelen na een conflict over de profstatus van skileraren. In 1937 werd Harrer "Academisch Wereldkampioen afdaling skiën". Harrer bleef een sportman. In zijn latere lievelingssport golf werd hij in 1958 Oostenrijks kampioen.
Op 24 juli 1938 beklom hij met Anderl Heckmair, Fritz Kasparek en Ludwig Vörg als eerste de Eiger-noordwand in Zwitserland. Harrer nam een hakenkruisvlag mee. De Noordwand werd ook wel de moordwand genoemd omdat zoveel bergbeklimmers hier stierven.
Harrer werd daarop door Adolf Hitler ontvangen en de SS benoemde hem tot sportinstructeur met de rang van Oberscharführer oftewel sergeant. Hij was al in 1933 lid van de NSDAP geworden. De baan bij de SS was een sinecure, het betekende dat de amateursporter een vast inkomen kreeg. Harrer is nooit actief geweest in de SS.
Vlak na zijn door Heinrich Himmler aangemoedigde huwelijk met Lotte Wegener (de jongste dochter van de meteoroloog en geoloog Alfred Wegener) in december 1938, vertrok hij in 1939 in opdracht van de SS naar India, maar hij keerde niet terug naar Oostenrijk tot 1952. In Karachi werden de expeditiegangers door Indiase soldaten gevangengenomen en naar het interneringskamp Ahmednagar en later naar Dehra Dun gebracht.
In die tijd leerde hij Tibetaans, Hindi en Japans en probeerde eerst twee maal tevergeefs te vluchten. Op 29 april 1944 lukte het Harrer om samen met Peter Aufschnaiter te ontsnappen en over 65 Himalayapassen naar Tibet te vluchten.
In Lhasa, de hoofdstad van Tibet, bouwde Harrer een dam, tekende een stadsplattegrond, ontwierp de opdruk voor de Tibetaanse postzegels en de bankbiljetten srang en thangka en werd zelfs vertrouweling van de jonge "godkoning", de dalai lama (Tenzin Gyatso).
In de herfst van 1950 rukten de Chinese troepen Tibet binnen en moesten vele Tibetanen en ook Harrer vluchten. Deze periode wordt beschreven in zijn boek "Zeven Jaren in Tibet". Hij leerde in deze tijd de dalai lama kennen en woonde zeven jaar in Lhasa.
Expedities.
Na de oorlog maakte Harrer diverse reizen met de afgetreden Belgische koning Leopold III.
In 1953 deed hij een expeditie naar de Andes en beklom de Ausangate, in 1954 een naar Alaska. In 1962-1963 volgde een Nieuw-Guinea-expeditie waar hij als eerste de Carstenszpiramide beklom, met zijn 4884 m de hoogste berg van Oceanië.
In 1966 deed hij een expeditie dwars door Suriname en het Amazonebekken heen. In 1969 ging hij naar Frans-Guyana, 1970 Groenland, 1971 Soedan, 1972 Borneo, 1973 Nepal, 1975 de Andamanen, 1976 Ladakh, 1977 het Rwenzori-gebergte, 1978 Sikkim, 1980 Sikkim en Bhutan, 1981 weer Nepal en in 1982 keerde hij voor het eerst weer terug naar Tibet.
In 1983, 1984 en 1986 reisde hij opnieuw door Bhutan.
Erkenningen.
In 1982 werd het Heinrich-Harrer-Museum geopend in Hüttenberg. In 1992 kwam het pelgrimspad Lingkor bij dat door de dalai lama zelf werd ingewijd.
Harrer heeft in zijn leven heel wat erkenningen gekregen. In 1964 kreeg hij de titel professor en het grote Verdienstkruis van de Orde van Verdienste van de Bondsrepubliek Duitsland, het grote gouden Ehrenzeichen van de deelstaat Karinthië en van de deelstaat Stiermarken, het Oostenrijkse Ereteken voor de wetenschap en de kunst, de gouden Humboldt-Medaille, de Eremedaille van de Explorer-Clubs uit de Verenigde Staten en in 2002 de Light of Truth Award van de International Campaign for Tibet. In 1995 werd hij in de Curie van de wetenschappen in Oostenrijk opgenomen.
Heinrich Harrer heeft de meer dan 25 expedities waaraan hij heeft deelgenomen in ongeveer 20 boeken beschreven. Ook heeft hij diverse televisie programma's over zijn expedities gemaakt voor voornamelijk de ORF. De film "Seven years in Tibet" heeft Harrer bij het jonge publiek bekendgemaakt.
Heinrich Harrer overleed op 93-jarige leeftijd op zaterdag 7 januari 2006 om 6.45 in het Deutschordensspittal in Friesach (Karinthië). Hij werd op zaterdag 14 januari 2006 op de begraafplaats van Hüttenberg begraven.
Expedities.
In 1952 kwam Harrer terug naar Europa, waarna hij een groot aantal expedities ondernam:
Literatuur.
Na vele pogingen en slachtoffers wist een viertal mannen onder wie Harrer zelf in 1938 de top te bereiken via de noordwand. Hoewel de klimtechniek en -uitrusting sindsdien een grote sprong hebben genomen geldt de Eiger-noordwand ook nu nog als zeer moeilijk.

</doc>
<doc id="20333" url="https://nl.wikipedia.org/wiki?curid=20333" title="Nicolai Tesla">
Nicolai Tesla



</doc>
<doc id="20334" url="https://nl.wikipedia.org/wiki?curid=20334" title="Eiger (Zwitserland)">
Eiger (Zwitserland)

De Eiger is een 3970 m hoge berg in Zwitserland, in het gebied van het Berner Oberland. De Eiger is voor het eerst in 1858 door Charles Barrington, Christian Almer en hun metgezellen beklommen over de westflank. De Eiger is weliswaar geen vierduizender, zoals de nabijgelegen Jungfrau en Mönch, maar hij geldt wel als de moeilijkste om te beklimmen. Zijn steile noordwand is een klassieke uitdaging.
De eerste geslaagde beklimming aan de noordkant van de berg werd uitgevoerd door Hans Lauper en Alfred Zürcher met hun Walliser berggidsen op 20 augustus 1932. Dit is de meest oostelijke route op/voor de rand van de oostelijke rug van de Eiger. Deze route staat bekend als de Lauper-route.
Op 24 juni 1938 beklom Anderl Heckmair als eerste met Heinrich Harrer, Fritz Kasparek en Ludwig Vörg deze beruchte Eiger-noordwand met succes, die gold als een van de laatste problemen in de Alpen. Twee van hen beschikten over stijgijzers met punten aan de voorkant, voor die tijd een nieuwigheid in de klimuitrusting. De als zeer heldhaftig afgeschilderde beklimming, door een onderweg gesloten gelegenheidscoalitie van een Duits en een Oostenrijks duo kort na de Anschluss van Oostenrijk bij Duitsland, werd door de nazi's uitgebuit voor propaganda. Hierdoor werd het ook een politiek beladen sportieve prestatie. Overigens zou een van hen later in de Tweede Wereldoorlog sneuvelen als militair bij de Gebirgsjäger, die voor speciale opdrachten ook werden ingezet aan het oostfront. De Heickmair-route begint en loopt grotendeels over het midden van de noordwand. De bovenste ca. 10% van deze route is gelijk aan de Lauper-route.
De bijnaam van de noordwand werd de Mordwand, vanwege het grote aantal omgekomen klimmers. De mislukte en herhaaldelijk na dramatische en fatale ongevallen afgebroken pogingen in de jaren dertig van de 20e eeuw bezorgden de wand een sinistere reputatie, die door sommige vermetele klimmers niet als afschrikwekkend maar juist als een uitdaging werd gezien. Ten tijde van die eerste geslaagde beklimming in 1938 waren naar aanleiding van ongevallen in de voorgaande zomer verdere pogingen zelfs nog door de autoriteiten verboden.
In de jaren jaren zestig werd er veel meer hulpmateriaal ingezet, zodat klimmen met behulp van bijvoorbeeld rotshaken over moeilijkere trajecten mogelijk werd en daarna ook sneller. De eerst winterbeklimming werd uitgevoerd in maart 1961. De eerste man die alleen de top bereikte was de Zwitserse berggids Michel Darbellay op 3 augustus. Hij was al een dag eerder vertrokken. Ze gebruiken de Heickmair-route.
De eerste route die tot aan de top over de noordwand loopt is de John-Harlin-Direttissima. Op 23 maart 1966 beklimmen twee teams onafhankelijk, maar wel in elkaars nabijheid, de noordwand in de kortst mogelijke weg (Direttissima is Italiaans voor kortste verbinding). Het is nog winter om de verwachte steenslag bij dooi te 'ontlopen'. Door een defecte veiligheidslijn stort de Amerikaan John Harlin, die veel hulpmateriaal bij zich had, in de dood. Samen bereiken het Duitse en het Engels/Amerikaanse team op 25 maart de top.
De klim is bijzonder gevaarlijk vanwege vallende stenen en ijsafzetting. De drie ijsvelden, waar de klimmers overheen moeten, zijn gevaarlijk vanwege vallende stenen.
In 1971 beklommen Vincent Dewaele en Renaat Van Malderen als eerste Belgen de noordwand. In 1969 had deze laatste al samen met Tony Peeters als eerste Belgisch team de Walkerpijler op de Grandes Jorasses beklommen. In 1977 beklommen Ronald Naar en Bas Gresnigt als eerste Nederlanders de noordwand. Sindsdien is de bergwand door meer Nederlanders beklommen, onder andere door Gertjan van Leersum, Johan Taks, Gerard van Sprang, Cas van der Gevel, Wilco van Rooijen, Niels van Veen, Maikel van Sundert, Roeland van Oss, Marianne van der Steen, Dennis van Hoek, Line van den Berg, Bas Visscher en Danny Schoch.
Ook zijn er over de duizelingwekkend steile pijlers moderne rotsklimroutes geopend. Michel Piola en Gerard Hopfgartner klommen in 1979 De Geneefse route. Deze route werd door Piola gewaardeerd op ED-A3. In 1988 werd deze route voor de derde maal herhaald door het Nederlandse klimduo van der Werff en Zikel.
Op 13 juli 2006 stortte rond acht uur 's avonds 500.000 kubieke meter rotsblokken naar beneden op de Untere Grindelwaldgletscher, waardoor er urenlang een grote stofwolk hing boven de gemeente Grindelwald. De oorzaak ligt mogelijkerwijs in het binnendringen van smeltwater in de rotsen alsook wellicht in de toegenomen instabiliteit vanwege de door de opwarming van de Aarde veroorzaakte inkrimping van de aanwezige gletsjer.
Op 13 februari 2008 vestigde Ueli Steck het snelheidsrecord op de beklimming van de noordwand van de Eiger, hij klom de Heckmair-route in 2:47:33 uur.
Dit record werd gebroken door Daniel ("Dani") Arnold op 20 april 2011. Eveneens via de Heckmair-route beklom hij de Eiger noordwand in 2:28. Helemaal vergelijkbaar is de prestatie echter niet, daar Arnold later op het seizoen klom en op de Hinterstoisser Traverse de vaste touwen gebruikte.
Op 16 november 2015 heroverde Ueli Steck het snelheidsrecord door solo in 2:23 uur de wand via de Heckmair-route te beklimmen, vijf minuten sneller dan Arnold.

</doc>
<doc id="20335" url="https://nl.wikipedia.org/wiki?curid=20335" title="Lijst van voormalige gemeenten in Drenthe">
Lijst van voormalige gemeenten in Drenthe

Dit is een lijst met voormalige Drentse gemeenten.
Als het grondgebied van een opgeheven gemeente over meerdere gemeenten is verdeeld, is het grootste deel bij de eerstgenoemde ontvangende gemeente gevoegd. Grenscorrecties tussen gehandhaafde gemeenten zijn niet in de lijst opgenomen. De eerste gemeentelijke herindelingen bij Drenthe hebben pas plaatsgevonden op 1 januari 1998.
Naamgeving bestuurlijke entiteiten.
"*: nieuw gevormde gemeentelijke entiteit die een naam gekozen heeft, die nog niet eerder is gebruikt door een andere gemeentelijke entiteit"
&lt;br&gt;"(naamswijziging): een gemeentelijke entiteit die, zonder wijzigingen aan het grondgebied, gekozen heeft voor een nieuwe naam"
&lt;br&gt;Bij een herindeling ontstaat altijd een nieuwe bestuurlijke entiteit, de nieuwe entiteit kan ervoor kiezen een oude naam te handhaven. Echter er is juridisch sprake van "samenvoeging met" van de oude entiteit (en geen toevoeging aan), deze informatie is voor de leesbaarheid en herkenbaarheid wellicht hier weggelaten. Bijvoorbeeld Meppel is samengevoegd met Nijeveen tot de nieuwe bestuursentiteit Meppel.

</doc>
<doc id="20336" url="https://nl.wikipedia.org/wiki?curid=20336" title="Desiderius Erasmus">
Desiderius Erasmus

Erasmus, met een pseudoniem Desiderius Erasmus () en met een loconiem Erasmus Roterodamus (Rotterdam, 28 oktober 1466, 1467 of 1469 – Basel, 12 juli 1536) was een Nederlands humanist, katholiek theoloog, filosoof, filoloog en pedagoog. Hij wordt beschouwd als een van de invloedrijkste denkers uit de Noordelijke Renaissance. Hij was een priester en augustijner kanunnik die op zijn eigen, gematigde manier de katholieke kerk van binnenuit probeerde te hervormen tegen de achtergrond van een opkomende Reformatie, wat hem door beide kampen kwalijk werd genomen.
Erasmus schreef een zeer omvangrijk oeuvre bijeen in het Latijn. In zijn beroemde satirische werk, "Lof der zotheid", dat hij rond 1509 schreef, nam hij praktijken van allerlei maatschappelijke groepen op de korrel. In zijn streven om terug te keren naar de bronnen presenteerde hij het Nieuwe Testament in een Grieks-Latijnse editie die een einde maakte aan de onaantastbaarheid van de Vulgaat. Zijn "Colloquia" (Gesprekken) en "Adagia" (Spreekwoorden) waren populaire collecties waarin hij diverse onderwerpen aansneed, soms op essayistische wijze. 
Desiderius Erasmus leefde in een tijd van grote veranderingen, waarin nieuwe idealen op de voorgrond traden. Hij reisde als geleerde door Europa en verwierf aanzien in intellectuele kringen door zijn humanistische kritieken en pleidooien. Gedurende zijn hele leven hield hij via duizenden brieven nauw contact met geestesverwanten, onder wie met de Engelse staatsman Thomas More. Met zijn geschriften wilde hij de mensheid opvoeden en het menselijk potentieel vrijmaken door haar te laten leven naar de authentieke leer van Jezus en – voor zover daarmee verzoenbaar – naar de waarden van de klassieke auteurs.
Levensloop.
Geboorte.
Erasmus dankt zijn naam aan de in de 15e eeuw populaire heilige Erasmus van Formiae, van wie ook zijn vader Gerard een devote vereerder was. De eerste vermeldingen van zijn naam spellen "Herasmus", wat waarschijnlijk zijn doopnaam was. Dat hij eerst Geert Geerts (ook "Gerhard Gerhards" of "Gerrit Gerritsz") zou hebben geheten, is een legende die pas in de 17e eeuw is ontstaan. Zijn geboorteplaats is Rotterdam, maar op een bekend houten borstbeeld staat "Goudæ conceptus, Roterodami natus" (Latijn: in Gouda verwekt; in Rotterdam geboren). Volgens een notitie van de Goudse historicus Renier Snooy (1478-1537), zou Erasmus in Gouda zijn geboren. Erasmus zelf schreef echter (in het Latijn) dat hij geboren was in Rotterdam.
Erasmus was een onwettig kind; in die tijd sprak men van een "defectus natalis". Zijn vader, die hij Gerardus noemt, was een priester in Gouda en zijn moeder diens huishoudster. De moeder van Erasmus, Margaretha, die als familienaam "Rogerius" (Rutgers) zou hebben gehad, was een dochter van een chirurgijn uit Zevenbergen. Zijn vader Gerardus was van tien broers de op een na jongste en men besloot dat "uit zovelen er één aan God gewijd zou worden" – en dat werd hij.
De moeder heeft haar zwangerschap waarschijnlijk in Rotterdam doorgebracht om het 'ongelukje' te verbergen. Een jaar voor de geboorte van Erasmus kregen zijn ouders al samen een kind: Pieter.
Erasmus heeft drie jaar in Rotterdam gewoond en is toen vertrokken naar Gouda. Zijn leven lang heeft hij het idee over zijn onwettige geboorte moeten torsen en de gevolgen moeten dragen van de 'geestelijke' status waarin hij door zijn opvoeding was terechtgekomen. Pas rond zijn vijftigste (1517) werd Erasmus dankzij pauselijke dispensatie van de ernstige maatschappelijke gevolgen van zijn onwettige geboorte verlost. Hij heeft nogal met zijn levensverhaal gehaspeld, waarbij hij in zijn brieven aan de paus gebruik heeft gemaakt van een achternaam die wellicht van zijn moederszijde stamt. Al doende heeft hij zijn jeugdjaren gemystificeerd en zijn geboortejaar met onzekerheden omhuld.
Opleiding.
Tussen 1473 en 1478 was Erasmus leerling van de parochieschool – de voorloper van de Latijnse school en het Coornhert Gymnasium – in Gouda, waar hij les kreeg van zijn oom Pieter Winckel, de latere onderpastoor van de Goudse Sint-Janskerk. Het is in deze periode dat Erasmus in Utrecht, hoofdstad van het gelijknamige bisdom, bij de zangmeester en componist Jacob Obrecht les zou hebben gekregen in onder andere muziek.
Hij volgde na 1478 de lessen aan de door de Broeders van het Gemene Leven in humanistische zin beïnvloede Latijnse school te Deventer, die met de Latijnse school in Zwolle bekendstond als de beste onderwijsinstelling van de noordelijke Nederlanden. Hij kreeg daar eerst typisch middeleeuws onderwijs met relatief veel Latijn. Vanaf 1483 was de humanist Alexander Hegius rector in Deventer. Hegius voerde een belangrijke curriculumvernieuwing door: hij voegde er Grieks aan toe, een vak dat tot dan toe alleen op universiteiten (Leuven, Keulen) als verdere specialisatie werd gegeven. Op die manier kreeg Erasmus zijn eerste lessen Grieks. Ook zag en hoorde hij hier Rudolf Agricola, die hij zijn leven lang als een voorbeeld en inspirator is blijven zien. Wegens een pestuitbraak ontvluchtte Erasmus in 1485 de stad Deventer. Hij studeerde verder aan de Latijnse school in .
Onder druk van zijn voogden deed Erasmus in 1487 zijn intrede in het Klooster Emmaüs te Stein bij Gouda. Hier schreef hij zijn "declamatio" (oefentoespraak) en "De contemptu mundi", een oprecht pleidooi voor het kloosterleven. Erasmus had namelijk geen kritiek op het ideaal, maar wel op de pietluttige regeltjes en de beknotting van de menselijke vrijheid. Een tweede, later uitgegeven jeugdwerk verried zijn grote kennis van de antieke en humanistische literatuur. Het thema is de verhouding tussen profane literatuur en christelijke vroomheid, het boek kreeg de titel "Liber Antibarbarorum" (Antibarbari). Het werk is hoogstwaarschijnlijk in het voorjaar van 1495 tot stand gekomen in het kasteel van Halsteren in het dorp Lepelstraat of kasteel van Borgvliet in Bergen op Zoom waar hij regelmatig verbleef met vriend Jacobus Battus (1465-1502).
De priesterwijding van Erasmus op 24 april 1492 (feestdag van de evangelist Marcus) door de toenmalige wijbisschop Jan van Tiel in de Dom van Utrecht bond hem meer aan het geestelijke leven, maar bood hem ook meer mogelijkheden tot studie. Hij kreeg de mogelijkheid kanselier (secretaris) van Hendrik van Bergen, de aartsbisschop van Kamerijk, te worden. Om dit mogelijk te maken en toch priester te blijven kreeg hij, mede vanwege zijn zwakke gezondheid en zijn studies, een tijdelijke dispensatie van bepaalde religieuze verplichtingen, zoals het lezen van de mis en het voorgaan in misvieringen – normaal gesproken kerntaken van een priester. Paus Leo X maakte deze dispensatie later permanent.
Met toestemming en een stipendium van bisschop Van Bergen mocht Erasmus in 1495 een theologiestudie in Parijs beginnen. Het onderwijs werd beheerst door de Scotisten, scholastieke theologen die zich verloren in eindeloze spitsvondigheden hetgeen volgens Erasmus weinig meer met de christelijke basisgeschriften gemeen had. Hier leerde hij de nestor der Parijse humanisten, Robert Gaguin, kennen en publiceerde hij zijn eerste werkjes. Hij koos voor het Latijnse "Desiderius" ('felbegeerde') in zijn auteursnaam, als pendant van het Griekse "erasmios" ('teerbeminde'). Deze toevoeging zou hij echter niet heel zijn leven consequent voeren; aan het loconiem "Roterodamus" hield hij meer vast. 
Doordat hij ook les gaf, leerde Erasmus veel mensen kennen. Zo kwam hij in Engeland, waar hij een half jaar verbleef, in aanraking met het zoontje van de Engelse koning, de latere Hendrik VIII en met belangrijke humanisten als John Colet en Thomas More, de auteur van "Utopia". Hij gaf les aan de Universiteit van Oxford. Terug in Parijs schreef hij in 1500 zijn eerste boek, een verzameling "Adagia", spreekwoorden. Het was het eerste succesboek in de jonge geschiedenis van de boekdrukkunst na een grote tegenvaller: hij zat wanhopig verlegen om geld doordat Engelse douanebeambten al het Engelse geld in zijn bagage in beslag hadden genomen.
Humanist.
In 1502 kreeg Erasmus op voorspraak van de theoloog Adriaan Boeyens, de latere paus Adrianus VI, een post aangeboden aan de universiteit van Leuven, die hij echter niet aanvaardde. Hij legde zich toe op vertalingen uit het Grieks.
In 1506 vertrok Erasmus voor drie jaar naar Italië. Op de terugweg (richting Engeland) schreef hij zijn "Lof der zotheid". Door uit te gaan van een zot als spreker kon hij in deze declamatio de spot drijven met de misplaatste ernst waarmee alle mensen, ongeacht beroep, stand, of positie, hun eigen belangen najoegen, en de groteske kortzichtigheid waarmee zij klaar stonden met hun oordeel over elkaar.
De kopij van de "Adagia"-herdruk kwam per abuis bij de Bazelse drukker Johannes Froben terecht. Erasmus vond diens werk zo keurig dat hij naar Bazel reisde en daar ook zijn twee grote filologische werken, de tweetalige uitgave van het Nieuwe Testament en zijn editie van de brieven van de kerkvader Hiëronymus schreef (vertaalde) en uitgaf. Bij zijn terugkeer werd hij benoemd tot raadsheer van keizer Karel V en vestigde hij zich in de Nederlanden (1516-1521), waar hij in Antwerpen, Brugge, Leuven en Mechelen verbleef. In 1519 liet hij door Quinten Metsys in Antwerpen een penning over zichzelf maken; een van de allervroegste in de Nederlanden gemaakte penningen. In 1521 woonde hij ook enige tijd in Anderlecht, als gast van zijn vriend Pieter Wyckman.
Tijdens deze 'Zuid-Nederlandse periode' realiseerde Erasmus het plan van zijn vriend Jeroen van Busleyden: de stichting van het Leuvense Collegium Trilingue. Dit college zou bijdragen aan de verspreiding van Erasmus' opvattingen over de studie van de klassieke talen. Verder beijverde hij zich voor de opzet in Leuven van een moderne priesteropleiding. Zijn activiteiten en geschriften werden met argwaan gevolgd door behoudende geestelijken en theologen, en toen in 1521 Erasmus' critici Jacques Masson en Nicolaas Baechem werden aangesteld als inquisiteurs van de Lage Landen, week hij uit naar Bazel. In Frankrijk werd hij onderzocht door de inquisiteur Noel Beda, die in 1527 een lijst van ketterijen voorlegde aan het Parlement van Parijs. In 1529 werd Louis de Berquin, vertaler van Erasmus' werken, op de Place Maubert verbrand. In 1531 werd de verspreiding van Erasmus' boeken in Frankrijk verboden, en in 1559 verscheen zijn naam in de index als "auctor damnatus" (veroordeelde schrijver). Er mocht in boeken niet meer naar hem worden verwezen, en zelfs in al gedrukte boeken moest zijn naam onleesbaar worden gemaakt.
Erasmus onderhield een uitgebreide briefwisseling met verschillende vooraanstaande humanisten, waaronder Viglius. De laatste jaren van zijn leven bracht hij door te Freiburg im Breisgau in Duitsland.
In 1535 keerde hij terug naar Bazel in Zwitserland. Daar overleed hij op 12 juli 1536. Zijn graf ligt in de Munster van Bazel. Zijn laatste woorden waren volgens de overlevering: 'Lieve God'.
Houding en gedachtegoed.
Twee motieven bepalen het gedachtegoed van Erasmus: de vrijheid van mensen en vrede. Over de vrijheid schreef hij onder meer in 1516 de vorstenspiegel "Institutio", "Opvoeding van een christelijke vorst", voor de jonge koning van Spanje, de latere keizer Karel V. Daarin stelt hij dat de mens vrij is en dat een christen daarom niet tiranniek mag heersen over christenen en hen niet als slaven mag behandelen.
In 1517 schreef hij "Querela pacis", De klacht van de vrede. Hij richt zich daarin onder meer tegen het nationalisme:
Vooral als dit misbruikt wordt om aan te zetten tot oorlog:
Erasmus en de Hervorming van Luther.
In 1517 zette Maarten Luther met zijn 95 stellingen een proces in gang, dat de wereld voorgoed veranderde: de protestantse Reformatie. De bestrijders van de Reformatie verweten Erasmus dat hij voor Luther de weg had geplaveid.
Alhoewel Erasmus in principe sympathiek stond tegenover Luthers actie, had hij als vredelievende en relativerende humanist van het begin af aan bezwaren tegen diens optreden. Erasmus bleef in eerste instantie liever afzijdig in twisten tussen de reformatoren en de Kerk. Na veelvuldig aandringen pakte Erasmus in 1524 echter de pen op tegen Luther in het geschrift "De libero arbitrio diatribe sive collatio" (Gesprek of verzameling uitspraken over de vrije wil). In dit geschrift trok Erasmus de leer van Luther in twijfel omtrent de verlossing van de mens. Luther zou volgens Erasmus de rol van de vrije wil van de mens onderschatten ten opzichte van de rol van de goddelijke genade. Ondanks de afgewogen uitspraken in zijn boek bleef zowel vanuit de roomsgetrouwen als vanuit de reformatoren kritiek op Erasmus bestaan. Volgens Johan Huizinga lag de tragiek van Erasmus’ leven hierin, dat hij het nieuwe en komende (de Hervorming) beter zag dan anderen en met de oude kerk overhoop moest geraken, maar het nieuwe toch niet kon aanvaarden (J. Huizinga, "Erasmus", 1985 (8e druk), p. 213).
Keer op keer pleitte Erasmus voor tolerantie tussen de diverse opvattingen. Het mocht echter niet baten; wederzijdse verkettering, vrijheidsbeperking en de brandstapel waren een feit. Wel legden zijn pleidooien de basis voor de tolerantiegedachte van latere 16e-eeuwers als Coornhert en Willem van Oranje. Overigens ging het bij de tolerantie voor Erasmus niet zozeer om de vrijheid voor de enkeling (voor Joden wees Erasmus die zelfs af), maar meer om de vrijheid van wetenschap en ideeën. Het moderne tolerantiebegrip (vrijheid voor de enkeling) is bij Erasmus niet te vinden.
Erasmus en de Joden.
De zestiende eeuw kenmerkte zich door een duidelijk antisemitische cultuur, waartegen het humanisme zich principieel verzette. Studie van de joodse cultuur was een van de doelstellingen van het Collegium Trilingue, dat door Erasmus in Leuven gesticht is. De katholieke hebraïst Johannes Reuchlin bepleitte als een van de weinigen gelijke burgerrechten voor de Joden. In reactie op Reuchlins studie van de kabbalistiek schreef Erasmus toen Reuchlin door de Inquisitie vervolgd werd: "Ik ben geen Reuchlinist, zoals ik van niemand de partijganger ben."
Niettemin verdedigde hij Reuchlins pleidooi voor de Joden in een brief aan de inquisiteur Jacob van Hoogstraten. Hij koesterde grote bewondering en vriendschap voor hem, zoals blijkt uit zijn Colloquium 'Apotheosis Capnionis' (Capnio is een vergriekste vorm van de naam Reuchlin, van "kapnos", 'rook'). Over de Joden deed Erasmus, polemist en satiricus als hij was, enkele krasse uitspraken die normaal waren in zijn tijd. Frankrijk was voor hem het bloeiendste deel van de christenheid, omdat dat land niet door "ketters, Boheemse schismatici, Joden, half-joodse maranos, en de nabijheid van de Turken is geïnfecteerd".
De joodse godsdienst zag hij als de "verderfelijkste plaag en bitterste vijand van de leer van Jezus Christus" Zijn bezwaar tegen de "joodse invloed" en "Judaïsme" in de katholieke kerk lag volgens Jonathan Israel in bezorgdheid voor het overheersen van ceremonie, ritueel en wettisch denken, een ondermijning van de ware vroomheid en het afdwalen van Christus door uiterlijk vertoon en het hechten aan vormen. Erasmus was desnoods bereid geweest om het Oude Testament op te geven als heilig boek voor de christenheid, als hij daarmee de invloed van het jodendom had kunnen indammen. De suggestie dat de pacifist Erasmus een antisemiet zou zijn geweest werd bestreden door Leo Molenaar
en Anton van Hooff. Anders dan de tolerante Erasmus zaaide Maarten Luther wel jodenhaat.
Erasmus als christen.
Erasmus nam de christelijke naastenliefde heel serieus. Dogmatische standpunten en onverdraagzaamheid, die daarmee in strijd waren, verwierp hij. Het gezonde verstand stelde hij boven dogmatische spitsvondigheden. Dat was de reden dat hij door vele fanatici als ketter werd beschouwd.
Hij wordt vaak als wegbereider van de Reformatie beschouwd, wat ook de mening was van reactionaire theologen uit zijn tijd, maar zijn humanistische theologie viel bij de hervormers evenmin in goede aarde. Zij namen hem zeer kwalijk wat ze opvatten als zwakte en onbeslistheid. Luther begon rond 1523 een obsessieve haatcampagne tegen Erasmus, die hij afdeed als een man zonder geloof, een "zwijn uit het kot van Epicurus". Dit uitte zich eerst in brieven en vervolgens in de strijdschriften die ze uitwisselden over de vrije wil. Erasmus vond dat Maarten Luther te hard van stapel liep en dat men moest proberen de eenheid der Kerk te bewaren, door meer te letten op wat de christenen met elkaar deelden dan op wat hen scheidde.
Aan calvinistische zijde was de vijandigheid tegen Erasmus nauwelijks kleiner. Guillaume Farel, priester in Bazel, nam hem in preken zwaar op de korrel en Calvijn noemde hem een nikodemiet.
Receptie.
Tijdens zijn leven wist Erasmus dankzij zijn vriendschappen en netwerk – waartoe ook keizer Karel mocht worden gerekend – grotendeels uit de handen van de censoren te blijven. De theologen van Leuven en Parijs dreven hem in het nauw, maar konden hem niet beletten zich vrij uit te drukken in een oeuvre dat de omvang van een bibliotheek verwierf. Na zijn dood viel hij alsnog aan hen ten prooi. In 1540 verschenen te Bazel zijn "Omnia opera", maar daarna werden zijn boeken in haast alle katholieke landen verboden. Hij kwam op de indexen van Parijs (1545), Luik (1546), Portugal (1547), Spanje (1551), Milaan en Venetië (1554), Leuven (1551) en ten slotte Rome (1559). Die laatste deelde hem in bij de klasse auteurs van wie alle geschriften zonder onderscheid waren verboden. In de daaropvolgende jaren werd dit afgezwakt. De "Index expurgatorius librorum", opgesteld in Antwerpen door Benito Arias Montano, bepaalde welke passages moesten worden gezuiverd en zo nodig herschreven. Aan Erasmus was een hele sectie gewijd. In verminkte vorm bleven zijn boeken dus beschikbaar, waarbij ook zijn naam niet mocht worden afgedrukt. Voorts bleef hij in protestantse gebieden verschijnen: onder meer Christoffel Plantijn zorgde vanuit zijn Leidense filiaal voor heruitgaven.
Dankzij Paulus Merula en Hugo Grotius bleef Erasmus in de 17e eeuw onder de aandacht. Ook Pierre Bayle wijdde een uitgebreid artikel van zijn "Dictionnaire" aan de humanist. Begin 18e eeuw verscheen door toedoen van Jean le Clerc een nieuwe uitgave van diens verzameld werk (1703-1706). De hernieuwde belangstelling in de 19e eeuw neigde naar karikaturale typeringen: de Franse historiografie zette hem neer als een rationalist of zelfs vrijdenker in de opbouw naar Voltaire, terwijl hij in Duitsland veeleer gold als een scepticus die uit opportunisme en gebrek aan moed in de schaduw van Luther was blijven steken. Beide benaderingen gingen ten onrechte uit van een lauwe religiositeit. Hoewel Erasmus de polemiek nooit schuwde, maakten de allusies, allegorieën en dialoogvormen in zijn geschriften hem moeilijk onder een noemer te vatten.
Voor een correcter beeld was het wachten op de uitgave van Erasmus' correspondentie in de vroege twintigste eeuw. Johan Huizinga liet een voorzichtig positief geluid horen en ontwaarde in zijn werk "de eerste verkondiging van den geest van educationalisme en perfectibilisme, van warm sociaal gevoel en van geloof in het goede der menschelijke natuur, van vredelievende welwillendheid en verdraagzaamheid". Stefan Zweig herkende in hem een zielsverwant en bevechter van het fanatisme. Enkele jaren later toonde Marcel Bataillon aan hoe diepgaand het erasmisme Spanje had beïnvloed, met zijn nadruk op de onderwerping aan Christus. De spirituele en mystieke kant van Erasmus werd in de jaren '70 en '80 opnieuw in het licht gesteld door auteurs als Georges Chantraine, Michael Screech en Margaret Mann Phillips.
Werk.
Algemeen.
In 1523 maakte Erasmus een catalogus van al zijn tot dan toe verschenen werken. Hij maakte een driedeling:
Erasmus is vooral bekend gebleven door de "Lof der zotheid" en het "Enchiridion" waarin hij zijn ideeën over wat christendom werkelijk voor de mens zou moeten betekenen uiteenzet. De "Lof der zotheid" is een satire op allerlei misstanden van zijn tijd, waarin hij de allegorische "Zotheid" allerlei dingen laat zeggen, die hij zelf - van de Kerk - eigenlijk niet mocht zeggen.
Hij heeft ook vele opvoedkundige en onderwijsgeschriften op zijn naam staan. Een invloedrijk werk is "De ratione studii" uit 1511, over het inrichten van de studie en het lezen en verklaren van auteurs. In "De pueris instituendis" beschrijft Erasmus het onderwijs dat beperkt blijft tot het aanleren der antieke talen en het lezen en interpreteren van de klassieke auteurs.
Het meest populaire opvoedkundig werkje is "De civilitate morum puerilium" 1530 ofwel in het Nederlands "Goede manierlijcke seden, Hoe die Jonghere gaen, staen, eten, drincken, spreken, swijghen, ter tafelen dienen, ende die spijse ontghinnen sullen".
In zijn verhandeling "De recta Latini Graecique sermonis pronunciatione" "(De juiste uitspraak van de Latijnse en Griekse taal, Bazel 1528)" geeft Erasmus een reconstructie van de uitspraak van het Grieks en het Latijn in de Oudheid. In zijn tijd was men gewend het Oudgrieks uit te spreken met de uitspraak van de toen in Griekenland gesproken taal (iotacisme), terwijl men het Latijn min of meer op zijn Italiaans uitsprak. Door de bestudering van leenwoorden van Grieks naar Latijn en van Latijn naar Grieks kwam Erasmus tot de conclusie dat dat onjuist was. Erasmus maakte een reconstructie die weliswaar niet volmaakt was, maar veel beter dan de op dat moment gangbare uitspraak van de beide oude talen.
Vertaling van het Nieuwe Testament.
Erasmus sprak en schreef Latijn, omdat dit in zijn tijd de internationale voertaal voor geschoolde mensen was. Hij was een bijzonder geleerd man die al bij zijn leven in geheel Europa als een van de grote denkers van zijn tijd werd erkend. Zijn eerste Oudgrieks had hij op de Latijnse school in Deventer geleerd, dat daar toen voor het eerst in Noord-Europa als vak in het curriculum was opgenomen. Door zijn kennis van deze taal stelde hij vast, dat het Nieuwe Testament (dat wil zeggen: het tweede deel van de christelijke Bijbel) in de Latijnse Vulgaat niet in alle gevallen goed vertaald was. Hij besloot om het Griekse Nieuwe Testament opnieuw te vertalen en in druk uit te geven. Als bijbelwetenschapper wilde hij zo dicht mogelijk bij de oudste teksten blijven. Dit kwam hem op felle kritiek te staan van het leidende intellectuele centrum van de Nederlanden van die dagen, de Leuvense (katholieke!) universitaire wereld, waaronder zich ook een aantal goede vrienden van hem zoals Van Dorp bevonden. De taal van de Kerk was tenslotte Latijn en niet Grieks. Aan dit gegeven tornen zou het toch al wankelende gezag van de Kerk van die dagen nog verder ondermijnen. Ook de jonge Vlaamse exegeet Frans Titelmans kwam hierover in de jaren 1527-1530 met Erasmus in aanvaring. Erasmus' versie van het Nieuwe Testament was volgens Titelmans niet correct. In de inhoud ontbraken volgens hem delen die in de Griekse tekst wel degelijk aanwezig waren en de stijl leek volgens hem te veel op het klassieke Latijn van Cicero.
Voor zijn Griekse Nieuwe Testament kon Erasmus beschikken over zes Griekse handschriften. Hij vertaalde deze handschriften opnieuw in het Latijn om daarmee het verschil met de Vulgaat te laten zien. Later heeft de Leidse drukkersfamilie Elsevier de Griekse tekst van Erasmus gebruikt, die intussen de bijnaam van de Textus Receptus had gekregen.
Erasmus legde met zijn Griekse uitgave van het Nieuwe Testament een grondslag van de Hervorming van Luther. Luther gebruikte de door Erasmus geredigeerde en uitgegeven Griekse tekst van het Nieuwe Testament (en niet de Latijnse Vulgaat) voor zijn vertaling van de Bijbel naar het Duits en kon daarmee directe kritiek van de Kerk op zijn vertaling omzeilen. Ook dat werd Erasmus door de Kerk verweten. Maar op het verwijt dat hij het ei van de ketterij had gelegd, antwoordde hij dat hij liever iets anders had uitgebroed: hij vond de versplintering van de Kerk maar niets.
Erasmuscollectie.
Alle werken van Erasmus zijn te bekijken in de Erasmuszaal van de Bibliotheek Rotterdam, die namens de gemeente Rotterdam een van de grootste Erasmuscollecties ter wereld beheert: een unieke en oude verzameling met onder meer honderden boeken uit de vijftiende en zestiende eeuw. Zo’n negentig werken zijn er in de eerste druk aanwezig. Tot de collectie behoren vier originele brieven in Erasmus' eigen hand. Ook zijn er bijzondere edities van zijn bekendste boek ‘"Lof der Zotheid"’—vele vertalingen in alle mogelijke talen en vele geïllustreerde edities (onder meer van Frans Masereel). De bibliotheek heeft ook veel literatuur over Erasmus. Bij de Uitvoerende Raad van Unesco op 18 mei 2023 is besloten dat de Erasmus Collectie Rotterdam samen met 64 andere documentair erfgoed collecties wordt toegevoegd aan het internationale Memory of the World register.
Deze collectie is een onmisbaar instrument voor de lopende uitgave van de "Opera Omnia" van Erasmus, die vanaf 1969 onder auspiciën van de Koninklijke Nederlandse Akademie van Wetenschappen wordt uitgegeven. De Bibliotheek Rotterdam heeft een website met als titel Schatkamers. Vele afbeeldingen uit boeken van Erasmus en portretten van Erasmus zelf zijn daar te zien en te downloaden. Vijftien boeken van Erasmus plus de uitgave van zijn verzamelde werk (1538-1540) zijn online beschikbaar.
Tussen 2004 en 2020 zijn alle 3141 bekende brieven van en aan Erasmus vertaald naar het Nederlands en Engels en in 22 delen uitgegeven door de Rotterdamse Uitgeverij Ad. Donker. Deze Nederlandstalige brievencollectie is ook opgenomen in de Biblioteca Apostolica Vaticana.
Erasmus in Rotterdam in de 21e eeuw.
In de Maasstad wordt sinds 2006 op 28 oktober jaarlijks de geboortedag van de humanist gevierd, het uitbrengen van het bekende geschrift "Lof der zotheid" wordt elke eerste dag van april herdacht en er is jaarlijks op 11 juli (zijn sterfdatum) de 'Nacht van Erasmus'. Om in zijn geboorteplaats de invloed van Erasmus in de huidige tijd blijvend te belichten werd in 2010 het 'Comité Erasmus, Icoon van Rotterdam' opgericht. In 2016 is op het Grotekerkplein ter markering van de plaats van zijn geboortehuis het Erasmusmonument gerealiseerd. Het bestaat uit een vrijstaand object dat wat weg heeft van een trapgevel. Een portret en teksten uit werken van de filosoof in het Latijn maken deel uit van de bekleding die geheel bestaat uit majolicategels.
Lof der Zotheidspeld.
Het Comité Erasmus reikt sinds 2011 de Lof der Zotheidspeld jaarlijks op de verjaardag van Erasmus uit aan een persoon die zich in de geest van Erasmus heeft ingezet voor de samenleving en een lans heeft gebroken voor tolerantie, onderwijs en satire. 
Laureaten:

</doc>
<doc id="20337" url="https://nl.wikipedia.org/wiki?curid=20337" title="Kölner Dom">
Kölner Dom



</doc>
<doc id="20339" url="https://nl.wikipedia.org/wiki?curid=20339" title="Liedschrijver">
Liedschrijver



</doc>
<doc id="20340" url="https://nl.wikipedia.org/wiki?curid=20340" title="Lijst van voormalige gemeenten in Groningen">
Lijst van voormalige gemeenten in Groningen

Dit is een lijst met voormalige Groningse gemeenten.
Grenscorrecties tussen gehandhaafde gemeenten zijn niet in de lijst opgenomen. Vóór 1830 kan de informatie onvolledig zijn.
Naamgeving bestuurlijke entiteiten.
Bij een herindeling ontstaat altijd een nieuwe bestuurlijke entiteit, de nieuwe entiteit kan er voor kiezen een oude naam te handhaven. Echter er is juridisch sprake van fusie met de oude entiteit. Bijvoorbeeld: Hoogkerk is in 1969 samengevoegd met Hoogkerk en een gedeelte van Noorddijk tot de nieuwe bestuursentiteit Groningen. In 2019 zijn de gemeenten Groningen, Haren en Ten Boer alle opgeheven, waarna - per datum opheffing - een nieuwe gemeente Groningen is ontstaan.

</doc>
<doc id="20341" url="https://nl.wikipedia.org/wiki?curid=20341" title="Acanthus (bouwkunde)">
Acanthus (bouwkunde)

Het acanthusmotief is een veel toegepaste vormgeving binnen de bouwornamentiek. Zij is afgeleid van de bladvorm van de "Acanthus", een mediterrane plant met sierlijk krullende bladeren. Het acanthusornament is eeuwenlang met name toegepast op kapitelen.
De Grieken gebruikten vooral de stekelige "Acanthus spinosus" als voorbeeld, terwijl de Romeinen de rondere "Acanthus mollis" als motief hanteerden. Het blad van deze planten vertoont enige gelijkenis met het blad van de distel, papaver en peterselie.
Oorsprong.
De Romeinse schrijver Vitruvius (75-15 v.Chr.) beschreef hoe de Korinthische orde was uitgevonden door Callimachus, een Grieks architect en beeldhouwer, toen deze een grafgift zag op het graf van een jong meisje. Een mandje met wat van haar speelgoed, met een tegel eroverheen om dit te beschermen tegen het weer, waar een acanthusplant zich met zijn diep ingesneden stekelige bladeren doorheen had gewerkt, inspireerde hem tot de vormgeving van het Korinthisch kapiteel.
Het acanthusblad is onder de naam acanthusmotief uitgebreid toegepast binnen de Korinthische orde van de Oud-Griekse architectuur, voornamelijk op zuilen en friezen. Deze ornamentiek is later overgenomen en uitgebreid door de Romeinen en latere middeleeuwse culturen.
In de bouwkunst van de barok, de renaissance en het classicisme werden deze bladeren, net als in de oudheid, als voorbeeld gebruikt voor de versiering van kapitelen en worden dan aangeduid als "acanten".
Een zuil met dit type kapiteel wordt Korinthisch genoemd.

</doc>
<doc id="20342" url="https://nl.wikipedia.org/wiki?curid=20342" title="Aedicula">
Aedicula

Aedicula (vertaling Latijn: klein huis, tempeltje, godshuisje) wordt in de bouwkunst gebruikt om de ombouw van een nis aan te duiden. De aedicula bestaat uit pilaren, zuilen of pilasters en een fronton en werd in Romeinse tempels gebruikt als aanbouw om een beeld in te plaatsen. 
In de Middeleeuwen werd de term aedicula gebruikt voor het aanduiden van een kleine (graf)kapel.
De term wordt ook gebruikt voor omlijstingen van vensters, ook wel tabernakelvensters genoemd.
De aedicula heeft enkel een decoratieve functie, en wordt sinds de Renaissance vooral voor grafmonumenten en altaren gebruikt.

</doc>
<doc id="20343" url="https://nl.wikipedia.org/wiki?curid=20343" title="Angelustoren">
Angelustoren



</doc>
<doc id="20344" url="https://nl.wikipedia.org/wiki?curid=20344" title="Architraaf">
Architraaf

Een architraaf (Grieks "archi" (ἀρχι), voornaamste, hoofd en Latijn "trabs", balk) of "epistyle" is de onderste dragende balk in het hoofdgestel.
De "architraaf" werd voornamelijk gebruikt in de bouwkunst uit het Midden-Oosten, de Griekse en Romeinse architectuur.
Een bekend voorbeeld van architraafbouw is het Parthenon in Athene.
Bij architraafbouw wordt de druk, het gewicht van de muur of van het plafond, loodrecht naar beneden afgevoerd.
Nadeel van architraafbouw is dat het bouwwerk niet in staat is om horizontale krachten op te nemen. Dit maakt het zeer gevoelig voor aardbevingen. In het zeer aardbeving gevoelige Mesopotamië maakte men daarom gebruik van het vorkkapiteel. Een ander nadeel is dat de natuursteen, waarvan de architraaf is gemaakt, geen grote trekkrachten kan opnemen, met als gevolg dat een architraaf maar voor kleine overspanningen gebruikt kan worden.
Dorische architraaf.
In de Dorische orde bestaat de architraaf uit een vlakke band die aan de bovenzijde wordt begrensd door de taenia. De regula en guttae overlappen de architraaf.
Ionische architraaf.
In de Ionische orde is de architraaf in vier delen verdeeld. Het bovenste deel dat 1/7 van de totale hoogte van de architraaf in beslag neemt wordt gevormd door een cymatium. Daaronder bevinden zich drie banden waarvan de bovenste twee ten opzichte van de onderliggende band iets meer naar buiten springen. Hun onderlinge hoogteverhouding van beneden naar boven is 3:4:5.
Moderne architraaf.
Tegenwoordig wordt de term architraaf gebruikt voor houten lijsten als sierafwerking rondom een kozijn. Zoals een plint langs de vloer een afwerking is, is een architraaf dat rond een kozijn. In gebouwen uit de jaren 10 en 30 zijn vaak nog architraven aanwezig. 

</doc>
<doc id="20345" url="https://nl.wikipedia.org/wiki?curid=20345" title="Banderol (spreukband)">
Banderol (spreukband)

De term banderol (spreukband) wordt gebruikt om een lange vlag of rol met een opschrift aan te duiden. De banderol werd vanaf de Middeleeuwen vooral in de religieuze schilder- en beeldhouwkunst gebruikt en kan verschillende functies hebben: het kan een verduidelijking zijn voor hetgeen wordt afgebeeld, of een gesproken of gezongen tekst weergeven. In het eerste geval is de banderol aan een voorwerp opgehangen, is los afgebeeld, of wordt door engelen gedragen; wanneer de banderol een gesproken tekst aangeeft, ontspringt deze meestal uit de mond van de persoon die de tekst spreekt of zingt. Een banderol kan ook een spreuk bevatten, zoals een lijf- of wapenspreuk die niet direct betrekking heeft op het tafereel zelf, maar wel een verwijzing is naar bijvoorbeeld een opdrachtgever.
In de kunst van de renaissance werd de "banderol" door engelen gedragen.
Een bekend voorbeeld in de iconografie is de tekst "Ecce Agnus Dei", naar Johannes 1:29, die vaak in een banderol boven een afbeelding van het lam Gods wordt geplaatst.
Oorsprong naam.
Het woord stamt uit Italiaans "banderuola" (wimpel, vaantje), dat dan weer teruggaat op Italiaans "bandiera" (vaandel).

</doc>
<doc id="20346" url="https://nl.wikipedia.org/wiki?curid=20346" title="Lijst van voormalige gemeenten in Friesland">
Lijst van voormalige gemeenten in Friesland

Dit is een lijst met voormalige Friese gemeenten.
Als het grondgebied van een opgeheven gemeente over meerdere gemeenten is verdeeld, is het grootste deel bij de eerstgenoemde ontvangende gemeente gevoegd. Grenscorrecties tussen gehandhaafde gemeenten zijn niet in de lijst opgenomen.
Naamgeving bestuurlijke entiteiten.
"*: nieuw gevormde gemeentelijke entiteit die een naam gekozen heeft, die nog niet eerder is gebruikt door een andere gemeentelijke entiteit"
&lt;br&gt;"(naamswijziging): een gemeentelijke entiteit die, zonder wijzigingen aan het grondgebied, gekozen heeft voor een nieuwe naam"
&lt;br&gt;Bij een herindeling ontstaat altijd een nieuwe bestuurlijke entiteit, de nieuwe entiteit kan ervoor kiezen een oude naam te handhaven. Echter er is juridisch sprake van "samenvoeging met" van de oude entiteit (en geen toevoeging aan), deze informatie is voor de leesbaarheid en herkenbaarheid wellicht hier weggelaten. Bijvoorbeeld Haskerland is samengevoegd met een deel van Schoterland tot de nieuwe bestuursentiteit Haskerland.
1816.
Per 1-10-1816 is de Franse indeling (geëffectueerd per 1-1-1812) ongedaan gemaakt, waarbij de grietenijen van voor 1812 zijn hersteld.

</doc>
<doc id="20347" url="https://nl.wikipedia.org/wiki?curid=20347" title="Barok (stijlperiode)">
Barok (stijlperiode)

De barok is een Europese stijlperiode die aan het begin van de zeventiende eeuw in het huidige Italië tot ontwikkeling kwam en tot in de eerste helft van de achttiende eeuw voortduurde, en die zich kenmerkt door overdaad van vorm en heftigheid van gevoelsuitdrukking. De barok kwam tot uiting op alle terreinen van de cultuur, zoals architectuur, tuinarchitectuur, schilderkunst, beeldhouwkunst, literatuur en muziek. 
Er wordt een onderscheid gemaakt tussen vroeg-, hoog- en laatbarok. De laatbarok wordt ook wel rococo genoemd.
Etymologie.
Het woord "barok" is afkomstig uit het Frans, waar het "zonderling" of "grotesk" betekende. Oorspronkelijk werd het gebruikt in de uitdrukking "perle baroque", wat "onregelmatig gevormde parel" betekent. Dit Franse woord is ontleend aan het Portugese barocco, wat "onregelmatige parel" betekent, en dat woord op zijn beurt stamt af van het Keltische barros, wat "punt", "top" of "steen" betekent. De oorspronkelijke Portugese betekenis was dus "steentje".
Er wordt ook verondersteld dat het uiteindelijk terug te voeren is op het Italiaanse "barocco", een term waarmee middeleeuwse filosofen een obstakel in de logica beschreven.
Het woord "barok" was aanvankelijk een vakterm onder juweliers. Later werd het een neerbuigende term om de kunststijl uit de zeventiende en achttiende eeuw te beschrijven, die gedurende het latere classicisme als onregelmatig en overladen werd beschouwd. In de 19e eeuw werd "barok" een algemene term om deze kunstperiode aan te duiden, waarbij de Nederlandse term waarschijnlijk is overgenomen uit het Duits.
Ontstaan.
De barok ontstond aan het eind van de zestiende eeuw in Italië, met name in Rome, als onderdeel van de contrareformatie. Bij het Concilie van Trente was besloten dat kunst een middel was om Bijbelverhalen aan het volk over te brengen. In tegenstelling tot de renaissance en het maniërisme, wordt minder een ideaalbeeld gegeven. De barok is juist een stijl met meer realisme en dramatische effecten, om de kunst dichter bij de mensen te brengen.
Kenmerken.
Italië.
In Italië wordt de oorsprong van de barok gelegd bij de schilder Caravaggio, die een nieuwe schilderstijl ontwikkelt die zeer realistisch is. Hij gebruikt hierbij grote licht-donker effecten (clair-obscur) om een dramatisch effect te bereiken. Al snel krijgt hij navolging bij schilders in heel Italië, waaronder Guido Reni en Annibale Carracci. In de beeldhouwkunst is Gian Lorenzo Bernini de belangrijkste vernieuwer, die ook begint met het maken van meer dramatische en levensechte beelden. De bouw-en schilderwerken waren gecentraliseerd (het midden van het werk is het belangrijkste).
Spanje.
De Spanjaarden exporteerden deze stijl naar de Nieuwe Wereld waar hij gretig onthaald werd om mensen te bekeren. Met vondsten daar kleedden de Spanjaarden hun kerken aan, een fraai voorbeeld is het Escorial.
Frankrijk.
In Frankrijk raakt de barok aan het Franse hof in de mode. Lodewijk XIV maakte dankbaar gebruik van deze stijl, die hij leerde kennen dankzij kardinaal Mazarin, om zijn absolutistische ideeën kracht bij te zetten. Hij liet het Kasteel van Versailles bouwen. Met barokke kunst en architectuur werd beoogd het publiek te imponeren; de toeschouwer moest zich nietig voelen bij het betreden van het kasteel. De Franse hofstijl is classicistische barok met strenge exterieurs en weelderige interieurs. Voorbeelden zijn de oostfaçade van het Louvre (Claude Perrault,1665) en het paleis van Versailles.
De belangrijke Franse barokschilders, Nicolas Poussin (1594-1665) en Claude Lorrain (1600-1682), werkten allebei in Rome. Poussins academische schildertrant geeft zijn werk een grote mate van ernst en zakelijkheid. Lorrain daarentegen werkt schilderachtig en is vooral lyrisch van aard. Lorrain wordt gezien als de vader van het geïdealiseerde klassieke landschap.
Nederlanden.
In de Zuidelijke Nederlanden, onder rooms-katholiek Spaans bewind, was de grootste meester de schilder Peter Paul Rubens. In Italië bestudeerde hij de meesters van de renaissance en vroege barok. Onder invloed van die Italiaanse kunst ontstond zijn dynamische zinnelijke stijl met weelderige vrouwen en gespierde mannen. Antoon van Dyck is zijn meest begaafde leerling. Als hofschilder maakte hij vooral portretten. In de Noordelijke Nederlanden was de barok vooral de kunst van de burgerij en veel minder uitbundig dan in Zuid-Europa vanwege het protestantisme. Dankzij het bloeiende handelsklimaat in het protestantse deel van de Nederlanden floreerde vooral de schilderkunst en er ontstonden talloze specialismen, zoals: het historiestuk, schutterstuk, stilleven, genrestuk, zeestuk en landschap. Van de talloze Hollandse meesters was Rembrandt van Rijn (1606-1669) het grootste talent. In Haarlem was Frans Hals (1583-1666) actief.
Bouwkunst.
De bouwkunst uit de barokperiode wordt gekenmerkt door het gebruik van dieptewerking met perspectieven en door veelvuldig gebruik van ovalen. Verder:
Schilderkunst.
De schilderkunst tijdens de barok kenmerkt zich door het gebruik van de volgende beeldaspecten:
Muziek.
Er werd verder gebruikgemaakt van:
Neobarok.
In de negentiende en twintigste eeuw krijgt de barok opnieuw aandacht en komt een neobarokke stijl op, een voorbeeld van historisme. Misschien wel het bekendste voorbeeld van deze neobarokke stijl is de Opéra Garnier in Parijs. In Nederland is de stijl weinig gebruikt. De architect Sybold van Ravesteyn combineerde barok onder andere met de nieuwe zakelijkheid.
De term neobarok wordt ook gebruikt voor orgels die (met name vanaf de Tweede Wereldoorlog) onder invloed van Scandinavische orgelbouwers, gebouwd worden in een aan de barok refererende stijl, als reactie op de inferieure fabrieksmatige instrumenten die rond 1900 werden gebouwd.

</doc>
<doc id="20349" url="https://nl.wikipedia.org/wiki?curid=20349" title="Basilicaal">
Basilicaal

Basilicaal als toevoeging van bijvoorbeeld koor, schip, transept, kerk of kathedraal wil zeggen dat het betreffend onderwerp een van vensters voorziene en boven de zijbeuken uitrijzende middenbeuk heeft. Bij het schip heet deze middenbeuk een lichtbeuk, bij het koor een lantaarn.
De term is afgeleid van de basilica in de Romeinse architectuur.

</doc>
<doc id="20350" url="https://nl.wikipedia.org/wiki?curid=20350" title="Boogfries">
Boogfries

Een boogfries is een rij kleine even hoge bogen die in een horizontale rij met elkaar verbonden zijn. Een boogfries kan als stilistisch element toegepast zijn, maar ze kunnen ook dienen als praktische oplossing om de bovenliggende muur die uitspringt op te vangen. De boogjes leiden dan het gewicht af naar de in de muur opgenomen kraagstenen. De bogen van een boogfries zijn niet open en zijn dus blinde bogen.
Een kenmerkend onderdeel van de romaanse architectuur zijn de lisenen, die door een rij rondbogen met elkaar worden verbonden. Deze motieven vinden hun oorsprong in de byzantijnse bouwkunst uit de 4e en 5e eeuw na Chr.
Soorten.
Boogfriezen kunnen voorkomen als rondboogfries, waarbij ze de vorm van een rondboog hebben, of als spitsboogfries, waarbij ze de vorm van een spitsboog hebben. Wanneer de spitsbogen van een boogfries toten hebben wordt ze een tootboogfries genoemd.
De soorten:

</doc>
<doc id="20351" url="https://nl.wikipedia.org/wiki?curid=20351" title="Classicistisch">
Classicistisch



</doc>
<doc id="20352" url="https://nl.wikipedia.org/wiki?curid=20352" title="Colonnet">
Colonnet

Een colonnet, kolonnet (letterlijk: "kleine kolom") of schalk is een klein kolom- of zuilvormig onderdeel van een gebouw dat samen met zuilen of pijlers de dragende functie van een bouwwerk vervult. Ook een halfzuil die aldus een zuil flankeert, wordt zo genoemd.
De "colonnet" is voornamelijk in de romaanse architectuur en de bouwkunst van de gotiek terug te vinden.

</doc>
<doc id="20353" url="https://nl.wikipedia.org/wiki?curid=20353" title="Composiete orde">
Composiete orde

Een composietzuil, of de composiete orde, is een bouworde, een eigen ontwikkeling van de Romeinse bouwkunst en is een van de latere bouwstijlen. De orde is een samenstel van de Ionische en de Korinthische orde: een deel van de Ionische en een deel van de Korinthische kenmerken worden overgenomen. Dit is duidelijk op te maken uit het kapiteel, waarin de acanthusbladeren van de Korinthische orde met de voluten van de Ionische orde zijn gecombineerd (ook wel composietkapiteel genoemd, tevens voluutkapiteel). Wegens zijn sierlijke en elegante uiterlijk was het een geliefkoosde bouwstijl.
De Romeinen mengden deze stijlen bij voorkeur bij triomfbogen, zoals de triomfboog van Titus (een van de vroegste toepassingen op een openbaar gebouw).
Later werd de composiete orde vooral in de architectuur van de renaissance en het classicisme toegepast.
De composiete orde is momenteel nog te zien bij veel stadhuizen, bijvoorbeeld dat van Brugge.
Net zoals de Toscaanse zuilenconstructie rust de composietorde op een plinthe (onderplaat) en een torus (bolronde plaat), waarmee de Romeinse invloed aangetoond kan worden.
Italiaanse renaissance.
In de Italiaanse renaissancebouwkunst werd de klassieke zuilenorden nieuw leven ingeblazen. Er werd nauwkeurig vastgelegd hoe zuilen en hoofdgestel dienden te worden gedetailleerd. Zo werd ook de Composiete orde in de zestiende eeuw beschreven en getekend door Italiaanse architectuurtheoretici, zoals Sebastiano Serlio in zijn architectuurtractaat (1537-1551), Giacomo Barozzi da Vignola en Andrea Palladio.

</doc>
<doc id="20355" url="https://nl.wikipedia.org/wiki?curid=20355" title="Korinthische orde">
Korinthische orde

De Korinthische orde is de jongste van de drie bouworden van de oud-Griekse architectuur, volgens overlevering gecreëerd door de beeldhouwer Callimachus. Vooral in het Romeinse tijdperk kende deze orde een grote verspreiding. De Korinthische orde komt met name voor in Klein-Azië.
Relatie met andere orden.
De twee grote orden, die aan de Korintische orde vooraf gingen, waren de Dorische en de Ionische orde.
Vitruvius schreef in zijn De architectura, dat de Korinthische orde zich alleen van de Dorische en Ionische orde onderscheidde door de vorm van de zuilen. Het hoofdgestel kon volgens hem zowel een Dorisch zijn, met trigliefen en metopen, of een Ionisch, met gebeeldhouwd fries en tandlijst. Vitruvius schreef ook over de Toscaanse orde en wijdt een hoofdstuk aan de Etruskische tempels.
Gewoonlijk paste men echter het Ionische hoofdgestel toe. Het acanthusmotief is kenmerkend voor de Korinthische orde, met op de vier hoeken een gereduceerde voluut uit de Ionische orde. De voluten zouden naderhand verwaarloosd gaan worden. Het acanthusmotief is de versiering van de kapitelen, daarom de Korinthische kapitelen, geïnspireerd door de bladeren van de acanthus, een plant. Het toegepaste type kapiteel is bladkapiteel en tevens voluutkapiteel.
De composiete orde ontwikkelde zich in de Romeinse architectuur. Het was een samenstel van de Ionische en de Korinthische orde.
De klassieke zuilenorden werd in de Italiaanse renaissancebouwkunst nieuw leven ingeblazen. Er werd nauwkeurig vastgelegd hoe er in de zuilen en hoofdgestel detail moest worden aangebracht. Italiaanse architectuurtheoretici, zoals Sebastiano Serlio, Giacomo Barozzi da Vignola en Andrea Palladio beschreven en tekenden in de zestiende eeuw de Korinthische orde.
Voorbeelden van de Korinthische orde in Nederland.
Het betreft hier bouwwerken uit het Hollands classicisme en neoclassicisme, veelal met pilasters in plaats van zuilen.
Elementen van de Korinthische bouwstijl.
De nummers verwijzen naar de afbeelding:

</doc>
<doc id="20356" url="https://nl.wikipedia.org/wiki?curid=20356" title="Cees Robben">
Cees Robben

Cees Robben (Tilburg, 30 mei 1909 – aldaar, 15 februari 1988), was een Nederlands humoristisch tekenaar. Hij tekende allerdaagse taferelen en plaatste daaronder een pakkende uitspraak geschreven in het Tilburgse dialect. Robben is vooral bekend geworden door zijn wekelijkse prent in het Het Nieuwsblad van het Zuiden genaamd de "Prent van de week". Robben is vooral in Tilburg en in de omliggende plaatsen een begrip.
Biografie.
Werk en Leven.
Robben heeft in de jaren 1932-1933 gestudeerd aan de Tilburgse kunstacademie. De crisis teisterde de Tilburgse bevolking en hij wilde graag zijn tekenakte behalen. Over zijn tekenleraar op de kweekschool, frater Mijnulfus, is hij altijd zeer te spreken geweest. Die man was kritisch en vond dat Robben stopverf-mannetjes tekende en stopgarenlijnen. Het overlijden van zijn vader in juli 1933 maakte een vroegtijdig einde aan zijn studentenbestaan. Hij had in ieder geval nog op 1 augustus 1931 de akte van bekwaamheid voor huis- en schoolonderwijs in het handtekenen verworven.
In 1935 ging hij bij de Tilburgse waterleidingmaatschappij werken. Hij tekende daarnaast veelvuldig, zijn prenten deden dan ook hun rondes langs de internen van de waterleidingsmaatschappij. Daar was iemand die zei, dat hij zijn tekeningen moest publiceren, dit was Noud van de Ven, die naast z'n werk ook bij de Tilburgse voetbalclub Willem II op bestuurlijk niveau functioneerde. Deze bracht hem in contact met de heer Gadella van het toenmalige kerkelijk weekblad "Roomsch Leven" voor het dekenaat Tilburg en Goirle. Robbens eerste prent verscheen op 1 oktober 1953 in het weekblad "Roomsch Leven", en na 1 januari 1970 was de Prent te zien in het "Nieuwsblad van het Zuiden", het huidige "Brabants Dagblad". De Prenten van de Week hadden een geheel eigen gezicht. Zij vertelden het verhaal van de Tilburgers, uit alle lagen van de bevolking, met de kenmerkende overeenkomst dat ze allemaal hetzelfde Tilburgse dialect spreken. Robben plaatste de personages in de beslotenheid van de woonkamer, het café, de kerk of in de schoolklas. Veel van de afbeeldingen zijn nog steeds herkenbaar en actueel. De meeste prenten tekende hij met Oost-Indische inkt en een kroontjespen.
Van 1957 tot 1981 was hij voorzitter van de Heemkundekring "De Vyver Heertganghen" in Goirle. Hij speurde in de archieven van Tilburg, 's-Hertogenbosch, Mechelen en Brussel. In het begin van de jaren zeventig werd de realisatie van het Goirlese Heemerf ter hand genomen. Met Jan Hoogendoorn hield hij gedurende vele jaren avondvullende voordrachten van verhalen, verzen en anekdotes van folklorische aard over heel Noord-Brabant verspreid.
Op 1 juni 1979 werd hem bij het bereiken van de 70-jarige leeftijd, voor zijn verdiensten voor de Goirlese samenleving de zilveren erepenning aangeboden door het gemeentebestuur. Hij was trots op deze penning, die hij als vijfde ereburger mocht ontvangen. Bij besluit van 18 april 1975 was aan hem ook al uitgereikt de eremedaille in goud, verbonden aan de orde van Oranje-Nassau.
Privé.
Robben is tweemaal getrouwd geweest, de eerste keer met An van Geelen op 30 april 1940 te Tilburg. Zij overleed echter plotseling op 10 februari 1952, op 38-jarige leeftijd. Robbens schoonmoeder spoorde hem aan weer snel een vrouw te zoeken, die samen met hem voor het gezin kon zorgen, zij was geen voorstander van lange rouwperiodes. Op 11 augustus 1953 trad Robben voor de tweede maal in het huwelijk, met Mieke Tielemans.
Op 13 januari 1970 stierf Mieke Tielemans, wier gezondheid de laatste jaren sterk achteruit was gegaan. Voor Robben werd dit een flinke klap, hij pleegde een aanslag op zijn gezondheid door zeer onregelmatig te leven. Half januari 1988 werd hij opgenomen in het St. Elisabethziekenhuis te Tilburg, een maand later op 15 februari is hij gestorven.
Zandtapijt.
Op 19 december 2008 presenteerde de Vlaamse kunstenaar Lou Kraayenbrink een zandtapijt van 26 vierkante meter, dat van 19 december 2008 tot en met 30 januari 2009 in de hal van de MustSee bioscoop (tegenwoordig "Pathé Tilburg") te zien was. Het zandkunstwerk was een kopie van een van Robbens prenten. Hierop stond een vrouw die haar man boos toesprak met de woorden: "Witte wè ge kunt? Niks kunde! Dè kunde", nadat deze een voorwerp kapot heeft laten vallen. Het tapijt werd gemaakt in opdracht van Stichting Tilburgse Taol ter ere van Robbens 100e verjaardag en de herdenking van 200 jaar stadsrechten van Tilburg. Het zandtapijt werd ondanks alle voorzorgsmaatregelen toch beschadigd, mogelijk door vandalen.

</doc>
<doc id="20359" url="https://nl.wikipedia.org/wiki?curid=20359" title="Moderne Nederlandse kunstenaars">
Moderne Nederlandse kunstenaars



</doc>
<doc id="20360" url="https://nl.wikipedia.org/wiki?curid=20360" title="Lijst van voormalige gemeenten in Zeeland">
Lijst van voormalige gemeenten in Zeeland

Dit is een lijst met voormalige Zeeuwse gemeenten.
Als het grondgebied van een opgeheven gemeente over meerdere gemeenten is verdeeld, is het grootste deel bij de eerstgenoemde ontvangende gemeente gevoegd. Grenscorrecties tussen gehandhaafde gemeenten zijn niet in de lijst opgenomen. Vóór 1830 kan de informatie onvolledig zijn.
Naamgeving bestuurlijke entiteiten.
"*: nieuw gevormde gemeentelijke entiteit die een naam gekozen heeft, die nog niet eerder is gebruikt door een andere gemeentelijke entiteit"
&lt;br&gt;"(naamswijziging): een bestuursentiteit die, zonder wijzigingen aan het grondgebied, gekozen heeft voor een nieuwe naam"
Bij een herindeling ontstaat altijd een nieuwe bestuurlijke entiteit, de nieuwe entiteit kan ervoor kiezen een oude naam te handhaven. Echter er is juridisch sprake van fusie met de oude entiteit en geen toevoeging aan, deze informatie is voor de leesbaarheid en herkenbaarheid hier weggelaten. Bijvoorbeeld Hontenisse is samengevoegd met Hulst tot de nieuwe bestuursentiteit Hulst.

</doc>
<doc id="20362" url="https://nl.wikipedia.org/wiki?curid=20362" title="Asklepios">
Asklepios

Asklepios (Oudgrieks: , "Asklēpiós" (gelatiniseerd als "Asclepius"), of , "Aisklāpiós" (gelatiniseerd als "Aesculapius")) is in de Griekse mythologie de god van geneeskunde en genezing.
Achtergrond.
Hij was de zoon van Apollo en Coronis. De zwangere Coronis was echter al verliefd op de sterfelijke Ischys. Apollo doodde zijn ontrouwe geliefde en transformeerde (volgens Ovidius) de witte raaf die het nieuws had overgebracht in een zwarte. Hij onttrok het kind aan het lichaam van de dode moeder en Asklepios kwam in Epidaurus ter wereld. Asklepios werd door Apollo toevertrouwd aan de wijze centaur Chiron, die hem onderwees in de geneeskunde. Asklepios bleek echter zo getalenteerd dat hij in staat was doden tot leven te wekken, een bekwaamheid die hij meerdere malen zou hebben toegepast (onder meer op Theseus' zoon Hippolytus). Zeus vond echter dat het opwekken van de doden een aantasting was van de orde en hij doodde Asklepios met zijn bliksem. Apollo nam echter wraak door de Cyclopen (de vervaardigers van Zeus' bliksemschichten) te doden. Apollo werd bestraft en moest zich één jaar ten dienste stellen van een sterfelijke, Admetus, maar hij was wel in zijn opzet geslaagd aangezien Zeus Asklepios opnieuw tot leven riep. 
Bij Homerus is hij nog geen god, maar een kundig arts; pas vanaf de 5e eeuw v.Chr. wordt hij vereerd als de god van de geneeskunst.
De drie dochters van Asklepios waren Hygieia (godin van de gezondheid), Achelois (godin van de maan en pijnstilling) en Panacea (godin van de geneesmiddelen). Hij zou ook twee zonen hebben gehad, de bekwame geneesheren Podalirius en Machaon (genoemd door Homerus in de Ilias). Ook de bekende arts Hippocrates werd beschouwd als een afstammeling van Asklepios.
Wat precies de waarheid is, is onzeker. Of Asklepios ook daadwerkelijk in Epidaurus heeft gewerkt, is iets uit de overlevering. In Epidaurus is zeker een kuuroord geweest en waarschijnlijk een van de eerste georganiseerde ziekenhuizen waarvan men het bestaan weet. De legende wil dat men naar Epidaurus ging als men ziek was. Wanneer men in een droom een slang zag, was men genezen (zie ook de Asklepioscultus in Epidaurus). Zodoende wordt Asklepios meestal afgebeeld met een staf waar een slang omheen kronkelt, de asklepiosstaf of esculaap. Het is al sinds eeuwen het symbool voor artsen. Ook voor apothekers wordt dit symbool gebruikt, met bovenaan de asklepiosstaf een schaal, waar de slang uit gevoed wordt. Deze schaal is het symbool van Hygieia, de godin van de gezondheid en dochter van Asklepios.
Verering.
Het heiligdom van Asklepios wordt gekenmerkt door een tempel waaronder een labyrint is gebouwd, waarin slangen werden gehouden. 
Op diverse plaatsen in Griekenland zijn overblijfselen van heiligdommen, gewijd aan Asklepios, zoals het Asklepieion op het Griekse eiland Kos, maar ook in Epidaurus en Trikala, en in Pergamon (Klein-Azië).

</doc>
<doc id="20363" url="https://nl.wikipedia.org/wiki?curid=20363" title="Louis Paul Boon">
Louis Paul Boon

Lodewijk Paul Aalbrecht (Louis Paul) Boon (Aalst, 15 maart 1912 – Erembodegem, 10 mei 1979) was een Belgisch schrijver van onder meer poëzie, romans, novellen, pornografie, cursiefjes ("Boontjes"), kunst- en literaire kritieken. Daarnaast was hij kunstschilder. Hij is vooral bekend van de romandiptiek "De Kapellekensbaan" (1953) / "Zomer te Ter-Muren" (1956) en van "Menuet" (korte roman, 1955).
Biografie.
Louis Paul Boon werd in 1912 geboren in Aalst in een bescheiden arbeiderswoning aan de Dendermondse Steenweg als eerste kind van Jef Boon en Stella Verbestel. Zijn zus Joanna "Jeanneke" Alicia (1923-1949) werd elf jaar later geboren. Zijn jongere broer heette Frans Herman (1928-1976).
Eerste Wereldoorlog.
Hoewel Boon ten tijde van de Eerste Wereldoorlog nog erg jong was, zijn er genoeg indrukken blijven hangen om te boek gesteld te worden op de eerste vijftig bladzijden van Verscheurd jeugdportret (1975). Duitse soldaten en krijgsgevangenen waren gelegerd nabij de straat waar Boon en zijn familie woonden. Tijdens het uitvoeren van dwangarbeid probeerden gevangenen weleens te vluchten en de jonge Boon was getuige van twee pogingen: een geslaagde en een waarbij de gevangene op de vlucht werd neergeschoten toen hij zich vlak naast Boon bevond.
Interbellum.
Louis Paul Boon ging tot zijn 16de naar school en moest daarna zijn vader helpen als gevel- en pistoolschilder. Hij werd van school gestuurd wegens het bezit van verboden boeken. In zijn vrije tijd kon hij nog wat lessen aan de Aalsterse Academie voor Schone Kunsten volgen, maar door geldgebrek was ook dit van korte duur.
In 1936 trouwde hij met Jeanneke De Wolf. Drie jaar later kregen zij een zoon, Jo.
Tweede Wereldoorlog.
De mobilisatie in september 1939 bracht soldaat Boon eerst in Gooik en daarna in Tessenderlo. Brieven uit deze tijd aan zijn boezemvriend, de schilder Maurice Roggeman, later uitgegeven in Brieven aan Morris (Gerards &amp; Schreurs, 1989), wijzen uit dat Boon alle tijd had om te lezen, te schrijven, te schilderen en te houtsnijden. Het uitbreken van de oorlog in mei 1940 maakte een abrupt einde aan de rust en Boon moest te Veldwezelt (bij Maastricht) meehelpen het Albertkanaal te verdedigen. De eerste dag al werd hij gevangengenomen en als krijgsgevangene naar Fallingbostel (thans Bad Fallingbostel genaamd) bij Hannover gebracht. Vier maanden later, in augustus 1940, mocht hij naar huis. Zijn ervaringen als soldaat zijn beschreven in de eerste kronieken van Mijn kleine oorlog (1947).
In de winter van 1941 schreef Boon een tekst bij door hem gemaakte linosneden, in facsimile uitgegeven in 1969 onder de titel "3 mensen tussen muren", welk verhaal werd verwerkt in zijn debuutroman.
Boons debuutroman "De voorstad groeit" werd in manuscript in 1942 bekroond met de Leo J. Krynprijs, waarvoor Willem Elsschot in de jury zat, en in 1943 gepubliceerd, in zowel een gebonden als ingenaaide editie. De roman beschrijft het leven in de allerlaatste straat van een voorstad in aanbouw, vandaar de titel. Boons tweede roman "Abel Gholaerts" (1944) is, hoewel gesitueerd in Vlaanderen, gebaseerd op het leven van de schilder Vincent van Gogh. Het betreft het eerste deel van een tweeluik, maar aan het tweede deel is Boon nooit toegekomen. Boons derde roman "Vergeten straat" (1946) sluit weer enigszins aan bij het debuut, in die zin dat het leven in een straat wordt beschreven, ditmaal gebaseerd op een straat die Boon in Brussel zag en die door werk aan de Noord-Zuidlijn was afgesloten. De roman is opgebouwd uit ongeveer 200 episodes van gemiddeld een bladzijde of twee, waarvan sommige een symbolische lading hebben. De straat is door de buitenwereld vergeten en de bewoners proberen er een utopische samenleving te vestigen. Alle drie de romans zijn geschreven vanuit een alwetende verteller of vertelinstantie.
Na de oorlog.
Als vernieuwer van het naoorlogs proza manifesteerde Boon zich voor het eerst met de publicatie van "Mijn kleine oorlog" (1947), dat bestaat uit iets meer dan dertig kronieken over de oorlog, elk zo'n anderhalve bladzijde lang en veelal afgerond met een pointe. De ik-verteller, Louis, is de hoofdpersoon van de eerste kronieken maar blijft daarna vooral op de achtergrond. Bijna elk verhaaltje kent andere hoofdpersonages, zodat een ware portrettengalerij ontstaat. Bovendien voegde Boon nog fragmentarische aantekeningen over de oorlog toe, waardoor de paradoxale indruk ontstaat dat de uitgewerkte kronieken een zowel willekeurige als exemplarische greep behelzen. Hoewel de meerderheid van de kronieken een verhalend karakter heeft, zijn daaronder ook brieven ('Brief aan mijn vriend den schilder'), protesten ('Prijzen'), betogen ('Self-defense'), of oproepen ('Aan allen...').
In dezelfde periode schreef Boon ook zijn eerste korte proza, de novelles "Maagpijn" en "Uitleenbibliotheek", die in 1952 onder de titel "Twee spoken" verschenen in de reeks "De Boekvink", een serie waarmee uitgeverij De Arbeiderspers kortere prozawerken onder de aandacht bracht. Het was Boons eerste publicatie bij een Nederlandse uitgeverij.
Boons dubbeltalent zou in zijn gehele carrière als schrijver en schilder tot een geweldige productie leiden, met name in de jaren vijftig en zeventig (qua schrijfwerk), en de jaren zestig en zeventig (qua schilder- en beeldhouwwerk).
Aangezien zijn boeken in Vlaanderen niet goed werden ontvangen en slecht verkochten, werd zijn meesterwerk "De Kapellekensbaan" door uitgeverij Manteau geweigerd.
Nieuwe uitgaven volgden elkaar niettemin in razend tempo op. "De Kapellekensbaan" (1953), "Menuet" (1955), "Zomer te Ter-Muren" (het tweede deel van "De Kapellekensbaan", 1956), "De bende van Jan de Lichte" (1953/1957) en "De Paradijsvogel" (1958). Intussen verschijnt ook nog eens Boons eenmanstijdschrift Boontje's reservaat (1954-1957), vijf afleveringen gevuld met een mix van onder meer reportages, herinneringen, beschouwingen, verhalen, documenten.
"De Kapellekensbaan" en "Menuet" zijn Boons meest vertaalde romans. De eerstgenoemde verscheen onder andere in het Duits (in drie vertalingen), het Engels, het Noors, het Zweeds, het Pools, het Frans en het Spaans. De laatstgenoemde in onder andere het Zweeds, Hongaars, Portugees, Duits, Deens en Italiaans.
In de jaren zestig werden door Boon nauwelijks nieuwe boeken gepubliceerd. Wel verschenen er meerdere bundels met cursiefjes die hij voor het Gentse dagblad "Vooruit" schreef, waaronder "Dorp in Vlaanderen" (1966) en "Wat een leven!" (1967). Ook heeft hij toen in het panel van een tv-quiz gezeten.
In de jaren zeventig publiceerde Boon enkele historisch georiënteerde romans. In 1971 verscheen "Pieter Daens", over de sociale en politieke strijd aan het einde van de 19de eeuw in de stad Aalst. "De Zwarte Hand" (1976) gaat over de 'anarchisten' die Aalst aan het begin van de twintigste eeuw onveilig maakten en schetst het 'dubbelleven' van een erotisch ontspoorde politieman. Hij had ook een vast cursiefje op de radio.
Postuum verschenen onder andere "Het geuzenboek" (1979) en "Eros en de eenzame man" (1980) dat Boon op zijn 67ste verjaardag voltooide, iets minder dan twee maanden voor zijn dood op 10 mei 1979 in zijn huis in Erembodegem.
Beeldende kunst van Boon.
In juni 1986 was er ophef doordat de tentoonstelling van de "Fenomenale Feminateek" van Boon, een collectie van vrouwelijk naakt, in het Cultureel Centrum van Lede op bevel van de burgemeester door de politie werd afgesloten.
In 2008 was er ophef doordat diezelfde tentoonstelling, in het FotoMuseum van Antwerpen verboden werd door de provinciale overheid. In april 2008 was de collectie wel aanwezig tijdens de tweede editie van het literair festival "Zogezegd" in Gent op initiatief van de curator Anne Provoost.
Eerbewijzen.
Mogelijke Nobelprijs.
Zeker na het verschijnen van de Engelse vertaling van "De Kapellekensbaan" in 1972 werd Boon beschouwd als een serieuze kandidaat voor de Nobelprijs voor Literatuur. Boon was uitgenodigd door de Zweedse ambassade voor een bezoek op 11 mei 1979, mogelijkerwijs om te horen dat hem de Nobelprijs was toegekend, maar de dag ervoor overleed hij aan zijn schrijftafel. De prijs wordt alleen aan levende schrijvers toegekend.
Overige eerbewijzen.
Op de Bolivarplaats van Antwerpen staat een standbeeld van Jan de Lichte, die hij in zijn roman "De bende van Jan de Lichte" beschreven had. Het beeld werd ontworpen door Roel D'Haese.
De Louis Paul Boonprijs werd naar hem vernoemd.
Op 15 maart 2012, de honderdste verjaardag van de schrijver, startte officieel "Boon2012" in De Werf, het cultureel centrum van Aalst. Op 20 oktober 2012 verscheen het jubileumboek "De Eerste Eeuw van Boon" dat in de Stadsfeestzaal van Aalst werd gepresenteerd.
Een van zijn gedichten is te lezen op de muurgedichten in Nijmegen.
In 2022 stichtte men de literatuurprijs Prijs de Boon ter nagedachtenis aan de auteur.
In 2024 werd aan het Utopiaplein in Aalst een grote muurschildering aan hem gewijd, die daar slechts tijdelijk te zien zal zijn. De muurschildering is van de hand van muurkunstenaar 'Puncheur' (Thomas Daem) ( In de stedelijke bibliotheek 'Utopia' is op de tweede verdieping sindsdien ook het permanente leesmeubel geïnstalleerd met daarin een uitgebreide verzameling boekwerken en foto's van en over Boon. 
Publicaties over Boon.
Over Boon is veel gepubliceerd, maar het enige inleidende overzicht dat nog enigszins recent kan worden genoemd, is Jos Muyres, (Sun/Kritak, Nijmegen 1999). In 157 bladzijden biedt dit boek een overzicht van leven en werken van Boon, alsmede een selectieve bibliografie van de belangrijkste publicaties over Boon tot 1999.
In de jaren 1983-1987/88 verscheen er een "Jaarboek" gewijd aan Boon, uitgegeven door het aan hem gewijde Louis Paul Boongenootschap. Dat genootschap gaf ook het tijdschrift "Tijdingen" uit.
Vanaf 2001 verschijnt het geheel aan Boon gewijde tijdschrift "Boelvaar poef", een uitgave van het Louis Paul Boon Genootschap. Het is de opvolger van het halfjaarlijkse tijdschrift "De kantieke schoolmeester" uit de jaren negentig.
Modellen voor personages van Boon.
Aan het grootste deel van het werk van Boon liggen autobiografische feiten ten grondslag. Personages in het werk van Boon zijn dan ook vaak zonder veel moeite te herleiden naar echte mensen die - al dan niet in combinatie - model gestaan hebben voor personages. Het identificeren van dergelijke modellen is in de Boonstudie allang de kinderschoenen ontgroeid.
Morriske.
Morriske of Morris is een op de schilder Maurice Roggeman gebaseerd personage van Boon. Hij treedt op in onder meer Boons debuut "De voorstad groeit" en "De Kapellekensbaan". In "Mijn kleine oorlog" komt hij niet alleen onder deze naam voor in enkele cursiefjes, maar is ook de aangesproken persoon van de kroniek 'Brief aan mijn vriend de schilder'.
Tippetotje.
De schilderes Tippetotje is een personage uit de roman "De Kapellekensbaan" van Boon, waarvoor kunstschilder Maurice Roggeman tevens model stond.
Bernardeken.
Bernardeken (Bernard) is een personage uit Boons debuut "De voorstad groeit" (1943). Boons vriend Robert Van Kerkhove herkende zijn eigen portret in de combinatie van kunstzinnigheid en mankheid van het personage en zegde de vriendschap op.
Ondinneke.
Ondinneke is een personage uit de roman De Kapellekensbaan. Ondinne is een brutaal ambitieus meisje dat probeert op allerlei manieren te ontsnappen uit de grauwe fabriekstad Aalst.
In 1995 vroeg het stadsbestuur van Aalst aan beeldhouwer Frans De Vree dit personage te visualiseren. Het beeld stond eerst aan de kapel van OLV Ter Muren zoals Boon het ook gewild had. In 1999 werd het vanwege vandalisme verplaatst naar de binnenplaats van het Gemeentehuis aan de Grote Markt.
Verzamelde werken.
In 2005 werd gestart met de uitgave van het "Verzameld werk" in 24 delen door de Amsterdamse uitgeverij De Arbeiderspers onder de wetenschappelijke leiding van prof. Kris Humbeeck van de UA en gecoördineerd door Britt Kennis. Medeverantwoordelijk voor de tekstedities en de nawoorden zijn: Ernst Bruinsma, Anne-Marie Musschoot, Matthijs de Ridder en Yves T'Sjoen. In maart 2012 is de publicatie ervan halverwege. Inmiddels zijn twintig delen verschenen (april 2017).
Adaptaties naar het werk van Boon.
Opera.
Op 19 april 2017 ging in deSingel "Menuet" in première, een opera van Daan Janssens naar de gelijknamige roman.
Musical.
Vanaf 4 oktober 2008 liep in het voormalige postsorteercentrum van Berchem (Antwerpen) "Daens", een productie van Studio 100, in navolging van de film van Stijn Coninx.

</doc>
<doc id="20371" url="https://nl.wikipedia.org/wiki?curid=20371" title="66">
66

Het jaar 66 is het 66e jaar in de 1e eeuw volgens de christelijke jaartelling.

</doc>
<doc id="20373" url="https://nl.wikipedia.org/wiki?curid=20373" title="Chromatische toonladder">
Chromatische toonladder

In de muziekleer is een chromatische toonladder (afgeleid van het Griekse χρώμα : "chroma" = kleur) iedere "twaalf"-deling van het octaaf met bij benadering gelijke toonstappen.  Het gaat daarbij om iets anders dan een in een compositie voorkomende "chromatische figuur" (loopje): een stijgende of dalende reeks van na elkaar klinkende tonen van (vrijwel) gelijke duur en sterkte, met toonhoogten als in een bepaalde chromatische toonladder.  Ook in deze tweede betekenis wordt de aanduiding 'chromatische toonladder' wel gebruikt.
Soorten en gebruikssituaties.
Bij een "gelijkzwevende" chromatische ladder (of: een chromatische ladder in gelijkzwevende stemming) zijn alle twaalf toonstappen precies gelijk.
Bij een "reine" chromatische ladder (een chromatische ladder in reine stemming) zijn alle stappen heeltallige verhoudingen; zoals: "pythagoreïsche" chromatische ladders,  "vijf-limiet stemming" chromatische ladders,  "zeven-limiet stemming" chromatische ladders.
De aanduiding "chromatische Zarlinoladder" zou gebruikt kunnen worden voor de met vijf tussentonen aangevulde 7-tonige ladder van Zarlino; dit leidt echter op geen enkele manier tot een in de muziekpraktijk bruikbaar resultaat.
Niet-reine chromatische ladders vormen de toonvoorraad van middentoonstemmingen, getempereerde stemmingen en welgetempereerde stemmingen.
Notatievarianten in het notenschrift.
Over de keuze van voortekens bij het noteren van chromatische tonen en chromatische loopjes (veelal niet juist één octaaf lang) in notenschrift zijn de vakmusici het niet altijd eens. 
Bij de keuze tussen kruis of mol geeft het minimaliseren van het aantal benodigde herstellingstekens nogal eens de doorslag (daarom: kruisen bij een stijgend loopje, mollen bij een dalend).

</doc>
<doc id="20374" url="https://nl.wikipedia.org/wiki?curid=20374" title="Mount Kosciuszko">
Mount Kosciuszko

De Mount Kosciuszko bevindt zich in New South Wales en is met 2228 m de hoogste berg van het Australische vasteland. De berg is onderdeel van het Groot Australisch Scheidingsgebergte en bevindt zich in het Nationaal park Kosciuszko.
Deze berg is overigens niet de hoogste berg van Australië. Dat is de 2745 m hoge Mawson Peak op het Heardeiland in de Indische Oceaan.
De eerste beklimming in 1834 door Lhotsky werd niet als zodanig erkend, wel de beklimming door Strzelecki in 1840. Deze Poolse ontdekkingsreiziger was ook de naamgever: de berg werd, naar de Grafheuvel van Kościuszko, vernoemd naar de Poolse vrijheidsstrijder Tadeusz Kościuszko. De berg was waarschijnlijk eerder voorheen al bedwongen door de oorspronkelijke bewoners van Australië.
In eerste instantie werd de Angelsaksische spelling van zijn naam gebruikt en werd de berg als "Mount Kosciusko" gespeld. In 1997 werd de huidige (Poolse) spelling aangenomen door de geografische naamgevingsorganisatie van New South Wales.
Naamgeving en omwisseling.
Bij diverse metingen bleek dat de berg die oorspronkelijk "Mount Kosciuszko" werd genoemd ("ongeveer 7300 voet"), een stukje lager was (7266 voet) dan zijn buurman, Mount Townsend (7328 voet). Om ervoor te zorgen dat de hoogste piek van Australië Mount Kosciuszko zou blijven, heeft het "New South Wales Lands Department" de namen omgewisseld. De berg die dus oorspronkelijk Mount Kosciuszko heette, heet nu Mount Townsend en vice versa. Het schilderij van Eugene von Guerard dat in de National Gallery of Australia hangt met de titel "Northeast view from the northern top of Mount Kosciusko" is dan ook eigenlijk vanaf de huidige Mount Townsend geschilderd.
Sommige dieren zijn vernoemd naar de berg, zoals de hagedis "Eulamprus kosciuskoi". Deze skink komt endemisch voor op Mount Kosciuszko.
Beklimmen.
Hoewel Mount Kosciuszko de hoogste berg van Australië is, is hij net als de meeste hoge pieken van het Australisch vasteland niet erg moeilijk te beklimmen. Er loopt een weggetje vanuit de Charlotte Pass, vanwaar het een tocht van 8 kilometer is naar de top. Het wandelpad naar Mount Kosciusko was tot 1976 toegankelijk voor gemotoriseerd verkeer, maar dat is daar nu niet meer toegestaan vanuit milieuoverwegingen. Het kan nog wel gebruikt worden door fietsers, tot aan de Rawson Pass - vanwaar de tocht te voet kan worden vervolgd.
De piek kan ook worden benaderd vanuit Thredbo, vanwaar het slechts 6,5 kilometer is. Ook dit is geen moeilijke tocht en er is gedurende het hele jaar een stoeltjeslift beschikbaar. Vanaf de lift is er een verhoogde wandelroute naar de top om de natuur te beschermen. Beide routes komen samen bij Rawson Pass, vanwaar de laatste klim kan worden ondernomen.
In Rawson Pass staat het hoogste publieke toilet van Australië (2100 m). Aangezien er anno 2007 meer dan 100.000 mensen de berg ieder jaar bezoeken, wordt afvalverwerking een groeiend probleem.
De top en het omliggende terrein is bedekt met sneeuw in de winter en lente (gewoonlijk van juni tot oktober). De weg vanuit Charlotte Pass en het pad vanuit Thredbo zijn gemarkeerd en kunnen gebruikt worden door skiërs.
Kosciuszko National Park is ook de locatie van de skigebieden het dichtst bij Canberra en Sydney. Er bevinden zich de skiresorts Thredbo, Charlotte Pass en Perisher Blue.
In december vindt ieder jaar een ultramarathon plaats onder de naam Coast to Kosciuszko - vanaf de kust tot aan de top van Mount Kosciuszco - een afstand van 240 kilometer.

</doc>
<doc id="20375" url="https://nl.wikipedia.org/wiki?curid=20375" title="Montpellier">
Montpellier

Montpellier (Occitaans: "Montpelhièr") is een Zuid-Franse stad, prefectuur van het departement Hérault en (tot 2016) van de vroegere regio Languedoc-Roussillon (nu in Occitanie). De stad ligt in een stedelijk gebied met 540.000 inwoners in 2009, daarvan is Montpellier de belangrijkste stad. Montpellier zelf had inwoners op , waarvan circa 55.000 studenten.
Geschiedenis.
Montpellier werd voor het eerst vermeld in 985. De plaats ontstond uit een landbouwdomein dat gunstig lag op een verbindingsweg tussen de oude Romeinse weg tussen Italië en Spanje in het noorden ("Via Domitia") en de "Route du Sel" in het zuiden. De plaats lag aan de Verdanson, een zijriviertje van de Lez, en hing af van de graven van Melgueil. Montpellier bloeide dankzij de handel, vooral van specerijen die werden aangevoerd via de haven van Lattes. De heren van Montpellier werden rijk en stegen snel in aanzien.
Montpellier werd in de eerste helft van de 12e eeuw een gemeente bestuurd door consuls. In de stad werden scholen opgericht waar rechten en geneeskunde werden onderwezen. In 1289, of mogelijk nog eerder, werd de universiteit van Montpellier opgericht, een van de oudste van Europa. In 1432 vestigde Jacques Cœur zich in Montpellier dat daarna uitgroeide tot belangrijk economisch centrum, totdat Marseille deze rol overnam in 1481. In 1536 werd de bisschopszetel van Maguelone overgebracht naar Montpellier. De stad werd een centrum van de protestanten tijdens de Hugenotenoorlogen en werd in het Edict van Nantes in 1598 aangewezen als een der protestantse places de sûreté. Maar na een lang beleg kon kardinaal De Richelieu de stad innemen in 1622. Enkele jaren later liet hij de stadsmuren slechten, maar de citadel bleef behouden. De stad kende daarna een nieuwe periode van welvaart dankzij de handel, de wijnbouw en haar rol als hoofdstad van Languedoc.
In 1940 was het een van de belangrijkste opvangplaatsen voor de jonge Belgische reserverekruten, beter bekend als de CRAB's.
Cultuur.
Montpellier heeft een historisch stadscentrum met smalle straten met winkels en bezienswaardigheden. Het belangrijkste plein in het centrum van Montpellier is Place de la Comédie. Hier zijn een aantal maal per week straatartiesten en muzikanten te vinden. In het midden ligt de Place de l'Oeuf, een ovaal plein op het eigenlijke plein. In het midden van dit ovale plein staat de fontein Trois Grâces, oftewel drie gratiën. Aan de Place de la Comédie ligt ook de Opéra Comédie.
Herenhuizen en stadspaleizen.
In de omgeving van Montpellier liggen diverse buitenverblijven, "châteaux". In het Domein Grammont bevindt zich het hulpgemeentehuis van Montpellier, met in het kasteelpark Zénith Sud, een van de Zénith concertzalen.
Verkeer en vervoer.
Stadsvervoerbedrijf TAM exploiteert vier tramlijnen en verschillende buslijnen.
De stad ligt op korte afstand van de kust tussen Nîmes en Narbonne. Over de weg is de stad via de A9 te bereiken, die Orange met de Spaanse grens bij Perpignan verbindt.
Montpellier is tevens aangesloten, met het buiten de bebouwde kom gelegen Station Montpellier-Sud-de-France, op het TGV-netwerk met treinen naar onder meer Perpignan, Lyon en Parijs en heeft hogesnelheidstreinverbindingen met Spanje en Zwitserland. Het belangrijkste spoorwegstation in Montpellier zelf is station Montpellier-Saint-Roch.
Klimaat.
Montpellier kent, ingedeeld in het klimaatsysteem van Köppen, een mediterraan klimaat. In de maanden juli en augustus is het er met temperaturen van ongeveer 30 °C erg warm. Het is dan kurkdroog in Montpellier en in de omgeving. De winters zijn nat en mild.
Sport.
Montpellier HSC is de professionele voetbal club van Montpellier en speelt in het Stade de la Mosson. De club speelt doorgaans in Ligue 1, het hoogste Franse niveau. Montpellier HSC werd in 2012 verrassend kampioen van Frankrijk.
Montpellier was speelstad bij het WK rugby van 2007 en het WK voetbal van 1998. De wedstrijden werden gespeeld in het Stade de la Mosson.
Montpellier is 32 keer etappeplaats geweest in de wielerkoers Ronde van Frankrijk. Dit was voor het laatst het geval in 2016. De Fransman Georges Speicher won twee keer (in 1934 en 1935) in Montpellier.
Geografie.
De oppervlakte van Montpellier bedroeg op ; de bevolkingsdichtheid was toen inwoners per km².
De onderstaande kaart toont de ligging van Montpellier met de belangrijkste infrastructuur en aangrenzende gemeenten.
Demografie.
Vanaf 1962 telde de stad een sterke bevolkingsgroei. Deze groei was mede een gevolg van de terugkeer van veel Fransen uit Algerije na de onafhankelijkheid.
Onderstaande figuur toont het verloop van het inwonertal (bron: INSEE-tellingen).

</doc>
<doc id="20376" url="https://nl.wikipedia.org/wiki?curid=20376" title="Dakstoel">
Dakstoel

Een dakstoel, of kapgebint is in de bouwkunde de balkconstructie die een schuin dak ondersteunt. Het bestaat uit een samenstel van geschoorde liggers (spanten en staanders die rechtstreeks bevestigd zijn op de muurplaat van een (dwars-) gevel. Een gebinte is een poortvormige dwarsdoorsnede van een dak, terwijl de dakstoel de totaalconstructie van gebinten en spanten is.
De verschillende gebintconstructies keren terug in de dakstoel. De "staande stoel" correspondeert min of meer met het langsgebint, de "liggende stoel" met het dwarsgebint. In het laatste geval komen de (schuine) jukspanten, jukdekbalken en gordingen ("flieringen") in plaats van de gebintstijlen, dekbalken en gebintplaten. De staande (Duitse) stoel komt net als het langsgebint in Nederland weinig voor. Dat geldt ook voor Engelse constructies als krukgebint en kromstijlgebint. Typisch Nederlands is daarentegen het schaargebint met schuine schaarspanten en een nokgording. In dit verband wordt ook wel gesproken over een gordingenkap (Duits: "Pfettendach"), die zich door een vlakkere dakhelling onderscheidt van een eigenlijke sporenkap. Bij een eenvoudige sporenkap ontbreekt de dakstoel.
De hedendaagse terminologie wijkt enigszins af van de historische termen, met name welke in Vlaanderen werden gebruikt.
Vanwege de kosten en het gewicht wordt nog altijd meest houten balken gebruikt voor een dakstoel. Wanneer gebruikgemaakt wordt van stalen elementen, (I-profiel of H-profiel) kan de constructie echter sterk vereenvoudigd worden.
Het "stoel"-gedeelte in het woord heeft slechts indirect met een stoel te maken. Het is afgeleid van Middelhoogduits "stolle" ('steun, stijl'), Duits "Stolle" of "Stuhl" ('gestel'). In dezelfde zin wordt ook het woord klokkenstoel gebruikt als het gestel waarop een klok rust. Nauw verwant is het woord "staal" ('grondslag').
De "dakstoel" kan open of gesloten zijn, dat wil zeggen bekleed met planken of plaatwerk, waardoor de onderzijde van de dakbedekking al dan niet zichtbaar is. Met name bij de restauratie van oude boerderijen wordt het als nostalgisch ervaren om de dakstoel zo veel mogelijk in het zicht te laten in plaats van deze weg te werken, zoals bij de meeste moderne huizen gebeurt.

</doc>
<doc id="20377" url="https://nl.wikipedia.org/wiki?curid=20377" title="Dakruiter">
Dakruiter

Een dakruiter is een torentje op de nok van een gebouw, vaak een kerk. Als ze op de kruising of viering van het gebouw staan, worden ze vieringtoren of vieringsdakruiter genoemd. In de negentiende eeuw kwam men ze wel tegen in de villabouw.
Dakruiters hebben geen eigen fundering: ze steunen op het dak en worden meestal in hout uitgevoerd, soms in metselwerk. Vaak zijn ze zes- of achtkantig. Om het dak niet te zeer te belasten, wordt de ruiter gewoonlijk licht uitgevoerd, bijvoorbeeld als lantaarn. Vooral stenen dakruiters bleken soms te zwaar, zodat het bouwwerkje weer verwijderd moest worden om het onderliggende bouwwerk te behouden. Dakruiters kunnen strikt "op" het dak staan, zodat ze van binnenuit niet toegankelijk zijn, maar kunnen ook op een opening in het dak staan.
In veel kerken is in de dakruiter een luidklok aangebracht, soms meerdere.
Een dakruiter kan ook een versierde nokpan zijn, als aanduiding dat de bewoner van de woning een belangrijk persoon was.

</doc>
<doc id="20378" url="https://nl.wikipedia.org/wiki?curid=20378" title="Diamantkop">
Diamantkop

Een diamantkop is een uit vier of acht facetten (vlakken) bestaande piramidevormige versiering of ornament. Door de schuin aflopende vlakken zorgt een dergelijk ornament meteen ook voor een goede afwatering. De "diamantkop" wordt dan veel gebruikt om palen aan de bovenzijde af te werken en afwaterend te maken. Voorbeelden zijn stenen grenspalen, of houten palen van hekwerken. Ook de bekende zwarte kunststof palen, die op kruispunten het langzame en het snelle verkeer scheiden, (de zwarte, vierkante palen, vaak met twee rood/witte strepen) hebben een diamantkop. Deze palen worden dan ook diamantkoppalen genoemd.
De diamantkop komt ook voor als versiering van de sleutel, de laatste steen in een van stenen gemaakte boog in bouwwerken. De diamantkop van pyramiden en obelisken wordt pyramidion genoemd.

</doc>
<doc id="20379" url="https://nl.wikipedia.org/wiki?curid=20379" title="Dorisch (dialect)">
Dorisch (dialect)

Het Dorisch was een Oudgrieks dialect dat door de stam van de Doriërs gesproken werd. Het Dorisch werd gesproken op de Peloponnesos (onder andere in Sparta, Argos en Korinthe) op Kreta en de zuidelijke Cycladen, in Zuid-Italië en Sicilië. Het Dorisch werd vaak samen met de verwante Noordwest-Griekse dialecten, die in Phocis, Locris en Elis gesproken werden, tot het Dorisch-Noordwestgrieks samengevoegd.
Het Dorische dialect werd in talrijke lokale varianten gestructureerd, die hoodzakelijk door inscripties overgeleverd zijn. Belangrijke Griekse auteurs die in het Dorisch geschreven hebben, zijn de Griekse lyrici Pindarus, Bacchylides en Alcman, de komediedichters uit Syracuse Sophron en Epicharmus, de wetenschapper Archimedes en de Alexandrijnse dichters Theocritus en Callimachus. Traditioneel was het Dorisch ook het dialect dat gebruikt werd in de Attische tragedie voor de gezongen gedeelten van het koor terwijl voor de gesproken tekst het Attisch gebruikt werd. Zie Koorlyriek.
In de Hellenistische tijd werd het Dorische dialect, evenals de andere dialecten verdrongen door het Koinè-Grieks, een eerste gemeenschappelijke taal voor de Grieken, die afstamde van het klassieke Attisch. Het Dorisch leeft echter nog voort in het Griko van Zuid-Italië en het Tsakonisch van de Peloponnesos.
Karakteristieken.
Hier volgt een overzicht van de belangrijkste verschillen tussen het Dorisch en het Attisch:
Fonetiek
Voorbeeld: Dorisch μάτηρ (mātēr) tegenover Attisch μήτηρ (mētēr) of φάμα (pháma) tegenover Attisch φήμη (phếmê). (Vertaling: moeder/ roep)
Voorbeeld: Dorisch θάλασσα (thálassa) tegenover Attisch θάλαττα (thalatta) of Ἀσάνα/Ἀθάνα (Asána/Athána) tegenover Attisch Ἀθηνᾶ (van Ἀθηναία &gt; *Ἀθηνάα &gt; Ἀθηνᾶ) / Ἀθήνη (Athéne). (Vertaling: zee/ Athene)
Voorbeeld: Dorisch ϝοῖκος (woikos) tegenover Attisch οἶκος (oikos) (Vertaling: huis). Tevens vergelijkbaar met het Latijnse vicus waar ons woord wijk van komt.
Voorbeeld: Dorisch μέσσος tegenover Attisch μέσος. (Vertaling: midden) 
Voorbeeld: Dorisch ἵαρος (hiaros) en Ἄρταμις (Artamis) tegenover Attisch ἵερος (hieros) en Ἄρτεμις (Artemis). (Vertaling: heilig/ de godin Artemis)
Morfologie
Voorbeeld: Dorisch φέροντι (pheronti) tegenover Attisch φέρουσι (pherousi) (Vertaling: zij brengen)
Voorbeelden: 
Voorbeeld: Dorisch ἔδον/ἐδίδον (édon/edídon; Aoristus/Imperfectum van διδόναι) tegenover Attisch ἔδοσαν/ἐδίδοσαν (édosan/edídosan). (Vertaling: zij gaven) 
Voorbeeld: Dorisch πραξῆται (uit πραγ-σ-έ-εται; prāxētai/prāg-sé-etai) in plaats van πράξεται (uit πράγ-σ-εται; prāxetai/prāg-s-etai) (Dorisch Futurum (futurum Doricum)). (Vertaling: hij zal zelf doen/ het zal gedaan worden)

</doc>
<doc id="20380" url="https://nl.wikipedia.org/wiki?curid=20380" title="Cannelure">
Cannelure

Cannelures of schaduwgroeven zijn verticale groeven in een zuil.
Toelichting.
Bij de Dorische zuilen liggen de cannelures tegen elkaar aan, zodat er een scherpe overgang ontstaat. Bij de Ionische en Korinthische zuilen liggen de uithollingen of cannelures niet tegen elkaar; er ontstaat alzo een vlakke verticale strook tussen twee groeven. Daardoor verschilt de schaduwwerking tussen beide stijlen.
Het doel van deze versiering is het opwekken van een stijgende beweging in de zuil en het maskeren van de trommelnaden. Door het aanbrengen van cannelures ontstaat een dynamiek door de schaduwwerking waardoor de plasticiteit van de zuil verhoogt. De Romeinse zuilen zijn glad en vertonen geen cannelures.
Cannelures werden pas aangebracht nadat de zuil was opgericht, dit om te voorkomen dat de scherpe kantjes beschadigd zouden raken bij het opstapelen van de trommels.
Bouwtechnisch hebben cannelures geen enkele functie meer. Maar de oorspronkelijke oertempel was in hout en de zuilen werden met kleireliëfs bekleed en ingekleurd. Voor de bevestiging van de kleipanelen waren cannelures toen wel van betekenis.

</doc>
<doc id="20381" url="https://nl.wikipedia.org/wiki?curid=20381" title="Eclecticisme">
Eclecticisme

Eclecticisme is het combineren van kenmerken van verschillende bouwstijlen of kunststromingen tot een bevallig geheel. De term wordt ook gebruikt op andere terreinen.
In de kunst.
In de klassieke oudheid werd de term gebruikt voor de stroming waarbij de Romeinse, Griekse en Oosterse cultuurelementen op elkaar inwerkten en meer en meer met elkaar versmolten. Daarin kunnen we twee grote groepen onderscheiden: het Romeins eclecticisme en het Alexandrijns eclecticisme.
In de 19e eeuw ontstond een stroming in de beeldende kunst, het Historisme. De naam duidt op het retrospectieve karakter van de architectuur in de 19e eeuw, er wordt veel teruggeblikt op het verleden en decoraties worden ontleend aan diverse vroegere stijlperioden. Vanwege het selectieve karakter van de stijl wordt ze ook wel de eclectische stijl genoemd.
Een eclectisch bouwwerk heeft bijvoorbeeld kenmerken uit verschillende neostijlen in zich, die zijn gecombineerd tot een nieuw geheel. Het Justitiepaleis door Joseph Poelaert in Brussel is daar een mooi voorbeeld van. Binnen het neoclassicisme werd dit principe toegepast om een schilderachtig effect te bereiken. In postmoderne kunst dient eclecticisme vaak als ironische illustratie van de gedachte dat werkelijke authenticiteit onmogelijk is.
In de psychotherapie.
Men spreekt van eclectische therapie als de therapeut zich niet tot één stroming beperkt, zoals psychoanalyse, gedragstherapie, systeemtherapie of medicamenteuze therapie, maar uit de verschillende stromingen die elementen of technieken kiest die het best passen bij de cliënt of het probleem.
In de gezondheidszorg wordt over het algemeen voor een eclectische therapie gekozen. Men kiest de therapie, technieken of elementen die op dat moment het beste bij de actuele problematiek en het toestandsbeeld van de cliënt lijken te passen.
In de religie.
Men kan ook geloven op een eclectische manier. Een eclecticus neemt ideeën aan van verschillende overtuigingen die hem of haar persoonlijk aanspreken, en combineert deze. Zie ook syncretisme.
In de filosofie.
In de filosofie wordt vooral verwezen naar het vermengen van de Romeinse met de Griekse filosofie en het vermengen van de Oosterse met de Griekse (onder invloed van Alexander de Grote).
Romeins eclecticisme.
De Romeinen namen veel van hun filosofische stelsels over van de Grieken. Ze kozen datgene uit dat volgens hen het dichtst bij de waarheid lag. Daarom zal men veel van de Griekse filosofie ook terugvinden in de Romeinse.
Ook speelde het praktische aspect een rol bij de Romeinen. Filosofie is voor hen niet een doel op zich, zoals bij de Grieken, maar een praktisch hulpmiddel voor het opstellen van een algemeen wereldbeeld om zich beter in de wereld te kunnen oriënteren.
Alexandrijns eclecticisme.
Hier bedoelt men de versmelting van de Griekse en de Oosterse filosofie. Vooral de Joodse religieuze overleveringen waren hier belangrijk. De Joodse Alexandrijnse intellectuelen probeerden de waarheden uit de Griekse filosofie te combineren met de religieuze waarheden uit het Oude Testament. Aangezien deze op sommige vlakken met elkaar in tegenspraak zijn, stond men voor een probleem.
Dit probleem werd in twee richtingen opgelost: enerzijds stelde men dat het Oude Testament reeds door de Grieken gekend was en dat zij veel waarheden hieruit gehaald hebben, anderzijds werden de heilige geschriften met de Griekse filosofie in overeenstemming gebracht. Men gaat daarom God anders interpreteren. Deze nieuwe zienswijze was vooral op Plato geïnspireerd. Nieuwe ideeën zoals de onbereikbaarheid van God en de zoon van God als bemiddelaar tussen de mensen en God deden hun intrede en waren ook de basis van het christendom.
In de hedendaagse populaire muziek.
Binnen de hedendaagse housemuziek bestaat ook een stroming die 'eclectic' wordt genoemd. Het is een samensmelting van urban en house.

</doc>
<doc id="20382" url="https://nl.wikipedia.org/wiki?curid=20382" title="Hoax">
Hoax

Hoax is een Engels woord voor grap, poets, nep, bedrog, truc, oplichterij, broodjeaapverhaal. Het woord is waarschijnlijk een samentrekking van "hocus pocus".
Kenmerken.
Het woord wordt gebruikt voor een falsificatie die als waarheid wordt gepresenteerd, bijvoorbeeld nepnieuws ("fake news"), een 1 april-grap of een melding van een graancirkel. Meestal heeft de bedenker geen kwade bedoelingen, soms zijn er wel kwalijke gevolgen.
Een motief van wederrechtelijke bevoordeling ontbreekt vaak, het gaat meer om het stichten van verwarring en de mensen voor de gek houden. Ook worden hoaxen uitgebracht om te testen of het bedrog opgemerkt wordt, met andere woorden, om na te gaan of de ontvangers alert en kritisch zijn. Een ander motief is het zaaien van paniek, of het beschadigen van een ander of van "het systeem" uit (persoonlijke) frustratie. Veel zwarte propaganda geschiedt door het in de wereld brengen van hoaxen.
De gevolgen kunnen zeer ernstig zijn. Mensen kunnen in paniek raken, en (schadelijke) handelingen verrichten die ze anders niet zouden verrichten. In zo'n geval wordt een aanstichter van een hoax soms wel strafrechtelijk vervolgd.
Voorbeelden.
Massakinderhuwelijk in Gaza.
In 2009 doken foto's en filmpjes op van een 'massakinderhuwelijk' in Gaza, waar blijkens de verklarende tekst, gefinancierd door Hamas, 450 meisjes tussen de 6 en 10 jaar oud zogezegd trouwden met mannen tussen de 16 en 30. De foto's en filmpjes toonden volwassen mannen in het zwart, met kleine in wit geklede meisjes aan hun hand. Het verhaal bleek een hoax, want de meisjes waren geen bruiden maar bruidsmeisjes. Het verhaal veroorzaakte zoveel opschudding en verontwaardiging, dat Hamas zich gedwongen zag de geruchten te ontkrachten. In die filmpjes vertelden de meisjes in het Arabisch dat ze bruidskinderen waren, maar de meeste kijkers waren deze taal niet machtig.
Nep-poederbrieven.
Nadat in de Verenigde Staten eind 2001 een aantal brieven met daarin antrax werd verspreid, is voorgekomen dat bedrijven en instanties ook een zogenaamde poederbrief ontvingen, vergezeld van een bedreiging. In veel gevallen bleek het om waspoeder, krijt, stijfsel, meel of andere onschadelijke witte poeders te gaan. Een aantal daders is strafrechtelijk vervolgd.
"The Mujahideen Poisons Handbook".
Dit "Gifhandboek" is opgedoken op het internet. Het zou zogenaamd geschreven zijn door een islamitische terrorist en bevat een aantal "recepten" voor het maken van dodelijke giffen. De chemicaliën zijn vaak zo goed als onmogelijk verkrijgbaar voor particulieren. Bovendien kloppen veel recepten niet en bevat het boek zelfs fouten in de namen van chemische stoffen. Een recept bleek bijvoorbeeld in plaats van een dodelijk gif een stinkbom te produceren. Het wordt dan ook niet uitgesloten dat het handboek een hoax is om verwarring en paniek te zaaien. In dat geval beantwoordde de hoax inderdaad aan zijn doel.
De Grote Donorshow.
Een van de meest succesvolle en doeltreffende hoaxen in Nederland was de Grote Donorshow van vrijdag 1 juni 2007 op de Nederlandse tv (BNN). Alle kenmerken van een geslaagde hoax waren aanwezig: aandacht van de internationale media en de politiek, onder andere in de vorm van Kamervragen en afkeurende opmerkingen van politici, en een scherp ethisch dilemma dat mensen aan het denken zette, zonder ze te laten twijfelen aan het waarheidsgehalte van het verhaal.
De Sokal-affaire.
De Sokal-affaire betreft een hoax bedacht door Alan Sokal, hoogleraar in de natuurkunde aan de universiteit van New York. Hij stuurde een nep-artikel, doorspekt met onzinnige redeneringen en pseudowetenschappelijk jargon, naar het Amerikaanse academische tijdschrift "Social Text". Sokal wilde bij wijze van experiment te weten komen of een goedgeschreven maar compleet onzinnig artikel gepubliceerd zou worden in een postmodern tijdschrift als het a) goed zou klinken en b) de redactieleden zou flatteren met ideologische maar holle concepten. Het artikel werd in 1996 inderdaad gepubliceerd en veroorzaakte veel verontwaardiging in de internationale academische wereld, die jaren later nog merkbaar was.
Zeemeermin.
Al sinds de oertijd gaan verhalen rond over het al dan niet bestaan van zeemeerminnen. Ondanks de vele speculaties is er nog geen enkel bewijs gevonden dat deze levensvorm bestaat. Dit onderwerp kreeg veel aandacht nadat Animal Planet twee reportages uitzond met onweerlegbaar bewijs dat zeemeerminnen wel degelijk bestaan. Later bleek dat beide reportages een hoax waren.
"Tourist guy".
De "tourist guy-hoax" betreft een foto, die gemaakt zou zijn vlak voor de aanslagen op 11 september 2001 op het World Trade Center in New York. Op de foto is een man te zien die op het dakterras van een van de WTC-torens staat, met op de achtergrond een vliegtuig dat zich in het gebouw lijkt te gaan boren. De foto is echter een bewerking van een foto uit 1997. Het vliegtuig op de foto is een ander type toestel van een andere maatschappij dan waarmee de aanslagen gepleegd zijn. Ook is de oorspronkelijke foto van het vliegtuig opgespoord die in de hoax-foto is geplakt.
Disneyland.
Er gaan meerdere hoaxen over de parken van Disneyland rond:
Philadelphia-experiment.
Het Philadelphia-experiment is een vermeend Amerikaans marine-experiment uit 1943 om met magnetische velden een schip onzichtbaar te maken voor de radar. Er zouden allerlei vreemde effecten opgetreden zijn, zoals verdwijningen, tijdreis-effecten en teleportatie.
Polocaust.
Door Poolse nationalisten is een complottheorie de wereld in gebracht over de vermeende "Polocaust", die onder meer stelt dat tijdens de Duitse bezetting van Polen in de Tweede Wereldoorlog een tunnel nabij het Station Warszawa Zachodnia in Warschau zou zijn omgebouwd tot een enorme gaskamer, waarin 200.000 meest niet-Joodse Polen zouden zijn vermoord. In 2019 bleek deze hoax vijftien jaar lang op de Engelstalige Wikipedia vermeld te zijn geweest.
COVID-19 gerelateerd aan 5G.
Begin 2020 ontstond de hoax dat de wereldwijde COVID-19-pandemie gerelateerd zou zijn aan de uitrol van het 5G-mobiele netwerk. Door de straling van 5G zou de opname van zuurstof in het bloed bemoeilijkt worden, wat zou resulteren in symptomen die gelijk zijn aan die van COVID-19.
Zhemao-hoax.
Een Chinese vrouw publiceerde jarenlang nepverhalen over de middeleeuwse Russische geschiedenis op de Chinese Wikipedia. Ze schreef meer dan 200 fictieve artikelen en miljoenen woorden over gefantaseerde geschiedenis. De pagina's gingen onder andere over Russische munten, onbestaande oorlogen, veldslagen, staten, aristocraten, ingenieurs en documenten. Zhemao ging inventief te werk en kon zo jarenlang ongestoord te werk gaan. Ze verwees vaak naar ingewikkelde bronnen, zoals een grote boekenserie van oude Russische schrijvers. De Chinese romanschrijver Yifan ontdekte het bedrog in juni 2022 toen hij op een artikel terecht kwam over de "Kashin-zilvermijn".
Hoax in de computerwereld.
In de computerwereld wordt het woord in het bijzonder gebruikt voor een "vals gerucht", een bewering die niet waar is en per e-mail wijde verspreiding vindt. In deze betekenis begint het ook in andere talen door te dringen. Het betreft hier meestal zeer bijzondere aanbiedingen (onder meer het beloven van grote sommen geld), reddingsacties van zieke kinderen (waardoor iemand een telefoon roodgloeiend had staan) of een aankondiging van een uitzonderlijk gevaarlijk computervirus. Het bericht gaat meestal vergezeld van de oproep om het bericht vooral toch onbeperkt naar iedereen door te sturen.
Een bijzondere categorie "hoax" is een "nepvirus": een e-mailbericht met daarin een aansporing aan de computergebruiker om een zogenaamd gevaarlijk computerbestand te verwijderen. Dit computerbestand is in werkelijkheid ongevaarlijk of zelfs een noodzakelijk onderdeel van het besturingssysteem. Ze bestaan vaak uit twee onderdelen, soms alleen uit het laatstgenoemde:
De crux is dat de gebruiker ervan overtuigd wordt dat juist het nalaten van die handelingen de schade zou aanrichten, bijvoorbeeld met de bewering dat het te verwijderen bestand een gevaarlijk virus is, waar nog geen virusscanner tegen opgewassen is. Een hoax leidt in veel gevallen tot onnodige opwinding en soms zelfs tot paniek. Bij een geslaagde hoax mailen veel gebruikers waarschuwingen naar hun contactpersonen of vragen her en der om advies. Deze acties belasten het internet door de vele onnodige e-mails die verzonden worden.
Vergaarbak van mailadressen.
Bij hoax-berichten komt nog een extra probleem om de hoek kijken: het aantal mailadressen in een enkel bericht is vaak zeer groot, omdat onervaren gebruikers vaak nalaten om met "blind carbon copy" (BCC) de ontvangers te anonimiseren. Het is daarom mogelijk dat spammers hoax-mails kunnen gebruiken om uiteindelijk een grote hoeveelheid geldige adressen te vergaren.
Kenmerken.
Hoax-mails zijn vaak wel te herkennen aan opmaak en taalgebruik. Ze bevatten vaak teksten als: "ONMIDDELLIJK LEZEN EN DOORSTUREN NAAR IEDEREEN DIE JE KENT!!!!" In het geval van een computervirus-hoax wordt vaak vermeld dat "Microsoft nog geen oplossing heeft", dat bijvoorbeeld "CNN aankondigt dat dit het ergste virus ooit is" en dat antivirusproducenten melden dat "tegen dit virus voorlopig nog geen remedie is". Een belangrijk kenmerk is dat geen datum vermeld wordt. Er staat "gisteren" of "dinsdag" of "pas ontdekt" maar een echte datum ontbreekt. Vaak wordt er geen verwijzing gegeven naar betrouwbare bronnen waar een en ander te verifiëren is.

</doc>
<doc id="20383" url="https://nl.wikipedia.org/wiki?curid=20383" title="Email cloisonné">
Email cloisonné

Cloisonné is een techniek van emailleren, waarbij men geplette draad in bepaalde motieven of figuren op een metalen ondergrond bevestigt. Dat kan met lijm gebeuren maar ook doordat men eerst een laag email aanbrengt, vervolgens de draad daarop aanbrengt en het voorwerp in de oven verhit waarbij de draad gedeeltelijk in de laag email zakt. De tussenruimten tussen de stukken draad worden met verschillende kleuren emailpoeder bedekt. De geplette draad voorkomt dat tijdens het verhitten van het email de kleuren in elkaar overvloeien. Elke kleur is dus opgesloten in zijn eigen cel. Men kan de kleurvakken ook van elkaar scheiden door kleidammetjes. 
In China en Japan polijst men vervolgens het object net zo lang totdat er geen draad meer uitsteekt boven het email. In Nederland laten kunstenaars meestal de draad nog zichtbaar boven de emaillagen uitsteken.
Deze vorm van kunst werd reeds toegepast in de 5e eeuw v.Chr. en werd veel toegepast in de Byzantijnse architectuur. Tegenwoordig is China het belangrijkste productieland. In Nederland passen enkele emailleurs de techniek toe in hun kunstwerken.

</doc>
<doc id="20384" url="https://nl.wikipedia.org/wiki?curid=20384" title="Empirestijl">
Empirestijl

Empire (/ã-pir/) is de naam voor een Franse neoclassicistische kunststroming en bouw- en interieurstijl uit het begin van de 19e eeuw.
Geschiedenis.
De empirestijl is oorspronkelijk een zuiver Franse stijl die in Parijs is ontstaan. De stijl bloeide na de Franse Revolutie: Frankrijk likte zijn wonden en Parijs kende een langzame herstelperiode. In een woelig politiek milieu wist Napoleon Bonaparte het tot staatshoofd van Frankrijk te schoppen; hij werd de eerste "keizer der Fransen". Hij probeerde opnieuw een groot keizerrijk te veroveren zoals Julius Caesar dat hem voordeed.
Napoleon won de ene na de andere veldslag en kende een grote populariteit. Hij bouwde een imago op van veldheer, en liet zich omringen met kostbaarheden in een nieuwe stijl, het "empire". De stijl is dus genoemd naar het keizerrijk. De keizer hielp mee de stijl te ontwikkelen en informeerde geregeld naar de productie van meubilair en kunst. Hij overlaadde de oude manufacturen met bestellingen voor stoffen en meubilair, waarvan de productie werd toevertrouwd aan François-Honoré-Georges Jacob-Desmalter.
In deze periode kende Lyon een grote groei in zijdeweefkunst; sommige van deze fabrikanten vervaardigen nog steeds stoffen. Empire is duidelijk in de eerste plaats een formele interieurstijl, geliefd bij de Franse burgerij en adel. Napoleon gaf zijn hofhouding de opdracht om alle Franse kastelen en paleizen aan te kleden in deze moderne stijl.
Stijlkenmerken.
Napoleon was een bewonderaar van de Egyptische cultuur, vandaar dat in de empirestijl elementen en patronen uit de oud-Egyptische en Romeinse bouwkunst werden toegepast. Hij deed inspiratie op tijdens zijn veldslagen en roofde vele kunstschatten uit het land om ze naar Parijs te brengen.
De stijl is verwant aan de classicistische Lodewijk XVI-stijl. Typerend zijn het gebruik van verguldingen, militaria, sfinxen, palmetten en felle, rijke pastelkleuren. Napoleon liet overal waar hij kwam de lokale burgerij kennismaken met zijn empirestijl. Zodoende kende de stijl een korte maar heftige bloeiperiode in Europa. Als reactie op het empire ontstonden later in de 19e eeuw de neogotiek en het biedermeier.
In de bouwkunst zijn vooral de gevel en raamopeningen kenmerkend.
Collecties.
In Europa zijn er verschillende historische verzamelingen van empiremeubels bewaard:

</doc>
<doc id="20385" url="https://nl.wikipedia.org/wiki?curid=20385" title="Mcgurkeffect">
Mcgurkeffect

Het mcgurkeffect is een waarnemingsverschijnsel dat een interactie tussen gehoor en zicht aantoont bij spraakwaarneming. De illusie treedt op wanneer het auditieve component van het ene geluid wordt gekoppeld aan het visuele component van een ander geluid, wat leidt tot de waarneming van een derde geluid. De visuele informatie die iemand krijgt door een persoon te zien spreken, verandert de manier waarop ze het geluid horen. Als iemand slechte auditieve informatie krijgt maar goede visuele informatie, kunnen ze eerder het mcgurkeffect ervaren. Vermogen tot integratie van audio- en visuele informatie kan ook van invloed zijn op of iemand het effect zal ervaren. Mensen die beter zijn in sensorische integratie blijken vatbaarder te zijn voor het effect. Veel mensen worden op verschillende manieren beïnvloed door het mcgurkeffect, gebaseerd op diverse factoren, waaronder hersenbeschadiging en andere aandoeningen.
Achtergrond.
Het werd voor het eerst beschreven in 1976 in een artikel van Harry McGurk en John MacDonald, getiteld "Hearing Lips and Seeing Voices" in "Nature" (23 december 1976). Dit effect werd per ongeluk ontdekt toen McGurk en zijn onderzoeksassistent, MacDonald, een technicus vroegen om een video te voorzien van een ander foneem dan degene die werd uitgesproken tijdens een studie naar hoe baby's taal waarnemen in verschillende ontwikkelingsfasen. Toen de video werd afgespeeld, hoorden beide onderzoekers een derde foneem in plaats van degene die werd uitgesproken of gemimed in de video.
Dit effect kan worden ervaren wanneer een video van de productie van één foneem wordt voorzien van een geluidsopname van een ander foneem dat wordt uitgesproken. Vaak is het waargenomen foneem een derde, tussenliggend foneem. Als voorbeeld worden de lettergrepen /ba-ba/ uitgesproken over de mond- en lipbewegingen van /ga-ga/, en de waarneming is van /da-da/. McGurk en MacDonald geloofden oorspronkelijk dat dit voortkwam uit de gemeenschappelijke fonetische en visuele eigenschappen van /b/ en /g/. Twee soorten illusies als reactie op niet-overeenkomende audiovisuele stimuli zijn waargenomen: fusies ('ba' auditief en 'ga' visueel resulteren in 'da') en combinaties ('ga' auditief en 'ba' visueel resulteren in 'bga'). Dit is een poging van de hersenen om het bewustzijn te voorzien van de beste inschatting van de binnenkomende informatie. De informatie die binnenkomt via de ogen en oren is tegenstrijdig, en in dit geval hebben de ogen (visuele informatie) een groter effect gehad op de hersenen, waardoor de fusie- en combinatieresponsen zijn gecreëerd.
Visie is de primaire zintuiglijke waarneming voor mensen, maar spraakwaarneming is multimodaal, wat betekent dat het informatie omvat van meer dan één zintuiglijke modaliteit, met name gehoor en zicht. Het mcgurkeffect ontstaat tijdens fonetische verwerking omdat de integratie van audio- en visuele informatie vroeg in de spraakwaarneming plaatsvindt. Het mcgurkeffect is zeer robuust; dat wil zeggen, kennis erover lijkt weinig invloed te hebben op de waarneming ervan. Dit is anders dan bepaalde optische illusies, die uiteenvallen zodra men er "doorheen" kijkt. Sommige mensen, waaronder degenen die het fenomeen al meer dan twintig jaar bestuderen, ervaren het effect zelfs wanneer ze zich ervan bewust zijn dat het plaatsvindt. Met uitzondering van mensen die de meeste gesproken taal kunnen identificeren alleen door liplezen, zijn de meeste mensen behoorlijk beperkt in hun vermogen om spraak te identificeren aan de hand van alleen visuele signalen.
Een uitgebreider fenomeen is het vermogen van visuele spraak om de verstaanbaarheid van gehoorde spraak te vergroten in een lawaaiige omgeving. Zichtbare spraak kan ook de perceptie van perfect hoorbare spraakgeluiden veranderen wanneer de visuele spraakstimuli niet overeenkomen met de auditieve spraak. Normaal gesproken wordt spraakwaarneming beschouwd als een auditief proces; echter, ons gebruik van informatie is direct, automatisch en grotendeels onbewust en daarom is, ondanks wat algemeen wordt aanvaard als waar, spraak niet alleen iets wat we horen. Spraak wordt waargenomen door alle zintuigen die samenwerken (zien, aanraken en luisteren naar een bewegend gezicht). De hersenen zijn zich vaak niet bewust van de afzonderlijke zintuiglijke bijdragen van wat het waarneemt. Daarom kan de hersenen bij het herkennen van spraak niet differentiëren of het de binnenkomende informatie ziet of hoort.
Het is ook onderzocht in relatie tot getuigenverklaringen. Het onderzoek van Wareham en Wright uit 2005 toonde aan dat inconsistente visuele informatie de perceptie van gesproken uitingen kan veranderen, wat suggereert dat het mcgurkeffect veel invloeden kan hebben in de alledaagse waarneming. Niet beperkt tot lettergrepen, kan het effect optreden in hele woorden en een invloed hebben op dagelijkse interacties waar mensen zich niet van bewust zijn. Onderzoek op dit gebied kan informatie bieden over niet alleen theoretische vraagstukken, maar ook therapeutische en diagnostische relevantie bieden voor mensen met stoornissen met betrekking tot auditieve en visuele integratie van spraaksignalen.

</doc>
<doc id="20387" url="https://nl.wikipedia.org/wiki?curid=20387" title="Festoen">
Festoen

Een festoen of guirlande is een versiering met fruit, bladeren en/of bloemen in de vorm van een slinger die aan de uiteinden omhoog worden gehouden door linten of medaillons. Soms wordt voor de vorm zonder linten aan de uiteinden de term guirlande gebruikt en voor de vorm met linten, manchetten en afhangende uiteinden festoen. 
Naast de horizontale festoen en guirlande bestaat ook de afhangende festoen. Dit is een vorm die op een punt aan een lint is opgehangen en daardoor verticaal afhangt. Het is een veelgebruikt motief in de ornamentkunst. Een voorbeeld van afhangende festoenen is het decoratieprogramma van het Paleis op de Dam in Amsterdam.
De gebruikte thema's voor een festoen of guirlande zijn over het algemeen bloemen, bladeren (loofwerk), ranken en vruchten. Minder vaak komen vormen voor met schelpen of andersoortige objecten. 
Toepassing.
Tijdens de renaissance, de barok en de Lodewijk XVI-stijl gebruikte men festoenen en guirlandes in gesneden (hout) of gehouwen (steen) vorm ter versiering van kapitelen, raampartijen, frontons en pilasters (afhangend festoen). Barokkerken zoals de Sint-Michielskerk in Leuven voorzag men van klauwstukken van gebeeldhouwde festoenen.
Vooral rond Kerstmis wordt een guirlande gebruikt als versiering bij een voordeur, trap, op een schouw van een open haard, tafel of dressoir. Hiervoor wordt kerstgroen zoals takken van een dennenboom, buxus of conifeer gebruikt.
Spanguirlande.
In een schildersdoek ontstaan bij het opspannen boogjes in de vezels. Bij het prepareren van het doek met lijm worden deze boogjes in het doek gefixeerd. Aan deze spanguirlandes is te zien of een schilderij nog het originele formaat heeft.

</doc>
<doc id="20388" url="https://nl.wikipedia.org/wiki?curid=20388" title="Guirlande">
Guirlande



</doc>
<doc id="20389" url="https://nl.wikipedia.org/wiki?curid=20389" title="Flamboyante gotiek">
Flamboyante gotiek

Flamboyante gotiek is een term die wordt gebruikt om de laatste fase van de gotiek (circa 1420-1500) aan te duiden.
In figuurlijke zin betekent "flamboyant" fonkelend of schitterend. De flamboyante stijl is een stijl met vlamvormige elementen zoals de buitendecoraties die op vele bouwkundige onderdelen werden aangebracht.
Voorbeelden.
Bekende voorbeelden zijn het stadhuis in Brussel, het stadhuis in Leuven en het stadhuis in Middelburg.
Sommige gebouwen zijn van afwerking ook flamboyant zoals de spits van de OLV-kathedraal in Antwerpen.

</doc>
<doc id="20390" url="https://nl.wikipedia.org/wiki?curid=20390" title="Empirisch">
Empirisch



</doc>
<doc id="20391" url="https://nl.wikipedia.org/wiki?curid=20391" title="Fries (kunst)">
Fries (kunst)

Een fries is in de kunstgeschiedenis en archeologie de term voor iedere uitgebreide, verhalende voorstelling van mensen, mythologische figuren of dieren binnen een duidelijk kader. Friezen hebben vaak een decoratieve functie (hetgeen overigens een diepere betekenis niet per definitie uitsluit) en kunnen op velerlei wijzen en in vele materialen zijn vervaardigd.
Architectonische friezen.
De term 'fries' wordt het meest gebruikt als aanduiding voor bekaderde, uitgebreide voorstellingen op gebouwen en monumenten uit, met name, de klassieke oudheid. Deze architectonische friezen kenmerken zich door reliëf. Etruskische tempels (maar ook paleizen) werden door terracotta friezen gesierd, die vaak met behulp van matrices werden vervaardigd. Griekse en Romeinse tempels en monumenten hadden veelal gebeeldhouwde friezen in marmer. Tot de bekendere friezen uit de oudheid behoren de "Gigantomachie" op het Pergamonaltaar (thans in Berlijn) en het fries van de Zuil van Trajanus te Rome.
In de klassieke bouworden was het fries een onderdeel van het hoofdgestel en bevond zich tussen de architraaf en de kroonlijst. Men spreekt in dit geval van een "fries" als er sprake is van een doorlopend beeldhouwwerk, dit werd vooral toegepast in de Korinthische orde. Indien de beeldhouwwerken worden onderbroken door een met twee hele en twee halve verticale sleuven versierde steen, (de triglief), spreekt men van metopen (karakteristiek voor de Dorische orde).

</doc>
<doc id="20393" url="https://nl.wikipedia.org/wiki?curid=20393" title="Fronton (bouwkunde)">
Fronton (bouwkunde)

Het fronton is in de bouwkunde de bekroning van een gevel, venster of ingang in driehoeks- of segmentvorm.
In de klassieke Griekse en Romeinse bouwkunst werd het fronton vaak in de voorgevel gebruikt om de ingangspartij te benadrukken. Gebouwen die later zijn gebouwd in een classicistische of neoclassicistische stijl, hebben vaak een fronton. Het Paleis op de Dam en Koninklijk Theater Carré in Amsterdam zijn twee voorbeelden hiervan.
Diverse typen.
Het fronton werd in de klassieke Griekse architectuur toegepast.
Bij de barokke architectuur werd ook wel het "gebroken fronton" toegepast (zie: type 4 en 5). Hierbij werd het middendeel van het fronton niet aangebracht, zodat enkel de linker- en rechterkant van het fronton aanwezig waren als twee driehoekige structuren. Daar tussenin werden dan weer versieringen aangebracht. Een variant van het gebroken fronton is een structuur waarbij geen doorbroken driehoek wordt toegepast, maar een doorbroken fronton met ronde bovenkant, zoals type 3.
Soms worden de woorden "fronton" en "timpaan" door elkaar gebruikt. Een timpaan is ook een versierend element in de architectuur, veelal bij kerken, maar stamt uit de Middeleeuwen.

</doc>
<doc id="20394" url="https://nl.wikipedia.org/wiki?curid=20394" title="Eclectisch">
Eclectisch



</doc>
<doc id="20395" url="https://nl.wikipedia.org/wiki?curid=20395" title="Getordeerd">
Getordeerd

Met getordeerd of getorst wordt in de bouwkunde bedoeld dat een bepaald voorwerp "gedraaid" is. 
Het bovenste gedeelte van een "getordeerde kolom" of een "getordeerd bouwwerk" is gedraaid ten opzichte van het onderste gedeelte, waardoor een soort 'wringing' ontstaat, vergelijkbaar met de vorm van een kurkentrekker.

</doc>
<doc id="20396" url="https://nl.wikipedia.org/wiki?curid=20396" title="Hagioscoop">
Hagioscoop

Een hagioscoop of laag venster is een opening die lager is geplaatst dan de overige vensters in een kerk of kathedraal. Het is enigszins vergelijkbaar met de squint (schuine kijkspleet in koorboog of doksaal).
Door de hagioscoop kan licht toetreden, maar het venster kan ook bedoeld zijn om de kerkbezoekers zicht te geven op voorwerpen, handelingen of het sacrale binnen de kerk. Mensen die niet in de kerk wensten te komen (bijvoorbeeld kluizenaars vanuit hun verblijfsruimte naast de kerk) of er niet mochten komen (bijvoorbeeld misdadigers, overspeligen en lepralijders) konden zo toch de mis volgen zonder zich onder de kerkgangers te begeven.
Een vaste vormgeving is er niet. Een hagioscoop kan bestaan uit een simpel gat, een spleet of een daadwerkelijk venster.

</doc>
<doc id="20398" url="https://nl.wikipedia.org/wiki?curid=20398" title="Hallenkerk">
Hallenkerk

Een hallenkerk is een kerk met meerdere beuken, waarvan de zijbeuken ongeveer even hoog en soms ook even breed zijn als de middenbeuk.
Deze vorm van kerkbouw werd ontwikkeld in de romaanse architectuur maar komt voornamelijk voor in de gotiek. Het is een logische verdere ontwikkeling van de pseudobasiliek. De beuken kunnen elk van een eigen kap zijn voorzien maar ook worden gedekt door een enkel zadeldak. Een voorbeeld van de laatste variant is de Duitse Stufenhalle, een in Westfalen veelvoorkomend type hallenkerk.
Hallenkerken in Nederland.
Voorbeelden in Nederland zijn onder andere de Martinikerk in Groningen, de Sint-Martinuskerk in Weert, de Sint-Joriskerk in Amersfoort en de Oude Kerk van Amsterdam. De grootste hallenkerk van Nederland is de Grote kerk in Edam. In de meeste gevallen ontstond een hallenkerk door het vergroten van een basiliek of pseudobasiliek, waarbij het voormalige transept vaak werd opgenomen in de nieuwe zijbeuken. Met name in de provincie Overijssel werd een aantal kerken echter meteen als hallenkerk gebouwd, waaronder een aantal tweebeukige kloosterkerken in Zwolle, Deventer en Kampen. Vooral bedelorden als de dominicanen en franciscanen kregen een voorkeur voor de hallenkerk, omdat dit type kerk meer mensen kon bevatten voor hun prediking.
Een variant op de hallenkerk is het Haagse hallentype waarbij de traveeën van een zijbeuk voorzien zijn van een topgevel en een eigen kap dwars op de lengterichting van het schip.
De architect Alfred Tepe bouwde in de 19e eeuw een aantal hallenkerken in neogotische stijl, o.a. te Vianen en IJsselstein. Carl Weber bouwde een aantal kerken volgens het voorbeeld van de Stufenhalle, onder meer in Vijlen en Puiflijk.
Hetzelfde principe als van de "hallenkerk" is van toepassing op het "hallenhuis", een boerderijtype dat gangbaar was in Midden-Nederland en Noord-Duitsland. Een vrijstaande gebintconstructie verdeelt het huis in een schip met twee zijbeuken. In Engeland en Frankrijk werd dit principe vanaf de twaalfde eeuw toegepast bij deftige ontvangstzalen, markthallen en kloosterschuren. Een Nederlands voorbeeld is de Ridderzaal, maar het woord keert ook terug in de term lakenhal. In tegenstelling tot de hallenhuisboerderij, die van een dragende zolderconstructie werd voorzien, stond bij hallenkerken, markthallen en schuren echter de centrale ruimte voorop.

</doc>
<doc id="20399" url="https://nl.wikipedia.org/wiki?curid=20399" title="Gebint">
Gebint

Een gebint of gebinte is een portaalvormige houten draagconstructie, die bestaat uit twee of meer kolommen die met elkaar verbonden zijn door één of twee horizontale "gebintbalken". De gebinten onderling zijn met elkaar verbonden door "gebintplaten" die in de lengterichting óver de kolommen liggen. Alle verbindingen van de constructie worden geschoord door korbelen en schoren. De kolommen van het gebint zijn vaak op gemetselde poeren gefundeerd. Vroeger gebruikte men daarvoor grote zwerfstenen of ijzeroer. Soms wordt ook de houten draagstructuur van een boerderij in zijn totaliteit aangeduid als ""Het gebint"."
Op de liggers van de gebinten staan de sporenspannen of A-spanten met de gordingen, die de kap dragen. De kapconstructie zelf, kent tal van varianten.
De belangrijkste bouwkundige ontwikkeling in Europa gedurende de hoge middeleeuwen lijkt vooral de overgang van simpele constructies met ingegraven stijlen en een beperkte levensduur, naar complexere gebintconstructies op poeren te zijn. Om deze constructies te stabiliseren, waren stevige houtverbindingen en extra schoren nodig in twee richtingen.
Er zijn twee hoofdtypen van gebinten; het "langsgebint" en het "dwarsgebint". Bijna alle Nederlandse boerderijen zijn met een dwarsgebint gebouwd, dat haaks op de lengterichting van de boerderij staat. Daarentegen werden het krukgebint en het kromstijlgebint in Nederland vrijwel uitsluitend bij dakconstructies gebruikt.
De verschillende gebintconstructies keren terug in de dakstoel oftewel het kapgebint. De "staande stoel" correspondeert grofweg met het langsgebint, de "liggende stoel" met het dwarsgebint. Typisch Nederlands is daarentegen het "schaargebint". De hedendaagse terminologie wijkt enigszins af van de historische termen, met name de termen die in Vlaanderen werden gebruikt.
De hieronder genoemde gebintconstructies zijn tot het midden van de twintigste eeuw in gebruik gebleven.
Type gebinten.
Langsgebint.
Bij het "langsgebint" (Duits: "Unterrähm", Engels: "normal assembly") zijn de stijlen in de lengte verbonden door een gebintplaat waarop de gebintbalken rusten. Deze bouwwijze is typerend voor het Noord-Duitse hallenhuis; hij is vermoedelijk ontwikkeld in de hoge middeleeuwen bij kerken en kloosters. Bij een "gebonden" bouwwijze zijn de dekbalken telkens boven de stijlen en op regelmatige wijze daartussen aangebracht; de sporen en een eventuele dakstoel steunen op de dekbalken. Bij een "ongebonden" bouwwijze is er geen vanzelfsprekende relatie tussen de dekbalken en de onderliggende stijlen. Hier is de ruimte tussen de stijlen vaak groter, zodat het onderscheid met dwarsgebinten minder evident is. Deze bouwwijze komt veel voor bij schuren en boerderijen in Engeland, Frankrijk en Denemarken. Tot voor kort was het oudste voorbeeld van deze constructie een Drentse boerderij in Anderen, waarvan het gebint dendrochronologisch op 1376 is gedateerd. De boerderij is in 2011 afgebrand, maar het gebint is grotendeels behouden gebleven en weer gebruikt voor herbouw.
In 2010 zijn bij de Armenhoef in Best in Noord-Brabant, veel onderdelen van het langsgebint dendrochronolgisch gedateerd op 1263.
Dwarsgebint.
Bij een "dwarsgebint" (Engels: "reversed assembly") vormen de stijlen telkens een paar dat onderling door een dekbalk verbonden is. De gebintplaat ligt in de lengterichting op de dekbalken. Dit hoofdtype is gebruikelijk in Nederland, België en delen van Frankrijk, Duitsland en Scandinavië. In Engeland komt hij sporadisch voor.
Dekbalkgebint.
Bij het "dekbalkgebint" (Duits: "Oberrähm") ligt de gebintbalk op de stijlen en is met een pen-en-gatverbinding met elkaar verbonden. Dit gebint komt voor in Groningen, Friesland, Drenthe, kop van Overijssel, Zeeland, Noord- en Zuid-Holland. In Vlaanderen spreekt men wel over een "stapelgebint",
Kopbalkgebint.
Het "kopbalkgebint" (Duits: "Oberrähm mit eingehälstem Dachbalken") is afgeleid van het dekbalkgebint. Hierbij ligt de gebintbalk op de stijlen; de stijlen zijn voorzien van een sleuf waarin de balk rust, terwijl de kop van de balk voorbij de stijlen schiet en zo een en ander op zijn plaats houdt. Een smaller deel van de stijl steekt als soort pin in de balk. Dergelijk type gebint is ook in Friesland terug te vinden. Dit type gebint is te vinden in oostelijke delen van Twente, de Achterhoek en Midden- en Zuid-Limburg. Het oudste bekende voorbeeld in Nederland (met kop- en tussenbalken) is de Aarlese Hoeve te Aarle (Best), waarvan het gebint dendrochronologisch op 1263 is gedateerd. Dit is tevens de oudste boerderij van Nederland. Ook een 14e-eeuwse boerderij te Vessem kenmerkte zich door een combinatie van kopbalk- en dekbalkgebint. Ook bij driebeukige gebouwen in West-Noorwegen (het zogenoemde "grindbygd hus") komt deze constructie veel voor; men neemt aan dat hij oorspronkelijk wijdverbreid is geweest in Scandinavië.
Ankerbalkgebint.
Het "ankerbalkgebint" (Duits: "Hochrähm") bestaat uit de twee gebruikelijke stijlen, verbonden door de horizontale ankerbalk. De ankerbalk steekt met een pen door de stijl en is daarachter verankerd met twee houten toognagels of wiggen. Dit type gebint komt sinds het einde van de middeleeuwen overal in Nederland, België en Westfalen voor, aanvankelijk alleen in dakstoelen, vanaf ongeveer 1450 in de basisconstructie van huizen, schuren en andere gebouwen. In het grootste deel van Friesland, Groningen en Noord-Holland is deze constructie slechts sporadisch aangetoond, voornamelijk bij eikenhouten gebinten uit de zeventiende eeuw. Voor grenen gebinten is het ankerbalkengebint minder geschikt, vanwege het risico dat te dun uitgevoerde stijlen gaan splijten.
Lange tijd heeft men gemeend dat in Oost-Nederland het ankerbalkengebint de oudste constructievorm was, die mogelijk al in de Bronstijd werd toegepast. Inmiddels zijn er veel aanwijzingen (onder andere uit Drenthe en Westerwolde) dat dit type in Oost-Nederland is voorafgegaan door langsgebinten, elders door dekbalkgebinten. Het ankerbalkgebint geeft meer opslagruimte; de stijlen konden bovendien verder van elkaar geplaatst worden, zij het niet zover als bij een dekbalkgebint.
Tussenbalkgebint.
Het "tussenbalkgebint" lijkt op het ankerbalkgebint, maar de wiggen aan de achterkant ontbreken. De gebintbalk is met een pen en gat verbinding aan de stijlen bevestigd en geborgd met twee houten pennen. Komt voor in het grootste gedeelte van Zuid-Holland en Noord-Holland ten zuiden van het IJ. Historisch ging het tussenbalkgebint aan het ankerbalkgebint vooraf.
Vervaardiging.
Het gebint werd meestal op de werkplaats van de timmerman gemaakt, zodat het gebint in losse onderdelen kon worden vervoerd naar de bouwplaats. Met behulp van merktekens in het hout werd daar het gebint weer in elkaar gezet en opgericht. Dit zware werk eiste veel mankracht, daarom hielpen veel inwoners van het dorp daarbij mee.

</doc>
<doc id="20401" url="https://nl.wikipedia.org/wiki?curid=20401" title="Helmteken">
Helmteken

Een helmteken is in de heraldiek een symbool of teken op een helm.
Geschiedenis.
Rond 1066 waren de helmen van de ridders van boven ovaal en werd het gezicht alleen beschermd door een neusstuk. De helm werd niet versierd en op het Tapijt van Bayeux zijn de geharnaste ridders dan ook alleen aan de vorm van hun helm en schild te herkennen als Normandiërs of Angelsaksen. De kleinzoon van Willem de Veroveraar, Geoffrey Plantagenet liet, zo zien we op een afbeelding uit het midden van de 11e eeuw, geschilderde leeuwen op zijn ronde helm aanbrengen. Voor een helmteken was op deze eenvoudige helm nog geen plaats.
In de daaropvolgende decennia veranderde het model van de helm ingrijpend. De helm was nu plat van boven en een klep voor het gezicht kon gesloten worden.
In 1195 liet Koning Richard Leeuwenhart op zijn grootzegel het eerste helmteken zien als herkenningsteken. Ook zijn helm was plat van boven en daarom was er ruimte voor het aanbrengen van een ornament. Op de helm staat een kam met daarop geschilderde leeuwen.
Het helmteken maakte in de daaropvolgende periode in heel Europa een snelle ontwikkeling door. Vaak wordt een helmteken als sculptuur bijvoorbeeld boven een wapenschild aan een timpaan toegevoegd (als ornament).
Gebruik.
Dat er vanaf de klassieke oudheid tot en met de pickelhaube in de Tweede Wereldoorlog in verschillende culturen ornamenten op helmen werden bevestigd, staat vast. Deze konden verschillende functies hebben zoals tonen van rangorde, beter herkenbaar of vindbaar zijn op het slagveld en/of imponeren van de vijand. De helmtekens zoals ze via de heraldiek zijn blijven voortleven, zijn echter nooit op het slagveld gedragen. Er zijn nog wel enkele middeleeuwse, op helmen bevestigbare, helmtekens in musea te vinden. Dit zijn in de regel grote zware gepolychromeerd houten sculpturen die een enorme belasting van de nek van de drager zouden betekenen. In de strijd zou een klap tegen zo'n helmteken ook al snel dodelijke gevolgen hebben. Er zijn afbeeldingen en teksten over toernooien waaruit blijkt dat dit soort uitgedoste helmen bij de opening als ceremonieel door pages in de hand werden meegedragen. Op een enkele vroege afbeelding heeft de ridder zelf wel de helm met het helmteken op. Of dit al dan niet naar het leven geschilderd is, valt niet meer met zekerheid vast te stellen. We kunnen er wel van uitgaan dat "als" ze werkelijk gedragen zijn, dit uitsluitend voorafgaand aan het toernooi en/of na afloop gebeurde bij wijze van ceremonieel.
In sommige middeleeuwse manuscript wapenboeken wordt zeer veel aandacht gegeven aan tekening en/of blazoenering van de helmtekens, vaak worden ze noch afgebeeld, noch genoemd. Of ze vanaf de vroege Europese heraldiek dus moeten worden gezien als behorend tot een persoon of een familie is moeilijk vast te stellen.
Afkomst.
Nederlandse en Belgische heraldiek.
In de Nederlanden werd de baniervlucht (Engels / Frans Heraldisch: "vol-banneret") bedacht. Het gaat om twee rechthoekige, aan de zijkant van de helm aangebrachte schermen waarvan de bovenkant de vorm van een grote slagpen (een veer) heeft. Uit deze beschilderde baniervluchten ontwikkelden zich nagebootste vleugels met daarop gelijmde veren.
Het helmteken van Willem van Oranje komt uit de Duitse traditie voort. Het zijn twee grote met gele en blauwe verf beschilderde ossenhoornen.
In de hedendaagse heraldiek van Nederland en België zijn de helmen nooit met een rangkroon bedekt. Er zijn wel helmtekens mogelijk. Alleen de koningen dragen een koningskroon op hun helm.
Engelse heraldiek.
In Engeland heeft het helmteken ("Crest") altijd een voorname rol gespeeld. De helmen van heren werden bedekt met vaak zeer speels uitgevoerde helmtekens. Bijzonder voor de Engelse heraldiek is dat het gebruikelijk is om een helmteken op een wrong, dus zònder de helm, op het wapenschild te zetten of alleen helmteken en wrong te gebruiken als versiering van zilver of briefpapier. Op het vasteland van Europa geldt dat als slechte heraldiek. De helmen van dames zijn in Engeland bedekt met hun rangkroon.
Voor de ridders en Dames van de orden van de Kousenband, de Distel en het Bad worden nog steeds prachtige helmen en helmtekens gesneden door de officiële houtsnijder van de Britse koningin. De helmen zijn te zien in de kapellen van deze orden in Windsor, Edinburgh en Londen en zijn vaak met een knipoog vervaardigd: Sir Edmund Hillary, K.G, O.N.Z, K.B.E , beklimmer van de Mount Everest, droeg een kiwi (vogeltje) met een ijspriem op zijn helm. De koning of koningin zelf draagt op de helm een koningskroon met daarop een kleine leeuw.
Schotse heraldiek.
De heraldiek van het oude koninkrijk Schotland heeft zich onafhankelijk van Engeland ontwikkeld, en heeft daarom geheel eigen en zeer strenge gebruiken. Eenzelfde helmteken ("Crest") kan door alle leden van een clan, hoe verschillend hun wapenschild ook moge zijn, worden gebruikt. In Schotland heeft niet iedereen het recht om een wapen te voeren, het is burgers wel toegestaan om het helmteken van de chef van hun clan, steeds zónder kroon, voorzien van een daaromheen gebonden riem of kousenband met gesloten gesp als teken van hun trouw als hun wapen te gebruiken. Daarom mogen, bijvoorbeeld, alle leden van de clan Ramsay de eenhoorn die het helmteken van de Graaf van Dalhousie, chef van hun clan, is op deze wijze gebruiken. Soms is een kroon ook deel van het helmteken.
Duitse heraldiek.
In Duitsland wordt het helmteken soms "Zimier" genoemd, maar meestal "Kleinod", vergelijk het Nederlandse woord kleinood. Terwijl de militaire betekenis van de ridderstand verminderde, nam het helmteken groteske vormen aan. Waren eerst pauwenveren en vleugels voldoende, later keerden ook de oud-Germaanse buffelhoorns terug en in het begin van de 14e eeuw verschenen op de steeds spitser wordende toernooihelmen ook hele bouwsels. Het ging om kokers, met belletjes en ornamenten. De pauwenveren staken uiteindelijk uit de punt van het torenhoge bouwsel.
In de Duitse landen duiken ook menselijke figuren en dierenfiguren als helmteken op, soms uitkomend (met voorpoten of armen) soms als romp zonder poten.
Het is onmogelijk om een volledige opsomming te geven, maar als helmtekens komen voor:
Vaak, maar niet altijd, verwijst het helmteken naar een van de figuren op het wapenschild.
Bij de toernooien zal iedereen een eigen helmteken gedragen hebben, maar wanneer op zegels en documenten wapens met hun helmtekens gebruikt worden zijn de verschillende helmen een welkome manier om de leden van een familie, met allen eenzelfde wapenschild, te onderscheiden.
In Duitsland was het na de middeleeuwen niet ongebruikelijk om meerdere helmen met helmtekens, ieder boven een rangkroon, op een schild te plaatsen. Er zijn wapens geweest met dertien helmen boven één schild. Natuurlijk raakten de verhoudingen daarbij zoek. Na de ontsporingen van de 18e en 19e eeuw zijn moderne Duitse heraldische tekenaars weer teruggekeerd naar hun bronnen. Wapens worden tegenwoordig weer in puur middeleeuwse en sobere stijl afgebeeld.
Frankrijk.
In Frankrijk speelde de helm, en dus ook het helmteken (Frans: "Cimier") nooit een grote rol. De Franse heraldiek is gefixeerd op de kroon. Voor de Kinderen van Frankrijk, de zoons van de koning, gold dat zij een lelie met een vederbos op hun helm mochten plaatsen.
Juiste heraldische afbeelding.
In de heraldiek is het belangrijk dat de elementen en pronkstukken waaruit het wapen is samengesteld, schild, kroon of helm, helmteken, schildhouders, wrong, dekkleed, wapenmantel of baldakijn in een juiste verhouding tot elkaar getekend worden en zo natuurlijk mogelijk worden afgebeeld.
Het helmteken wordt altijd naar rechts kijkend (in de heraldiek staat men bij het beschrijven altijd achter het wapen!) afgebeeld." Bij de beschrijving wordt vermeld of het helmteken uitkomend (met voorpoten of armen) of als romp en dus zonder poten wordt afgebeeld.
Heraldiek van Japan.
In de heraldiek van Japan zijn de helmen van de samoerai versierd met zeer kunstige figuren. Ook daar kan men van helmtekens spreken.

</doc>
<doc id="20402" url="https://nl.wikipedia.org/wiki?curid=20402" title="Lijst van voormalige gemeenten in Gelderland">
Lijst van voormalige gemeenten in Gelderland

Dit is een lijst met voormalige Gelderse gemeenten.
Als het grondgebied van een opgeheven gemeente over meerdere gemeenten is verdeeld is het grootste deel bij de eerstgenoemde ontvangende gemeente gevoegd. Grenscorrecties tussen gehandhaafde gemeenten zijn niet in de lijst opgenomen. Informatie van vóór 1830 kan onvolledig zijn.
Naamgeving bestuurlijke entiteiten.
Bij een herindeling ontstaat altijd een nieuwe bestuurlijke entiteit. De nieuwe entiteit kan ervoor kiezen een oude naam te handhaven. Juridisch is sprake van "samenvoeging met" van de oude entiteit (en geen toevoeging aan). Deze informatie is voor de leesbaarheid en herkenbaarheid wellicht hier weggelaten. Voorbeeld: Kerkwijk is samengevoegd met Gameren en de nieuwe bestuursentiteit heet Kerkwijk.
Uitleg bij de lijst.
"*: Nieuw gevormde gemeentelijke entiteit die een naam gekozen heeft die nog niet eerder is gebruikt door een andere gemeentelijke entiteit."&lt;br&gt;
"(naamswijziging): Een gemeentelijke entiteit die, zonder wijzigingen aan het grondgebied, gekozen heeft voor een nieuwe naam."

</doc>
<doc id="20403" url="https://nl.wikipedia.org/wiki?curid=20403" title="Hoofdgestel">
Hoofdgestel

Een hoofdgestel, entablement of tafelment is een breed, horizontaal lijstwerk met bepaalde verhoudingen. De verhoudingen van het hoofdgestel zijn afhankelijk van de stijl waaruit het voortkomt, voornamelijk uit de Griekse en Romeinse bouwkunst.
Een hoofdgestel bestaat uit (van onder naar boven) architraaf, fries en kroonlijst. Het hoofdgestel rust met de architraaf op de kapitelen van de onderliggende zuilen.

</doc>
<doc id="20405" url="https://nl.wikipedia.org/wiki?curid=20405" title="Icoon (religieuze kunst)">
Icoon (religieuze kunst)

Een icoon (Koinè Grieks: εἰκόνα tekening, icoon, Oudgrieks: εἰκών, beeld, afbeelding en Grieks "eikoon", beeld) is een afbeelding van Christus, de Moeder Gods, heiligen of hoogfeesten.
Iconen behoren tot de oosters-orthodoxe, de oriëntaals-orthodoxe en oosters-katholieke kerken en zijn onlosmakelijk verbonden met het kerkelijke en spirituele leven van deze kerken en hun gelovigen.
Iconen zijn geschilderd op een houten paneel. Bij het schilderen dient rekening gehouden te worden met bepaalde regels. Deze regels zijn vervat in de schildersboeken (de zg. canon) en hebben de bedoeling voor zuiverheid en uniformiteit te zorgen en niet af te wijken van de leerstellingen van de Kerk.
Het schilderen van iconen is binnen de oosters-orthodoxe kerk een werk waarvoor Gods zegen gevraagd wordt; het gaat in de regel gepaard met gebed. Een icoon wordt tegenwoordig meestal niet meer gesigneerd, tenzij het "door de hand van" aan de schildersnaam wordt toegevoegd, zoals bij Grieken gebruikelijk is. Iconen zijn vooral ontstaan in landen waar het christendom in de vorm van Oosterse orthodoxie de godsdienst is, zoals Griekenland, Rusland, de Balkanlanden, Oost-Europa en ook Egypte en Ethiopië.
Iconen in de theologie.
In de 7e en 8e eeuw verloor het Byzantijnse Rijk veel terrein aan de oprukkende Arabieren en Slavische volken. Keizer Leo III van Byzantium dacht dat dit een straf van God kon zijn vanwege het gebruik van iconen, een idee dat hij mogelijk overnam van moslims en joden. Ook veel andere christenen stonden negatief tegenover de iconenverering. Hierbij beriepen zij zich meestal op het verbod op afgoderij in het tweede van de tien geboden: “Gij zult geen andere goden voor mijn aangezicht hebben. Gij zult u geen gesneden beeld maken noch enige gestalte [ ...]. Gij zult u voor die niet buigen, noch hen dienen” (Exodus 20:4-5). Zij werden iconoclasten genoemd, iconenbrekers. Uitkomst van het Concilie van Hieria in 754 was een verbod op het gebruik van iconen.
Voorstanders van iconen werden iconodulen genoemd. Hun grootste pleitbezorger was Johannes van Damascus, die beargumenteerde dat op enkele plaatsen in de Bijbel het maken van beelden juist was bevolen en dat het Oude Testament verboden had God uit te beelden omdat God niet uit te beelden was, maar dat dit met de vleeswording van Christus dramatisch was veranderd, want God was nu zichtbaar geworden en kon dus afgebeeld worden.
Na een strijd van meer dan 30 jaar tussen de iconoclasten en de iconodulen werd op het Tweede Concilie van Nicea in 787 het gebruik van iconen (en beelden) weer toegestaan. Iconen mochten niet worden aanbeden ("latreia"), maar wel worden geëerd ("douleia").
Theodorus de Studiet († 826) heeft over de legitimiteit van iconenverering gezegd: “De icoon vertegenwoordigt het prototype [ ...] De eer die men aan de icoon bewijst, gaat terug op het oerbeeld [ ...]. Voor christenen was en is, tot op de dag van vandaag, het beeld een mysterium en zij beschouwen het als een drager van Goddelijke energie en genade.”
Iconen en spiritualiteit.
De orthodoxie leert dat door een icoon de gelovige in verbinding treedt met God en de heiligen. De vierde-eeuwse kerkvader Basilius van Caesarea zei het zo: „De eer die de afbeelding wordt bewezen geldt het origineel” – de heilige dus. Een gelovige bidt tot een heilige en vereert deze door het slaan van een kruis bij diens icoon, en het maken van buigingen en door de icoon eventueel te kussen. In de kerk zetten de gelovigen een kaars voor de icoon op een daarvoor bestemde kaarsenstandaard.
Iconen worden ook wel vensters op de eeuwigheid genoemd, omdat zij een stukje van de Hemel, een stuk van Gods Koninkrijk laten zien. Een icoon is in zekere zin een trefpunt van het materiële en het bovenzinnelijke, een passage waardoor de mens tot God en de heiligen wordt gebracht, en God en de heiligen tot de mensheid. De gelovige kan zich voor een moment losmaken van de wereld en zich in verbinding stellen met de onzichtbare, hogere wereld - maar tegelijkertijd manifesteren God, de engelen, heiligen, martelaren, zelfs de eeuwige heilsfeiten zich aan diegene. Iconen kijken ons aan, zegt men immers.
Russische iconen.
De Russische icoon heeft zijn oorsprong in de Byzantijnse traditie, maar al vroeg is de iconenschilderkunst in Rusland zich op haar eigen manier gaan ontwikkelen en maakte ze zich los van de Byzantijns-Griekse stijl.
Er ontstonden verscheidene scholen in Rusland met hun eigen stijlkenmerken; de beroemdste scholen zijn die van Novgorod, van Vladimir-Soezdal en van Moskou.
Verder waren er de school van Jaroslavl, van Palech en de Stroganovschool. Iconen van deze scholen worden echter niet als hoogtepunt van de Russische iconenkunst beschouwd.
De bloeitijd van de Russische icoonschilderkunst wordt doorgaans gesitueerd in de periode van de 13e tot en met de 16e eeuw. Dit is ook de tijd waarin de grote iconenschilders actief waren: Andrej Roebljov (ca. 1360 - ca. 1430), Daniil Tsjorny, Feofan Grek en Dionisi.
De wereldberoemde Oudrussische iconen van ongeëvenaarde schoonheid zijn een spiegel van de spiritualiteit van het Russisch-orthodoxe geloof. In deze iconen hebben de hoogste geestelijke idealen gestalte gekregen in vorm en kleur. Deze iconen roepen de gelovigen op tot eenheid en tonen de heerlijkheid en de vreugde die de mens in het toekomstige Koninkrijk deelachtig zullen worden.
De vervaardiging van iconen.
De vervaardiging van traditionele iconen is aan regels gebonden, die in oude boeken zijn opgenomen, de Podlinniks.
De vervaardiging van een icoon wordt binnen de oosters-orthodoxe kerk als een religieuze handeling beschouwd. Van de iconenschilder wordt verwacht dat hij voorafgaand aan zijn schilderwerk bij zijn biechtvader te rade gaat, en doet wat deze hem oplegt. Mogelijk brengt hij een tijd van diepe bezinning door, waarin hij vast en religieuze teksten over zijn gekozen onderwerp bestudeert.
Volgens de traditie wordt voor het schilderen van iconen alleen gebruikgemaakt van natuurlijke materialen: hout, krijt, lijm, hars en tempera (verf, bestaande uit eidooier, water en pigmenten van bij voorkeur minerale oorsprong) en eventueel bladgoud. De eerste stap is het maken van een paneel; voor het paneel wordt bij voorkeur uitgewerkt hout gebruikt. Vaak wordt bij Russische iconen het midden van het paneel wat uitgediept, zodat een lijst ontstaat, de zg. "klejmo" (in het Grieks wordt zo'n paneel "skaftó" genoemd). Dit paneel wordt vaak eerst bekleed met linnen en vervolgens worden op dit linnen of direct op het paneel vele lagen "levkas" aangebracht, een mengsel van organische lijm en krijt, opgelost in water. Vervolgens wordt met houtskool of pigment de schets aangebracht. Als voor de achtergrond of de nimbus bladgoud gebruikt wordt, wordt het paneel eerst voorzien van bladgoud. Pas dan kan het eigenlijke schilderen beginnen. Bij het schilderen met tempera wordt gewerkt van donker naar licht. In Rusland wordt de icoon ten slotte bedekt met "olifa", een vernis op basis van lijnolie, in Griekenland het meest met een vernis dat bestaat uit verschillende harssoorten.
Er bestaan ook iconen die in hoogreliëf zijn gesneden in een paneel, al dan niet bedekt met levkas en beschilderd met tempera.
Wanneer een icoon als een belangrijk, oud en kostbaar werk werd beschouwd, werd het paneel vaak bedekt met een sierschild van edelmetaal, niet zelden rijk versierd met parels en edelstenen. Ook komen bekledingen voor van textiel, versierd met kralen of edelstenen, die grote delen van de schildering bedekken. Het sierschild kan alleen de rand van de icoon bedekken; soms bedekt het bijna de volledige schildering, behalve het gelaat en de handen van de heilige. Bij oude Russische iconen werd vaak een dunne laag zilver of verguld zilver met plantenmotief op de rand gespijkerd; dit heet "basma". Wanneer het sierschild grotere delen van de icoon bedekt, noemt men dat in het Russisch "oklad" of "riza" ("kleed").
Zie ook.
Moeder Gods-iconen:

</doc>
<doc id="20406" url="https://nl.wikipedia.org/wiki?curid=20406" title="Ionisch (dialect)">
Ionisch (dialect)

Het Ionisch is een Oudgrieks dialect, dat door de stam van de Ioniërs gesproken werd. Het verspreidingsgebied van het dialect omvatte de westkust van Klein-Azië, de Egeïsche eilanden, Euboea en enkele kolonies aan de Zwarte Zee en in Zuid-Italië. Het Attisch, het meest klassieke Grieks is eigenlijk een vorm van het Ionisch.
Betekenis.
Het Ionisch als schrijftaal is vooral door Homerus gebruikt; hij schrijft in archaïsch Ionisch, dat echter doorspekt is met Eolische vormen en woorden. In de klassieke periode is het vooral belangrijk als de taal van Herodotus en Hippocrates.
Karakteristieken.
Hier volgt een overzicht van de belangrijkste verschillen tussen het Ionisch en het Attisch:
Fonetiek
Voorbeeld: Ionisch ἱστορίη (historiē) tegenover Attisch ἱστορίᾱ (historiā)(vertaling: onderzoek, geschiedenis)
Voorbeeld: Ionisch τρῶμα, ξεῖνος, μοῦνος (trōma, xeinos, mounos) tegenover Attisch τραῦμα, ξένος, μόνος (trauma, xenos, monos) (vertaling: wonde/ vreemd/ alleen)
Voorbeeld: Ionisch θάλασσα (thalassa) tegenover Attisch θάλαττα (thalatta) (Vertaling: zee)
Voorbeeld: Ionisch ὄκως (okōs) tegenover Attisch ὅπως (hopōs) (Vertaling: hoe?)
Voorbeeld: Ionisch ἴκκος, δέκομαι (ikkos, dekomai) tegenover Attisch ἵππος, δέχομαι (hippos, dechomai) (vertaling: paard/ ik ontvang)
Voorbeeld: Ionisch γένεα (genea) tegenover Attisch γένη (genē) (vertaling: soorten) 
Morfologie
Voorbeeld: Ionisch θεοῖσι, γνώμῃσι (theoisi, gnōmēsi) tegenover Attisch θεοῖς, γνώμαις (theois, gnōmais) (vertaling: aan de goden/ door de meningen)

</doc>
<doc id="20407" url="https://nl.wikipedia.org/wiki?curid=20407" title="Spijk">
Spijk



</doc>
<doc id="20408" url="https://nl.wikipedia.org/wiki?curid=20408" title="Zeeschildpadden">
Zeeschildpadden

Zeeschildpadden (Cheloniidae) zijn een familie van grote schildpadden die in alle tropische en in sommige subtropische en gematigde zeeën voorkomen. Wereldwijd komen er zeven soorten voor, waarvan er minstens vijf bedreigd zijn. Van hen heeft de onechte karetschildpad de meest noordelijke legplaatsen, tot in de Middellandse Zee. In Nederland zijn incidenteel dode en levende exemplaren aangespoeld van verschillende soorten.
Indeling.
De eigenlijke familie van zeeschildpadden is de Cheloniidae, en is ook het bekendst omdat deze de meeste soorten bevat. Een andere familie van "in zee levende schildpadden" is de familie lederschildpadden (Dermochelyidae), die nog maar door één soort wordt vertegenwoordigd; de lederschildpad ("Dermochelys coriacea"). Strikt genomen behoort hij niet tot de familie van zeeschildpadden, hoewel hij meestal toch als zodanig wordt benoemd. De twee families vormen samen de superfamilie Chelonioidea.
Algemeen.
Zeeschildpadden zijn ongeveer 120 miljoen jaar geleden ontstaan uit schildpadden die meer op het land leefden. Ze zijn zeer goed aangepast aan een leven in zee. Ze moeten regelmatig ademhalen, maar in rust kan de schildpad lange tijd onder water blijven. De snelheid van een zeeschildpad varieert, van 3 tot 30 km/u. De meeste soorten kunnen enorme afstanden afleggen, waarbij ze gebruikmaken van het magnetisch veld van de aarde en waarschijnlijk ook de stromingen van de zee. Omdat hierover nog veel onduidelijkheid bestaat, is bij een aantal exemplaren een satellietzender op het schild aangebracht zodat de trekbewegingen goed in de gaten gehouden kunnen worden.
Zeeschildpadden eten voornamelijk kwallen, kreeftachtigen en inktvissen. Vijanden van zeeschildpadden zijn grote rovende vissen, maar jongere dieren die kleiner en zachter zijn worden door van alles belaagd en zelfs door watervogels als meeuwen uit het water gepikt. Ook worden de legsels uitgegraven door diverse dieren als wasbeerachtigen. Volwassen exemplaren zijn vaak langer dan een meter (met uitzondering van "Lepidochelys"-soorten) en hebben weinig te duchten van natuurlijke vijanden.
De grootste bedreiging is de mens, die direct op de schildpadden jaagt om hun vlees, vet en schilden. Ook komen vele dieren om het leven als bijvangst in de garnalenvisserij, het vissen met lange lijnen, en verstrikking in losse visnetten of anders door de mens achtergelaten rommel in de zee. Ook het kleiner worden van nestplaatsen is een belangrijke bedreiging, evenals bebouwing in de buurt hiervan. Het licht dat wordt verspreid door bebouwing zorgt ervoor dat de net uitgekomen schildpadjes, met name 's nachts, in de war raken. Hierdoor gaan ze niet naar zee, maar de andere kant op waar ze geen schijn van kans maken.
Hoewel de jacht op zeeschildpadden streng verboden is wordt er nog veel illegaal gevist op alle soorten. In landen als Indonesië en China wordt het vlees verwerkt tot soep. Daar gelooft men dat het schild een geneeskrachtige werking heeft. In Japan wordt het schild als geluksbrenger beschouwd. Hierdoor zijn de meeste soorten zeeschildpadden sterk bedreigd en staan sommige hoog op de lijst van met uitsterven bedreigde dieren.
Voortplanting.
De paring vindt plaats in zee, waarbij de schildpadden elkaar vaak in de nek bijten. Nadat de vrouwtjesschildpad genoeg vet heeft opgebouwd om de lange tocht te maken, vertrekken ze iedere een à twee jaar naar het strand om eieren te leggen. Ze zijn zeer kieskeurig in hun strandkeuze en gaan altijd terug naar het gebied waar ze zelf ooit geboren waren, op enkele soorten na. Op zandstranden graaft het wijfje met haar flipperachtige achterpoten een kuil van 30 tot 50 cm diep en deponeert daarin haar 100 tot 110 eieren. Tijdens het afzetten van de eitjes raakt ze in een soort trance waardoor ze makkelijk benaderd kan worden. Stropers gebruiken dit moment om de eitjes op te vangen voor de verkoop, natuurbeschermers om de eitjes veilig te stellen en ze elders op te kweken tot jonge schildpadjes. Deze zijn waardeloos omdat er amper vlees aanzit en het schild nog te klein en te zacht is. Als het vrouwtje weer bijkomt gooit ze de kuil dicht en kruipt terug naar zee.
Na het uitkomen trekken de jonge zeeschildpadjes direct naar het water. Vermoedelijk is het niet de zee die ze herkennen en waardoor ze worden aangetrokken, maar juist de donkere duinen die ze afstoot en ze de andere kant op doen gaan. Dit is voor wetenschappers nog niet helemaal duidelijk. Verreweg het grootste deel wordt binnen korte tijd verschalkt door vissen, vogels en andere dieren die graag jonge en dus nog zachte schildpadjes eten.
Taxonomie.
Alle geslachten tellen maar één enkele soort, op de twee vertegenwoordigers van het geslacht "Lepidochelys" na. Onderstaand zijn alle zeeschildpadden opgesomd met hun belangrijkste kenmerken. De lederschildpad is voor de volledigheid ook opgenomen. Een ondersoort van de soepschildpad ("Chelonia mydas agassizi") wordt soms ook wel als aparte soort gezien, deze is niet opgenomen.

</doc>
<doc id="20410" url="https://nl.wikipedia.org/wiki?curid=20410" title="Laren">
Laren



</doc>
<doc id="20412" url="https://nl.wikipedia.org/wiki?curid=20412" title="Bruine pelikaan">
Bruine pelikaan

De bruine pelikaan ("Pelecanus occidentalis") is een vogel uit de familie Pelecanidae.
Kenmerken.
Deze vogel is overwegend zilvergrijs met bruin, met een witte of wit-met-gele kopkap en een kastanjebruine hals. De groenachtige, kale gelaatshuid en de keelzak worden tijdens het broedseizoen feller van kleur. Het verenkleed is bij beide geslachten gelijk. De lichaamslengte bedraagt 100 tot 150 cm en het gewicht meer dan 3,5 kg.
Leefwijze.
Deze gedeeltelijke trekvogel gebruikt zijn keelzak als visnet. Pelikanen lijken zwaargebouwde vogels maar door hun lichte skelet valt dat eigenlijk erg mee. Waar andere pelikaansoorten hun prooien in groepsverband zwemmend met hun snavel opjagen en vangen, zijn de bruine pelikanen stootduikers. Van meters hoog nemen ze hun prooi in het water waar en duiken naar beneden. De langs de Peruaanse kust levende bruine pelikaan eet vooral sardines, die daar in groten getale voorkomen. Deze pelikaan is de belangrijkste guanoproducent.
Voortplanting.
Beide ouders broeden om de beurt meerdere uren achter elkaar. Meestal worden 1 of 2, soms 3 jongen grootgebracht. Het voedsel wordt eerst door de ouders opgebraakt, maar na een dag of tien halen de jongen het zelf uit de keelzak van hun ouders. Ze broeden in bomen en struiken in mangrovebossen. Een ondersoort, de Peruaanse pelikaan, broedt op de grond.
Verspreiding.
De bruine pelikaan komt voor aan de kusten van de Noord- en Midden-Amerika, het Caraïbische gebied en het noorden van Zuid-Amerika.
Er worden vijf ondersoorten onderscheiden:
Status.
De grootte van de populatie is in 2006 geschat op 300 duizend vogels. Op de Rode lijst van de IUCN heeft deze soort de status "niet bedreigd".

</doc>
<doc id="20414" url="https://nl.wikipedia.org/wiki?curid=20414" title="De Kuinderburcht">
De Kuinderburcht



</doc>
<doc id="20415" url="https://nl.wikipedia.org/wiki?curid=20415" title="675 v.Chr.">
675 v.Chr.

Het jaar 675 v.Chr. is een jaartal volgens de christelijke jaartelling.

</doc>
<doc id="20416" url="https://nl.wikipedia.org/wiki?curid=20416" title="CD-ROM">
CD-ROM



</doc>
<doc id="20417" url="https://nl.wikipedia.org/wiki?curid=20417" title="714 v.Chr.">
714 v.Chr.

Het jaar 714 v.Chr. is een jaartal in de 8e eeuw v.Chr. volgens de christelijke jaartelling.

</doc>
<doc id="20418" url="https://nl.wikipedia.org/wiki?curid=20418" title="820 v.Chr.">
820 v.Chr.

Het jaar 820 v.Chr. is een jaartal volgens de christelijke jaartelling.

</doc>
<doc id="20419" url="https://nl.wikipedia.org/wiki?curid=20419" title="737 v.Chr.">
737 v.Chr.

Het jaar 737 v.Chr. is een jaartal volgens de christelijke jaartelling.

</doc>
<doc id="20420" url="https://nl.wikipedia.org/wiki?curid=20420" title="Achaemenes">
Achaemenes

Achaemenes, Oudperzisch: 𐏃𐎧𐎠𐎶𐎴𐎡𐏁, "Haxāmaniš", Oudgrieks:Ἀχαιμένης, "Akhaiménēs", Latijn: Achaemenes, is de half-mythische voorouder op wie de afstamming van het koningshuis van het Perzische Rijk van de Achaemeniden terug is te voeren. Achaemenes betekent 'met een vriendelijke ziel'. Van hem is historisch alleen bekend dat hij mogelijk in 681 v.Chr. in Halulina aan de kant van de vijanden van Sanherib streed en dat hij de vader van Teispes was en daarmee de grootvader van Cyrus I.
Het koningsgeslacht van de Achaemeniden is naar hem genoemd, dat zeer rijk was, waardoor hun rijkdom tot een spreekwoord in het oosten is geworden. Zij regeerden de twee eeuwen na hem.
Griekse schrijvers.
Volgens de pseudo-platonische dialoog "Alcibiades I" (120e) uit de 4e eeuw v.Chr. waren Achaemenes en Hercules zonen van Perseus, zelf Zeus' zoon. Volgens een andere versie was Achaemenes de zoon van Aegeus. Volgens Claudius Aelianus' "De Natura Animalium" (12.21) uit de 3e eeuw was Achaemenes opgevoed door een adelaar, net als Zal, de vader van Rostam, in de Perzische "Shahnameh" van Ferdowsi.

</doc>
<doc id="20421" url="https://nl.wikipedia.org/wiki?curid=20421" title="Koningen van Perzie">
Koningen van Perzie



</doc>
<doc id="20423" url="https://nl.wikipedia.org/wiki?curid=20423" title="560 v.Chr.">
560 v.Chr.

Het jaar 560 v.Chr. is een jaartal volgens de christelijke jaartelling.

</doc>
<doc id="20424" url="https://nl.wikipedia.org/wiki?curid=20424" title="555 v.Chr.">
555 v.Chr.

Het jaar 555 v.Chr. is een jaartal volgens de christelijke jaartelling.

</doc>
<doc id="20426" url="https://nl.wikipedia.org/wiki?curid=20426" title="553 v.Chr.">
553 v.Chr.

Het jaar 553 v.Chr. is een jaartal volgens de christelijke jaartelling.

</doc>
<doc id="20427" url="https://nl.wikipedia.org/wiki?curid=20427" title="547 v.Chr.">
547 v.Chr.

Het jaar 547 v.Chr. is een jaartal volgens de christelijke jaartelling.

</doc>
<doc id="20428" url="https://nl.wikipedia.org/wiki?curid=20428" title="545 v.Chr.">
545 v.Chr.

Het jaar 545 v.Chr. is een jaartal volgens de christelijke jaartelling.

</doc>
<doc id="20429" url="https://nl.wikipedia.org/wiki?curid=20429" title="544 v.Chr.">
544 v.Chr.

Het jaar 544 v.Chr. is een jaartal volgens de christelijke jaartelling.

</doc>
<doc id="20430" url="https://nl.wikipedia.org/wiki?curid=20430" title="Management accounting">
Management accounting

Management accounting is een proces of activiteit binnen een organisatieonderneming waarbij men zich bezighoudt met het verzamelen, ordenen, analyseren en rapporteren van (financiële) informatie voor planning en control door het management. In tegenstelling tot externe verslaggeving is management accounting gericht op interne plannings- en besturingsactiviteiten.
Algemeen.
Onderwerpen die vallen onder "management accounting" zijn het verzamelen en verstrekken van informatie over:
Een opleiding die zich primair bezighoudt met management accounting is de opleiding tot "Certified Management Accountant" (CMA).
Geschiedenis.
De introductie van de mechanisatie aan het eind van de negentiende eeuw had als gevolg dat een doelmatig gebruik van productiemiddelen een enorme positieve invloed op de financiële resultaten van de onderneming hadden. Vanuit die gedachte ontstond de behoefte aan kosteninformatie om de efficiency van productieprocessen te meten
Begin twintigste eeuw waren het wetenschappers als J.G.Ch. Volmer en Théodore Limperg, die de eerste grondbeginselen van dit vakgebied hebben geformuleerd. In hun voetsporen waren R.W. Starreveld en Henri Johan van der Schroeff belangrijke pleitbezorger en wegbereiders van de automatisering van administraties in Nederland, en grondlegger van het vak bestuurlijke informatieverzorging.
Heden ten dage zijn onder andere Jan Bots en Dirk Swagerman actief op dit gebied.
Planning en control.
"Planning en control", ook wel "controlling" of "control" genoemd, is het grotere geheel waarvan management accounting deel uitmaakt. Veelal wordt er een foutieve (te letterlijke) vertaling van het onderwerp "planning en control" naar het Nederlands gemaakt. Het begrip "planning" staat synoniem voor "strategische planning" en heeft meer met strategiedefinitie te maken dan met het maken van plannen in het algemeen.
Het begrip "control" gaat juist niet om "controle", maar staat voor het Engelse "to control" ofwel beheersen.
Een heldere planning &amp; control biedt op alle niveaus binnen de organisatie houvast om op een juiste wijze (bij)sturing te kunnen geven aan de (financiële) processen binnen een organisatie. De functie wordt in de praktijk vaak als volgt vormgegeven:
Dit resulteert in een aantal hoofdproducten:
"Planning en control" - activiteiten worden in de meeste gevallen uitgevoerd door de controller, en juist in mindere mate door de accountant en in het geheel niet door de boekhouder.

</doc>
<doc id="20431" url="https://nl.wikipedia.org/wiki?curid=20431" title="Homeros">
Homeros



</doc>
<doc id="20432" url="https://nl.wikipedia.org/wiki?curid=20432" title="Angelsaksisch">
Angelsaksisch



</doc>
<doc id="20433" url="https://nl.wikipedia.org/wiki?curid=20433" title="Kosmische achtergrondstraling">
Kosmische achtergrondstraling

De kosmische achtergrondstraling, niet te verwarren met kosmische straling, is de warmtestraling die kort na de oerknal is uitgezonden. Het vroege heelal was volgens de gangbare kosmologische theorie extreem heet, maar koelde daarna, terwijl het uitdijde, wel af en was na zo'n 380.000 jaar tot zo'n 3000 kelvin afgekoeld. Er konden toen atomen gevormd worden. Elektronen werden gebonden aan protonen en neutronen. Doordat er ruimte genoeg was, dat fotonen niet meer door interacties met elektronen werden gehinderd, werd het heelal doorzichtig. Deze interactie is de basis voor elektromagnetisme.
Dit licht van het vroege heelal wordt tegenwoordig waargenomen als de kosmische achtergrondstraling. Doordat het heelal sinds die tijd ongeveer 1000 keer groter is geworden, is de temperatuur van de achtergrondstraling gedaald tot 3 kelvin. Gemeten per eenheid van frequentie ligt de piek bij 160,2 GHz, corresponderend met een golflengte van 1,873 mm, maar gemeten per eenheid golflengte ligt de piek bij 1,06 mm, zoals volgt uit de verschuivingswet van Wien, corresponderend met een frequentie van 283 GHz. Deze straling valt dus in het bereik van de millimetergolven, aangeduid als extremely high frequency, het hoogste frequentiegebied van de microgolfstraling.
Ontdekking.
Robert Dicke berekende in 1946 een bovengrens voor de temperatuur van de achtergrondstraling van 20 K, George Gamow dacht 50 K in 1948 en Ralph Alpher en Robert Herman schatten 5 K in 1950, wat later een goede schatting bleek te zijn.
De daadwerkelijke ontdekking werd in 1965 min of meer bij toeval gedaan door Arno Allan Penzias en Robert Woodrow Wilson, twee net afgestudeerde onderzoekers. Ze werkten bij Bell Labs met een hoornantenne die voor het opvangen van microgolfstraling was ontworpen. Een hoornantenne kan ook een telescoop worden genoemd. Ze ontdekten een isotrope straling op een golflengte van 1,9 mm. Niet wetende dat die straling was voorspeld, dachten ze dat het aan hun telescoop lag. Aangezien er regelmatig duiven in hun telescoop zaten, werd de telescoop van alle duivenuitwerpselen ontdaan en werden de bouten in de telescoop afgevijld. Toen er daarna nog steeds straling werd gedetecteerd, namen ze maar eens contact met enkele collega's op, die hen al snel wisten te vertellen dat ze de kosmische achtergrondstraling hadden ontdekt. Ze hebben in 1978 voor hun ontdekking de Nobelprijs voor de Natuurkunde gekregen.
COBE.
Na Penzias en Wilson is veel onderzoek gedaan aan de kosmische achtergrondstraling, onder andere door ballonnen die men tot grote hoogte vanaf het aardoppervlak liet opstijgen. Men was vooral op zoek naar de relatie tussen de uitgezonden golflengten en de intensiteit van de straling. De theorie voorspelde dat de straling gelijk aan die van een zwarte straler moest zijn, een voorspelling die is uitgekomen.
Waarnemingen in 1992 van de COBE-satelliet, voor Cosmic Background Explorer, bevestigden dit. De COBE bracht de temperatuurverschillen in kaart. Het bleek dat de achtergrondstraling zeer gelijkmatig was, met maar minimale fluctuaties. Twee belangrijke eigenschappen die door Cobe werden gevonden in de variatie in de achtergrondstraling waren dat er maar weinig variatie in de golflengten was en dat er delen van de hemel juist kouder of warmer waren. Dat wordt granulariteit genoemd. Wat betreft de grootte van de variaties bleek dat de achtergrondstraling duidelijk minder variabel was dan vooraf werd gedacht. Dit betekent dat de dichtheidsvariaties ten tijde van de achtergrondstraling kleiner waren dan volgens de bestaande modellen nodig was om het ontstaan van de huidige systemen van clusters en superclusters te verklaren.
Een van de mogelijke verklaringen is dat een vorm van donkere materie op dat moment al sterker was samengeklonterd, maar dat dat voor de zichtbare materie door haar interactie met straling nog niet het geval was. Het zou in een dergelijk model mogelijk zijn dat de zichtbare materie, toen er geen voortdurende interactie tussen fotonen en elektronen meer was, naar al bestaande massaconcentraties zou 'vallen' in plaats van zelf samen te klonteren. Wat betreft de grootte van de 'warme' en 'koude' gebieden, bleek dat punten op een afstand die dusdanig groot was dat het licht de afstand die nog niet had kunnen overbruggen in de tijd tussen de oerknal en het uitzenden van de achtergrondstraling, toch niet onafhankelijk waren. Deze waarneming, verwant aan het horizonprobleem, wordt beschouwd als een bewijs voor de theorie van kosmische inflatie, omdat deze het wel mogelijk maakt dat ver verwijderde delen van het heelal zeer vroeg in de kosmische geschiedenis met elkaar in verbinding hebben gestaan.
BICEP.
De BICEP en Keck Array, voor Background Imaging of Cosmic Extragalactic Polarization, is een experiment op de zuidpool dat de polarisatie meet van de kosmische achtergrondstraling met een anno 2014 ongeëvenaarde precisie. Hiermee kan een sluitend bewijs worden gegeven voor de kosmische inflatie. BICEP werkt op 100 en 150 GHz met daarbij een hoekprecisie van 1,0 en 0,7°. Een opstelling van 98 polarisatiegevoelige sensoren brengt een groot gebied van de hemel boven de zuidpool in kaart. De telescoop werd in november 2005 opgesteld op het Zuidpoolstation Amundsen-Scott.
WMAP.
De Wilkinson Microwave Anisotropy Probe werd in juni 2001 gelanceerd. Dat was net zoals de COBE een kunstmaan. De eerste gegevens kwamen in februari 2003 binnen en toonden in veel groter detail de temperatuurfluctuaties van de kosmische achtergrondstraling. De bestudering van de achtergrondstraling heeft veel nieuwe inzichten opgeleverd, zoals een precieze datering van de oerknal op 13,7 miljard jaar geleden en het ontstaan van de eerste sterren ongeveer 200 miljoen jaar na de oerknal.
Planck Observatory.
De nauwkeurigste metingen van de kosmische achtergrondstraling zijn met de Planck Observatory tussen 2009 en 2013 gedaan.

</doc>
<doc id="20434" url="https://nl.wikipedia.org/wiki?curid=20434" title="Amperemeter">
Amperemeter



</doc>
<doc id="20435" url="https://nl.wikipedia.org/wiki?curid=20435" title="The Vips">
The Vips

The Vips was een Nederlandse band die werd opgericht in 1963 als "The Drifting Four". Omdat er al een band onder deze naam bestond, werd in 1965 de naam veranderd in The Vips.
De formatie werd in 1968 uitgebreid met de uit Suriname afkomstige Robert Stanley, en in datzelfde jaar werd ook de eerste single uitgebracht, "Woman Woman"/"Remember", geschreven door ex-bandlid Will de Meijer. In 1972 kwam de tweede single uit ("She's A Good Woman"/"Don't Let Me Die"), ook geschreven door De Meijer. Dit nummer werd een groot succes in Oostenrijk, de band werd uitgenodigd voor een tv-optreden in Wenen, waar ze samen met ABBA opnames maakten.
Toen de derde single flopte en Stanley uit de band stapte werd zangeres Ria Brieffies aan de band toegevoegd. Brieffies kreeg het echter in 1980 te druk met de Dolly Dots om in The Vips te spelen, en Ruth Jacott, een nichtje van Stanley, werd de nieuwe zangeres van de band. Een jaar later was ook zij zo bekend dat ze een solotournee door Duitsland maakte, en zaten The Vips weer zonder zangeres. In 1982 besloten de bandleden met de band te stoppen.
Bandleden.
Overige bezetting periode 1963 - 1982: 

</doc>
<doc id="20436" url="https://nl.wikipedia.org/wiki?curid=20436" title="Dolly Dots">
Dolly Dots

De Dolly Dots was een Nederlandse meidengroep.
Biografie.
Ontstaan.
Peter van Asten en Richard de Bois hadden in 1978 het idee een meidengroep te formeren en vroegen Angéla Kramers (Sjeel) als eerste. Kramers was actief in het TROS Top 50-ballet en haar mededanseressen Anita Heilker, Esther Oosterbeek (eerder in The Surfers met de hit "Windsurfin'" in 1978) en Patty Zomer werden ook aangetrokken. Hoewel de vier enthousiast waren, hadden ze geen zangervaring. Van Asten en De Bois benaderden Angela Groothuizen (The Howling Hurricanes) om de leadzangeres te worden.
Aanvankelijk vond Groothuizen een meidengroep à la Phil Spector (The Ronettes, The Shangri-Las enzovoort) niets voor haar, zij had een 'ruiger' imago dan bij het idee van Van Asten, De Bois en Cees van Leeuwen (onder andere Shocking Blue) paste. Groothuizen droeg daarom Ria Brieffies aan, die zangeres bij The Vips was en vooral populaire nummers zong.
Brieffies vond dit een goed idee. Ze maakte kennis met de andere vier leden. Groothuizen ging mee met Brieffies, zonder het voornemen zich aan te sluiten. Het klikte echter tussen de zes jonge meiden, waarna Groothuizen besloot toch mee te doen. Zes leden vonden de producers eigenlijk te veel, maar onder druk van de zes stonden ze het toe. De Dolly Dots waren geboren.
De naam is naar eigen zeggen ontleend aan een personage uit een strip uit de jaren 50 dat "Dolly Dot" heette. Richard de Bois beweert dat de naam Dolly Dots in een droom tot hem was gekomen.
Weliswaar zag manager Cees van Leeuwen iedere promotionele kans om ‘zijn’ Dots in beeld te brengen als een uitdaging, maar het zou blijken dat de meiden zelf een goede kijk op de toekomst hadden als ze een paar dagen lang besloten om op de Firato van 1980 de allereerste multi-functionele spelcomputer, de Atari 2600, te promoten. Als een van de weinigen hadden ze meteen door wat een verslavend succes de spelcomputer zou worden.
Hitjaren.
De Dolly Dots scoorden vele hits binnen en buiten Europa, zoals hun debuutsingle "(Tell it all about) Boys", "Hela-di-ladi-lo", "P.S.", "Do wah diddy diddy" (cover van het nummer van The Exciters) en "She's a liar". In Japan behaalde de groep platina met het nummer "Radio". Hun grootste hit in Nederland was "Love Me Just A Little Bit More," die nummer 1 in de Nederlandse Top 40 haalde. In de Nationale Hitparade en de TROS Top 50 kwam de plaat op 2. 1984 was het meest succesvolle jaar voor de groep met een eigen televisieserie, hun eigen poppen en uitverkochte concerten in Carré.
Anita Heilker verliet de groep in 1985 vanwege haar moederschap. De producers Van Asten en De Bois werden vervangen door Fluitsma en Van Tijn.
In 1986 namen de Dolly Dots in de VS de film Dutch treat op, een komedie over de Dolly Dots die in februari 1987 in première ging. De film was geen succes. In 1987 werd de producers Stock, Aitken &amp; Waterman gevraagd een nummer, "What a night", te produceren dat de groep een doorbraak in de rest van Europa moest bezorgen. Het leidde tot een hitnotering in Nederland, maar de doorbraak volgde niet.
In februari 1988 werd bekendgemaakt dat de groep uit elkaar ging vanwege teruglopend succes. Op 2 oktober 1988 gaven ze een afscheidsconcert in discotheek Escape in Amsterdam. Zelfs Anita Heilker kwam nog samen met de andere 5 meiden wat liedjes zingen.
Reünie 1998.
Precies 10 jaar na de split-up kwam er in 1998 een compilatie-album uit getiteld "The Collection". Hierop stonden alle singles die ooit waren uitgebracht, plus de nieuwe single (een remix van "What A Night"). Op aandringen van vele fans en van Paul de Leeuw besloten de Dolly Dots nog eenmaal samen op het podium te staan. Op 1 oktober zongen ze, in de voltallige originele bezetting, drie nummers bij het VARA-programma "Laat De Leeuw". Het bleef echter niet bij één keer: het lukte Princess, een fabrikant in huishoudelijke apparaten, om de Dolly Dots te strikken voor een optreden op een personeelsfeest. Op 17 december brachten ze, begeleid door Cor Bakker en zijn orkest, al hun hits ten gehore. Naast het Princess-personeel waren via een loting tweehonderd fans uitgekozen om erbij te zijn.
Reünie 2007.
Eind 2006 kwamen de Dots weer bij elkaar om op 18 januari 2007 bekend te maken dat de Dolly Dots bij elkaar zouden komen voor acht optredens tijdens de concertserie "Vrienden van Amstel". Naar aanleiding van het succes van deze optredens werd er ook een concert in Ahoy georganiseerd. Dit concert was binnen enkele uren uitverkocht, waarna besloten werd een tweede concert te geven. Wederom werd het concert goed verkocht, zodat er een derde concert aan de reeks werd toegevoegd. Op 25, 26 en 27 mei 2007 stonden de Dolly Dots in een bomvol Ahoy.
Van het reünieconcert is op 29 juni 2007 een cd/dvd uitgebracht. Deze cd/dvd-combinatie was voor de releasedatum al Goud. Het livealbum kwam ook op één binnen in de album top 100 van week 27. In 2008 traden de Dolly Dots opnieuw op in de "Goodbye For Now Tour".
Overlijden Ria Brieffies in 2009.
Op 13 november 2008 werd bekend dat Ria Brieffies ongeneeslijk ziek was met longkanker.
Zij overleed maandagavond 20 juli 2009 op 52-jarige leeftijd in haar woonplaats Westerland (Noord-Holland). Kort na het overlijden van Brieffies maakten de overige vijf Dots bekend nooit meer als Dolly Dots te zullen optreden. Maar deze belofte heeft niet standgehouden.
Zij plaatsten een rouwadvertentie met handgeschreven tekst die hun liefde voor en band met haar uitdrukt:
2016 en verder.
In mei 2016 gaven Esther, Patty, Sjeel, Angela en Anita een gastoptreden bij De Toppers in de Amsterdam Arena.
In januari 2020 werd bekendgemaakt dat de Dots opnieuw bij elkaar zouden komen voor een tournee. De tournee, "Sisters on Tour" geheten, zou beginnen in het najaar van 2020 en zou lopen tot februari 2021 met een slotconcert in het Amsterdamse Koninklijk Theater Carré, maar door de COVID-19-pandemie werden de concertdata verplaatst. Najaar 2021 ging de tournee dan van start en brachten de Dots een nieuwe single uit. Het slotconcert werd gehouden op 14 december 2022. Het vond echter niet plaats in het Koninklijk Theater Carré, maar in de Ziggo Dome onder de titel "Symphonica in Rosso."

</doc>
<doc id="20437" url="https://nl.wikipedia.org/wiki?curid=20437" title="VIPS">
VIPS



</doc>
<doc id="20438" url="https://nl.wikipedia.org/wiki?curid=20438" title="Jezus van Nazaret">
Jezus van Nazaret



</doc>
<doc id="20440" url="https://nl.wikipedia.org/wiki?curid=20440" title="Kandelaber">
Kandelaber

Een kandelaber is een grote kandelaar of luchter met meerdere armen. De kandelaber is meestal uitbundig van versieringen en vorm. Een ander kenmerk van de staande kandelaber is dat deze uit twee van elkaar los te schroeven gedeelten bestaat, waarbij het onderste gedeelte als enkele kandelaar kan dienen.
De termen kandelaberen en kandelaren worden ook gebruikt bij het snoeien van bomen.

</doc>
<doc id="20441" url="https://nl.wikipedia.org/wiki?curid=20441" title="Lijst van voormalige gemeenten in Noord-Holland">
Lijst van voormalige gemeenten in Noord-Holland

Dit is een lijst met voormalige Noord-Hollandse gemeenten.
Als het grondgebied van een opgeheven gemeente over meerdere gemeenten is verdeeld, is het grootste deel bij de eerstgenoemde ontvangende gemeente gevoegd. Grenscorrecties tussen gehandhaafde gemeenten zijn niet in de lijst opgenomen. Vóór 1830 kan de informatie onvolledig zijn.
Naamgeving bestuurlijke entiteiten.
"*: nieuw gevormde gemeentelijke entiteit die een naam gekozen heeft, die nog niet eerder is gebruikt door een andere gemeentelijke entiteit"
&lt;br&gt;"(naamswijziging): een gemeentelijke entiteit die, zonder wijzigingen aan het grondgebied, gekozen heeft voor een nieuwe naam"
Bij een herindeling ontstaat altijd een nieuwe bestuurlijke entiteit, de nieuwe entiteit kan ervoor kiezen een oude naam te handhaven. Echter er is juridisch sprake van "samenvoeging met" van de oude entiteit (en geen toevoeging aan), deze informatie is voor de leesbaarheid en herkenbaarheid wellicht hier weggelaten. Bijvoorbeeld Schagen is samengevoegd met Harenkarspel en Zijpe tot de nieuwe bestuursentiteit Schagen.
2002.
De fusie van Wijdemeren hield tevens een provinciegrenscorrectie in. De voormalige gemeente Loosdrecht (provincie Utrecht) werd toegevoegd aan Wijdemeren en de entiteit Wijdemeren is toegevoegd aan de provincie Noord-Holland

</doc>
<doc id="20442" url="https://nl.wikipedia.org/wiki?curid=20442" title="Kapiteel">
Kapiteel

Een kapiteel of kopstuk is de bekroning, kopstuk of bovenbeëindiging van een zuil, pijler of pilaster, in de regel om de last of kracht op een smaller draagvlak over te brengen, veelal voorzien van beeldhouwwerk.
Aan de onderzijde van het kapiteel vormt de astragaal de verbinding met de zuilschacht.
Onderscheid naar vorm.
Kapitelen kunnen naar vorm worden onderverdeeld in:
Vormen van het tektonisch kapiteel zijn: het teerlingkapiteel, het trapeziumkapiteel en het korfkapiteel. Vormen van het bladkapiteel of gestileerd bladwerkkapiteel zijn: het knopkapiteel, bladkelkkapiteel, Maaskapiteel, koolbladkapiteel en waterbladkapiteel. Iconische kapitelen worden soms onderverdeeld in zoölogische en antropomorfische kapitelen. Onder die laatste categorie vallen kapitelen met Bijbelse of historische afbeeldingen of met taferelen uit het dagelijks leven.
Gebruik van kapitelen.
In de klassieke architectuur vertelt het beeldhouwwerk dat het kapiteel siert, uit welke orde van de klassieke bouwkunst het bouwwerk afkomstig is: de Toscaanse, Dorische, Ionische, Korinthische of composiet. In de Griekse en Romeinse bouwkunst dienden alle verhoudingen en de vormen te voldoen aan de strenge regels van de bouworden.
In Mesopotamië maakt men gebruik van het zogenaamde vorkkapiteel. Hierbij wordt de balk omsloten door de kolom, zodat de constructie beter bestand is tegen horizontale krachten, zoals aardbevingen.
In de Middeleeuwen werden de bouworden vaak niet meer streng toegepast, zoals in de klassieke bouwkunst gebruikelijk was, en ontstonden er een verscheidenheid aan typen kapitelen. Zo ontstonden er in de romaanse architectuur een verscheidenheid aan romaanse kapitelen, waaronder vormen van het tektonisch kapiteel, bladwerkkapiteel en iconische kapiteel.
In sommige kerken werden de kapitelen benut als "biblia pauperum" ("armenbijbels"). In de kapitelen werden afbeeldingen uitgehakt die Bijbelse verhalen, scènes uit heiligenlevens of andere verhalen uitbeelden. Een voorbeeld hiervan is te vinden in de Basiliek van Vézelay, waar in bijna elk kapiteel in het schip een stichtelijke afbeelding is uitgehakt. De kooromgangskapitelen van de Onze-Lieve-Vrouwebasiliek in Maastricht daarentegen, evenals de westwerkkapitelen van de Sint-Servaasbasiliek in dezelfde stad, bevinden zich in delen van de kerk die niet toegankelijk waren voor het gewone kerkvolk en zijn qua thematiek dan ook veel moeilijker te duiden.

</doc>
<doc id="20444" url="https://nl.wikipedia.org/wiki?curid=20444" title="Nebukadnezar II">
Nebukadnezar II

Nebukadnezar II of Nebukadnessar, ook wel Nebukadrezar of Nabuc(h)odonosor, (Akkadisch: 𒀭𒀝𒆪𒁺𒌨𒊑𒋀, "mdNabû-kudurrī-ú-ṣu-ur" of "mdNabû-kudurrī-úṣur", betekent zoveel als "Nabu [god van wijsheid en schrift], bescherm de oudste zoon!" of "Nabu, bescherm de grenzen!") was de machtigste koning van het Nieuw-Babylonische Rijk. Het is (vanuit de chronologie berekend) waarschijnlijk dat de in Herodotos' "Historiën" (1.74) genoemde "Labynetos" dezelfde persoon is als Nebukadnezar.
Regeerperiode.
Nebukadnezar was de zoon en opvolger van Nabopolassar en regeerde van 605 tot 562 v.Chr. Als koning van het Nieuw-Babylonische rijk bewees Nebukadnezar een verlicht vorst te zijn. 
Zo'n 95% van alle ruïnes die gevonden zijn in zijn koninkrijk, zijn gemaakt van bakstenen waar zijn naam op staat. Het lijkt erop dat hij bijna elke stad en elke tempel in het hele land heeft laten bouwen of restaureren. Onder hem werd de hoofdstad Babylon in zijn vroegere luister hersteld. Tot de projecten die hij liet uitvoeren behoorde de herbouw van de tempel van Marduk en de bouw van een paleisburcht, gelegen op een terrasgewijs verlopende, met planten begroeide heuvel. Dit waren de Hangende tuinen van Babylon, een van de zeven wereldwonderen van de antieke wereld.
Hij onderwierp Syrië en breidde zijn rijk uit tot aan de grens van Egypte. Een haard van onrust bleef het kleine koninkrijk Juda. In 587 v.Chr. werd Juda veroverd door Nebuzar-adan, die kapitein was in het leger van koning Nebukadnezar. Hij voerde een aantal inwoners als gevangenen mee, de Babylonische ballingschap.
Nebukadnezar in de Hebreeuwse Bijbel.
In de Hebreeuwse Bijbel wordt verhaald dat Nebukadnezar in het derde regeringsjaar van koning Jojakim van Juda de stad Jeruzalem belegerde. Nebukadnezar nam veel Joden gevangen. Na verscheidene belegeringen verwoestte Nebukadnezar Jeruzalem volledig (2 Koningen 24 en 25; 2 Kronieken 36). Dit was in 586 v.Chr.. Naar de gebeurtenissen wordt ook verwezen in Ezra 2:1,2; 5:12,14; 6:5, Nehemia 7:6,7 en Ester 2:6. In Ezechiël worden alleen Nebukadnezars bemoeienissen met Tyrus (Ezechiël 26:7; 29:18) en Egypte genoemd (Ezechiël 29:19; 30:10).
Jeremia.
De verhaallijn in Jeremia 21-52 wordt gesitueerd in de tijd tussen het wegvoeren van de eerste ballingen door Nebukadnezar en de uiteindelijke verovering en verwoesting van Jeruzalem door Nebukadnezar. Deze laatste gebeurtenissen worden als een profetie weergegeven (Jeremia 25-28 en 32-34). Ook de vervulling ervan maakt onderdeel uit van het boek (Jeremia 39-52).
Daniël.
Het boek Daniël vertelt dat Daniël onder de ballingen was die Nebukadnezar wegvoerde. Daniël diende aan het hof van Nebukadnezar. Toen Nebukadnezar in zijn tweede regeringsjaar over een groot beeld droomde, dat bestond uit verschillende metalen (goud, zilver, brons en ijzer) en klei, vertelde Daniël hem Gods interpretatie, namelijk dat het beeld stond voor de opkomst en val van vier koninkrijken (Daniël 2).
Een ander verhaal vertelt dat Nebukadnezar een groot afgodsbeeld oprichtte om bij een publieke ceremonie op de vlakte van Dura te aanbidden. Toen drie Joden (Sadrach, Mesach en Abednego) weigerden deel te nemen, liet hij hen in een vurige oven werpen. Zij werden beschermd door een engel en kwamen ongedeerd en zelfs zonder de geur van rook weer tevoorschijn (Daniël 3).
Nog een droom werd geïnterpreteerd door de profeet Daniël, deze keer over een enorme boom (Daniël 4). Daniëls interpretatie kwam uit: Terwijl Nebukadnezar over zijn prestaties pochte, werd hij vernederd door God. De koning verloor zijn verstand en leefde zeven jaar als een wild dier. Hierna werden zijn verstand en positie hersteld. Noch de ziekte noch het interregnum zijn terug te vinden in de Babylonische annalen. Historici beschouwen deze verhalen doorgaans als latere legenden.
Interpretatie.
Het boek Daniël is ontstaan uit een verzameling legenden die circuleerden in de Joodse gemeenschap in Babylon en Mesopotamië in de Perzische en vroeg-hellenistische periode (5e tot 3e eeuw v.Chr), die werden aangevuld met de visioenen in hoofdstuk 7-12 in de periode van de Makkabeeën (midden 2e eeuw v.Chr. tot midden 2e eeuw n.Chr.). Wetenschappers beschouwen Daniëls portret van Nebukadnezar daarom als een mengsel van feiten over Nebukadnezar (hij was inderdaad de koning die Jeruzalem veroverde) en Nabonidus, de laatste koning van Babylon. Nabonidus was bijvoorbeeld de echte vader van Belsazar en de zeven jaren van waanzin zouden betrekking kunnen hebben op Nabonidus' terugtrekking in de oase Tayma. Aanwijzingen die deze mening ondersteunen zijn fragmenten in de Dode Zee-rollen die naar Nabonidus verwijzen als neergeworpen door God door een koorts van zeven jaar tijdens zijn regering waarin zijn zoon Belsazar regent was. Nebukadnezars bekering tot JHWH resp. het jodendom is fictief.

</doc>
<doc id="20446" url="https://nl.wikipedia.org/wiki?curid=20446" title="Keperboog">
Keperboog

Een keperboog of mijterboog is een boog of overwelving in driehoeksvorm, zoals de heraldische keper. Bij een keperboog bestaan de schuine zijden uit één steen, dit in tegenstelling tot andere bogen, die uit meerdere stenen bestaan. De overspanning is dan ook een stuk kleiner in vergelijking met andere bogen.
Deze overspanning werd gebruikt voor kleine ramen en nissen, in de Middeleeuwen werd ze toegepast als kaarsnis.
In de expressionistische baksteenarchitectuur wordt de keperboog ook vaak toegepast, bijvoorbeeld in het werk van Dom Bellot.
Etymologie.
Etymologisch is het woord "keper" afkomstig van het Latijnse "caper", dat 'bok' betekent, zowel in de zin van het dier als het werktuig. Als zodanig is het vergelijkbaar met de chevron, die dezelfde vorm heeft en via het Frans van hetzelfde woord afstamt. Het woord keper is oorspronkelijk in de Nederlandse taal gekomen als bouwkundige term voor een schuingeplaatste balk in een dakconstructie (zie keper (dak)). Het woord "keper" wordt nog in de Nederlandse taal gebruikt in de uitdrukking: "Op de keper beschouwd", wat zoveel betekent als: "heel nauwkeurig bekeken". Keper verwijst hier naar het visgraatmotief in een geweven stof. Om dit motief te kunnen bekijken, moet je heel nauwkeurig kijken. 

</doc>
<doc id="20447" url="https://nl.wikipedia.org/wiki?curid=20447" title="Abraham">
Abraham

Abraham (Hebreeuws: אַבְרָהָם, "Avrāhām" of אֲבִירָם, "Aviram", mogelijk "De/mijn vader is subliem", volgens de volksetymologie: "Vader van velen/vele volken") of Ibrahim (Arabisch: ابرَاهِيم, Ibrahim), eerder Abram geheten (Hebreeuws: אַבְרָם, "avrām"), is volgens de Hebreeuwse Bijbel en de Koran de aartsvader van de Israëlieten en Arabieren. Omdat hij in overdrachtelijke zin ook zo wordt beschouwd door christenen worden het jodendom, de islam en het christendom ook wel de Abrahamitische religies genoemd.
Sara was zijn halfzus en echtgenote, Hagar was zijn bijvrouw. In Genesis 25 wordt Ketura als zijn tweede vrouw genoemd. Haran en Nachor waren zijn broers.
In de Hebreeuwse Bijbel.
In vertellingen in het Bijbelboek Genesis 11-15 wordt Abraham beschreven als een rondtrekkende nomade (boer en veehouder). Zijn vader Terach trok weg uit het Chaldeeuwse Ur om in Kanaän te gaan wonen, samen met zijn zoon Abram en diens vrouw en halfzus Saraï en neef Lot. "Maar toen ze in Haran waren gekomen, bleven ze daar wonen" (Genesis 11:31). In Jozua 24:2-3 staat dat Abraham in de tijd dat hij nog "ten oosten van de Eufraat" woonde "andere goden" diende.
Van Abram naar Abraham.
Terach stierf in Haran. Hierna kreeg Abram van God de opdracht weg te trekken naar een land dat Hij hem zou wijzen. God zou Abram zegenen en hem tot een groot volk maken. Abram verliet Haran met al zijn huisgenoten en alles wat hij had en trok naar het land Kanaän. Overal waar hij zijn tent opsloeg bouwde hij een altaar voor de Heer (Genesis 12:1-10). Abram en Lot besloten uit elkaar te gaan, omdat er te weinig land was voor hun vee. Lot ging naar de Jordaanstreek van Sodom en Gomorra in het oosten en Abram ging in de buurt van Hebron wonen. Na vele omzwervingen door Kanaän en Egypte (bij de farao) en zijn ontmoeting met Melchisedek (Genesis 12-15) was Abram intussen oud geworden en had geen erfopvolger. "Daarom leidde [de Heer] Abram naar buiten. 'Kijk eens naar de hemel,' zei Hij, 'en tel de sterren, als je dat kunt.' En Hij verzekerde hem: 'Zo zal het ook zijn met jouw nakomelingen'" (Genesis 15:3-5). Aangezien Saraï (later Sara) kinderloos bleef, verwekte Abram (86 jaar oud) een zoon bij Hagar, haar slavin/zijn bijvrouw en noemde hem Ismaël ("God zal horen" - Genesis 16:1), Toen Abram 99 jaar oud was verscheen de Heer aan hem. Als God sloot Hij een verbond met Abram, die daarbij de naam Abraham kreeg, want God zei: "Ik maak je de vader van vele volken". Abraham moest Saraï voortaan Sara noemen en haar zou een zoon gegeven worden: "Ik zal haar zo rijk zegenen dat er volken uit haar zullen voortkomen en koningen van haar zullen afstammen" (Genesis 17:1-16).
Na allerlei gebeurtenissen, zoals de verwoesting van Sodom en Gomorra (Genesis 19) en een reis naar het zuiden bij Abimelech, de koning van Gerar (Genesis 20), baarde Sara een zoon, Isaak. Sara was toen 90 en Abraham 100 jaar oud (Genesis 21).
Beschouwingen.
In Genesis 15:6 worden Gods woorden over erfelijkheid aan Abram bevestigd met tegenwoordig archaïsch ogende rituelen en hierop volgde de zin: "Abram vertrouwde op de Heer en deze rekende hem dit toe als een rechtvaardige daad." Dit vers zou in het Nieuwe Testament een uiterst belangrijke rol spelen in de interpretatie over rechtvaardiging door geloof of door besnijdenis, vooral bij Paulus.
Het verbond met Abraham, dat in Genesis 17 door de herhaling van de beloftes en door de besnijdenis als verbondskenmerk werd bevestigd, werd in de latere geschiedenis van het volk Israël en in de volledige Bijbelse en buitenbijbelse argumentatie een beslissende factor. Reeds bij Isaak (Genesis 26:3) en aan het eind van het boek Genesis (50:24) werd het verbond als een eed aangemerkt. Uitdrukkelijke goddelijke inmenging werd ondersteund door het hernoemen van Abram tot Abraham (Genesis 17:5), waarnaar terugverwezen werd in 1 Kronieken 1:27 en Nehemia 9:7. Dit hernoemen toonde enerzijds de volledige soevereiniteit van God en Zijn macht over de geschiedenis aan, anderzijds ook Zijn bijzondere verantwoordelijkheid voor de op die manier uitgekozen en gekenmerkte mensen. Het kenmerk van het verbond was de besnijdenis (vergelijk Genesis 17:10-14).
In de verhalen over Abraham werd ook geanticipeerd op de verschillende manieren waarop God een mens kon benaderen: Abraham kon in direct contact met God treden (bijvoorbeeld Genesis 18:22-33) – zoals later Mozes (vergelijk Deuteronomium 34:10). God verscheen aan Abraham in een droom (Genesis 15:12-21), in een visioen (Genesis 15:1) in mensengestalte met begeleiding (de "drie mannen" bij de eiken van Mamre - Genesis 18:1-22) en door bemiddelende goddelijke boodschappers (Genesis 22:11,15). Abraham had ook profetische gaven en werd in Genesis 20:7 een profeet genoemd.
Nakomelingen.
De vertellingen over Ismaël in de Hebreeuwse Bijbel laten aan de ene kant zien dat hij een echte zoon van Abram is, die als zodanig gezegend werd en beloftes ontving van talrijke nakomelingen (Genesis 16:10; 21:13,18; 25:12-18). (Arabische) moslims geloven dat zij afstammen van Ismaël – waardoor joden, christenen en moslims allen terug te voeren zijn op Abraham als de oervader van alle gelovigen. Aan de andere kant maken de verhalen duidelijk dat de lijn die beloofd was, verliep via Isaak, de zoon van Sara (Genesis 21:1-8). Ismaël en de andere zonen van Abraham (bij zijn tweede bijvrouw Ketura) namelijk Zimran, Joksjan, Medan, Midjan, Jishbak en Suach (Genesis 25:1-6) speelden geen rol in de erfopvolging – focuspunt van het Bijbelse perspectief. 
Het bijna-offer van Isaak.
Een centraal verhaal in het leven van Abraham is wat in de joodse traditie bekend staat als de "binding van Isaak" – op het brandofferaltaar. In dit verhaal moest Abraham als test van zijn geloof zijn zoon Isaak aan God offeren. Toen hij op het punt stond om dit te doen, weerhield een engel hem ervan en stond er een ram gereed om de plaats van het mensenoffer in te nemen.
Al aan het begin van het verhaal werd duidelijk gemaakt dat het om een gedachte-experiment ging: "Enige tijd later stelde God Abraham op de proef" (Genesis 22:1-2) is de leessleutel voor de hele tekst. Vanaf het begin stonden met Isaak de gezamenlijke beloftes aan Abraham en het latere volk van Israël op het spel. De volmaakte oplossing werd gedemonstreerd: enerzijds gaf Abraham zich zonder voorbehoud of twijfel over aan Gods wil – wat hem als een grote geloofsdaad werd aangerekend (Genesis 15:6). Anderzijds redde God Isaak van de dood door een door Hem gezonden engel – wat een oerbeeld van bedreiging en redding van het volk van Israël werd. Wat later de Israëlieten ervoeren in de vorm van de uittocht uit Egypte, als bevrijding van een land van slavernij, en later ook in de bescherming die het volk kreeg tijdens de omzwervingen in de woestijn, werd in Genesis 22:1-19 als een raadselachtige, aanstootgevende en diepgravende oerbeeld-vertelling geschilderd.
Abraham zelf werd in het verhaal als "de ideale Israëliet" beschreven (Genesis 22:15-18), waarvan werd gezegd "jij hebt naar mij [God] geluisterd", een uitdrukking die bij de oproepen om naar Gods wetten te leven in het boek Deuteronomium veelvuldig voorkomt (bijvoorbeeld in Deuteronomium 26:17). Abraham had zich aan de voorschriften, geboden, regels en wetten van God gehouden (begrippen die op andere plaatsen voor de openbaring van Gods wet op de Sinaï staan of voor de Tora in zijn geheel - Genesis 26:5). Genesis 18:19, een uitspraak van God tegen zichzelf bij de ontmoeting met Abraham bij de eiken van Mamre, laat zien dat Abraham juist daarom werd uitverkoren om zijn zonen en verdere nakomelingen op te dragen de weg van JHWH te houden en gerechtigheid en recht te doen. Abraham hield zich daarbij aan de Tora als weg van JHWH zelfs voordat deze door God aan Mozes werd geopenbaard. Iedere keer werd bij deze vermeldingen van Abraham de zegen genoemd die alle mensen (volken) door Abraham zouden ontvangen.
Dood.
Sara stierf op 127-jarige leeftijd in Hebron, in Kanaän.
Abraham overleed toen hij 175 jaar oud was. Hij werd begraven door zijn zonen Isaak en Ismaël, volgens de overlevering zou dat de huidige "Grot van de Aartsvader" in Hebron zijn.
Abraham in het Nieuwe Testament.
In het Nieuwe Testament wordt Abraham ten voorbeeld gehouden vanwege zijn rotsvaste geloof in God, waardoor God hem als rechtvaardig aanmerkte. Dit wordt binnen het christendom als voorloper beschouwd van de christen die door God als rechtvaardig wordt beschouwd dankzij zijn geloof in het offer van Jezus Christus. In die zin worden alle ware christenen hierdoor geestelijke nakomelingen van Abraham, terwijl de Israëlieten en Arabieren zijn lijfelijke nakomelingen zouden zijn.
Samengevat zegt het Nieuwe Testament over Abraham:
In de rede van Stefanus over Abrahams roeping zit een tegenspraak met het verhaal in Genesis. In plaats van het initiatief van Terach om weg te trekken uit Ur (Genesis 11:31) met de roeping van Abraham in het "tussenstation" Charan (Genesis 12:1-9), was de volgorde volgens Stefanus dat Abraham werd geroepen toen hij "nog in Mesopotamië woonde, voordat hij zich in Charan vestigde" (Handelingen 7:2-4).
Abraham in de Koran.
In de Koran is Abraham de boodschapper van de Suhuf-i-Ibrahim, voorafgaand aan Mohammed en de Koran. De Koran benadrukt een voortzetting te zijn van de eerdere boodschap die Abraham ontving. Abraham wordt nadrukkelijk moslim en hanif genoemd en de discussies rondom zijn geloof of hij jood of christen was worden volledig afgekeurd. De Koran noemt hem monotheïst en ook de vader van monotheïstische volkeren.
In soera De in de Rangen Behorenden is het verhaal terug te vinden van Ismael (zijn eerste zoon) die Abraham volgens de opdracht van God moet offeren. Omdat Ibrahim aan die opdracht wil voldoen wordt hij uiteindelijk vrijgesteld door God. Het Offerfeest in de islam is een herdenking van het offer van Abraham.
Historiciteit.
De vertellingen over Abraham spelen zich volgens de Bijbelse chronologie af in het tweede millennium v.Chr., zo rond de 19e en 18e eeuw v.Chr. Uit onderzoek van de Pentateuch, dat onder andere heeft geleid tot de documentaire hypothese, is gebleken dat de overleveringen over Abraham pas in een veel latere tijd zijn ontstaan of opgeschreven. Daarom is het op grond van de beschikbare bronnen niet mogelijk uitspraken te doen over een eventueel historische Abraham. Archeologische vondsten in Mari en Nuzi werpen licht op de levenswijze, ethiek, rechtsgebruiken en religieuze voorstellingen uit de tijd die de Hebreeuwse Bijbel beschrijft, maar geven geen bewijs voor een tastbaar bestaan of niet-bestaan van Abraham. De levenswijze die de Bijbel beschrijft, komt soms overeen met de beschrijvingen buiten de Bijbel van de zogenoemde randnomaden, niet nader omschreven groepen, die op zoek naar weidegronden soms in contact kwamen met bepaalde stadsbewoners of zichzelf permanent vestigden. In zoverre geven buitenbijbelse bronnen een wereldbeeld dat zich in grote lijnen verhoudt tot het beeld dat de schrijver(s) van de Abrahamvertellingen voor ogen stond. Maar de weergave is op onderdelen niet correct. Als bijvoorbeeld wordt getracht de rijkdom van de aartsvaders te illustreren door het bezit van kamelen, is dit een projectie uit een latere tijd. De kameel werd namelijk pas tegen het einde van het tweede millennium v.Chr. getemd en werd in het oude Oosten pas ver na 1000 v.Chr. als lastdier in gebruik genomen.
Hoewel in de jaren 1960 en 1970 een soort optimisme ontstond om Abraham historisch te reconstrueren, werd dat al snel weer opgegeven. Ook de poging een nomadische "Vaderreligie" te reconstrueren, werd bestreden, klopt niet met het late, compositorische karakter van de beloftetoespraken en overtuigt niet met de bewering dat de vermeende Vaderreligie uit een oude tijd en algemeen geldende familievroomheid, die geen specifieke datering toestaan, zou voortspruiten.
Literair-historisch is de ontstaansgeschiedenis van de Bijbelse tekst over Abraham omstreden. Definitieve uitspraken zijn daarom niet mogelijk. Ook al zijn ze niet tot in detail te reconstrueren, als er al mondelinge overleveringen over Abraham werden overgeleverd uit "oude" tijden, dat wil zeggen uit de tijd voor de Babylonische ballingschap (6e eeuw v.Chr.), dan zijn ze pas in de tijd van de identiteitscrisis die door deze ballingschap ontstond ontwikkeld tot een concept van Israëls afstamming van Abraham. Het gevaar van het voortbestaan van het eigen volk en het verlies van het eigen land, leidden tot de centrale plaats in de tekst voor beloftes over talrijke nakomelingen en de toekomstige zekerheid van een eigen land. In de tijd na de ballingschap (6e en 5e eeuw v.Chr.) staat de identiteit van de Joodse identiteit nog verder op de voorgrond. Deze leidde tot pogingen om de eigen genealogie zuiver te houden door het verbieden van huwelijken met buitenlanders – een thema dat in de verhalen over de aartsvaders veelvuldig wordt beklemtoond: Abrahams vrouw Sarai stamde ook van Terach af en was zijn halfzuster; Isaaks en Jakobs vrouwen waren nakomelingen van Abrahams broer Nahor. Aan de andere kant moest voor de Joodse diaspora een geloofssysteem ontwikkeld worden dat onafhankelijk was van cultische instituties als een tempel of offers. De als vreemdeling rondreizende, maar steeds door God gezegende Abraham werd het voorbeeld voor gehoorzame gelovigen: Jood zijn betekende de wil van God te doen. Genesis 22:1-19 werd de belangrijkste tekst: Abraham luisterde naar Gods Wet, nog voordat deze op de Sinaï werd onthuld en werd daarmee een voorbeeld van gehoorzaamheid aan de Thora. Het doel was niet de historische figuur Abraham tastbaar te maken, maar de rondom dit voorbeeldpersoon ontwikkelde concepten van geloof, gehoorzaamheid, belofte en hoop van generatie op generatie opnieuw te benadrukken.
De bewijzen van de verbinding van Abraham aan de andere patriarchen Isaak en Jakob buiten Genesis 12-50 zijn zeker uit de periode na de Babylonische ballingschap. Daarom is het ook waarschijnlijk dat de genealogische verknoping van Abraham, Isaak en Jakob in het boek Genesis in de tijd van de literaire wording van Genesis dan wel de Pentateuch kan worden gedateerd op de Perzische periode.
Twee onderzoekers, L. Thomson (North-Carolina, 1974) en John van Seters (University College, Toronto, 1975), kwamen onafhankelijk van elkaar tot de wetenschappelijke bevinding dat, op basis van hun studie van de socioculturele en juridische achtergrond die de verhalen over de aartsvaders kenmerkt, deze op één lijn zouden te stellen zijn met de vroege documenten van het 1e millennium v.Chr. Zij wijzen op aanzienlijke inconsequenties die in de Bijbel voorkomen en keren zich tegen 'fundamentalisten' die stellen dat Bijbelse verhalen zouden kunnen dienen om de geschiedenis van het Midden-Oosten te reconstrueren op een manier zoals men dat met de archieven van Mari of gelijkwaardige archeologische bronnen pleegt te doen, die dateren uit deze vroege millennia zelf. Het Oude Testament zou volgens sommigen pas in de 10e eeuw v.Chr. op schrift zijn gesteld; anderen houden het op de 6e eeuw v.Chr..
Uitdrukkingen met Abraham.
De naam komt voor in verschillende Nederlandse uitdrukkingen, bijvoorbeeld:

</doc>
<doc id="20450" url="https://nl.wikipedia.org/wiki?curid=20450" title="Ootmarsum">
Ootmarsum

Ootmarsum (Nedersaksisch: "Oatmöske") is een stadje in Twente (provincie Overijssel, Nederland). Rond 1300 werden aan Ootmarsum stadsrechten verleend. Tot 2001 vormde Ootmarsum met enkele omliggende buurtschappen de gemeente Ootmarsum. In 2001 is de gemeente Ootmarsum met de gemeenten Denekamp en Weerselo gefuseerd tot de gemeente Dinkelland.
Geschiedenis.
In november 917 stierf Radboud, bisschop van Utrecht, in Ootmarsum, nadat hij tijdens een reis in Drenthe ziek was geworden. Volgens de levensbeschrijving van de bisschop beschikte Ootmarsum toen over een oratorium.
Ootmarsum was rond het jaar 1000 een van de grootste parochies in Twente, westwaarts strekte het zich oorspronkelijk tot en met Almelo uit.
In 1195 verwoestten Drentse huurlingen - die werkten namens de graaf van Gelre - de kerk van Ootmarsum. Hierna werd begonnen met de bouw van een nieuwe kerk die uiteindelijk zou uitgroeien tot de huidige Simon en Judaskerk.
In de middeleeuwen floreerde de handel in Ootmarsum, vanwege de gunstige ligging; zowel aan een belangrijke noord-zuid-route als aan de route West-Nederland - Noord-Duitsland. Rond 1300 werden aan Ootmarsum stadsrechten verleend. Vervolgens werd Ootmarsum, met de aanleg van een dubbele rij grachten en aarden wallen, een vestingstad. In het kader van de Tachtigjarige Oorlog vestigden Spanjaarden zich in Ootmarsum. Zij werden in 1597 door legers van Prins Maurits uit Ootmarsum verdreven, waarna de vesting ontmanteld werd. Een kogel in de kerk herinnert nog aan dit beleg.
Ten zuiden van het stadje lag een commanderij van de Duitse Orde. Later werd dit de havezate Huis Ootmarsum. Zowel stad als Huis zijn vereeuwigd door Jacob van Ruisdael (circa 1628-1682).
De opkomst van de industrie in Twente ging aan Ootmarsum voorbij; het bleef een akkerbouwstadje. Hierdoor stokte de ontwikkeling van Ootmarsum, wat in de tweede helft van de 20e eeuw een gunstig effect had op de toeristenindustrie: het nostalgische stadscentrum doet oude tijden herleven.
Geografie.
Het Springendal.
Ten noorden van de (oude) gemeentegrens ligt natuurgebied het Springendal. Dit bosrijke natuurgebied is 355 hectare groot.
Cultuur.
Ootmarsum wordt ook wel "siepelstad" genoemd. De siepel (ui) wordt in overdrachtelijke zin ook als toeristische trekpleister gebruikt. Drie keer per jaar tijdens de bouwvakvakantie is er een siepelmarkt, die bezoekers trekt uit de wijde omgeving.
Koale Karmis.
Traditioneel vindt jaarlijks de laatste kermis in de regio plaats in Ootmarsum, meestal in november. Omdat de buitentemperatuur tijdens deze kermis over het algemeen vrij laag is wordt de kermis ook wel de "Koale Karmis" genoemd, wat 'koude kermis' betekent.
Vlöggeln.
In Ootmarsum wordt Pasen op een bijzondere manier gevierd door de rooms-katholieken, die het overgrote deel van de inwoners uitmaken. Op eerste paasdag (zondag) maken de poaskearls (Paascommissie) een rondgang om de kerk en zingen daarbij paasliederen. De inwoners van Ootmarsum worden daarna uitgenodigd om in een lange rij hand-in-hand door het stadje te lopen, het zogenaamde "Vlöggeln".

</doc>
<doc id="20451" url="https://nl.wikipedia.org/wiki?curid=20451" title="126">
126

Het jaar 126 is het 26e jaar in de 2e eeuw volgens de christelijke jaartelling.

</doc>
<doc id="20453" url="https://nl.wikipedia.org/wiki?curid=20453" title="Lijst van voormalige gemeenten in Zuid-Holland">
Lijst van voormalige gemeenten in Zuid-Holland

Dit is een lijst met voormalige Zuid-Hollandse gemeenten.
Als het grondgebied van een opgeheven gemeente over meerdere gemeenten is verdeeld, is het grootste deel bij de eerstgenoemde ontvangende gemeente gevoegd. Grenscorrecties tussen gehandhaafde gemeenten zijn niet in de lijst opgenomen. Vóór 1830 kan de informatie onvolledig zijn.
Naamgeving bestuurlijke entiteiten.
"*: nieuw gevormde gemeentelijke entiteit die een naam gekozen heeft, die nog niet eerder is gebruikt door een andere gemeentelijke entiteit"
&lt;br&gt;"(naamswijziging): een gemeentelijke entiteit die, zonder wijzigingen aan het grondgebied, gekozen heeft voor een nieuwe naam"
&lt;br&gt;Bij een herindeling ontstaat altijd een nieuwe bestuurlijke entiteit, de nieuwe entiteit kan ervoor kiezen een oude naam te handhaven. Echter er is juridisch sprake van "samenvoeging met" van de oude entiteit (en geen toevoeging aan), deze informatie is voor de leesbaarheid en herkenbaarheid wellicht hier weggelaten. Bijvoorbeeld Rotterdam is samengevoegd met Rozenburg tot de nieuwe bestuursentiteit Rotterdam.
1814.
N.B. Gemeente Polsbroek ligt hiermee in twee provincies tegelijk.
N.B. Gemeente Waarder ligt hiermee in twee provincies tegelijk.

</doc>
<doc id="20455" url="https://nl.wikipedia.org/wiki?curid=20455" title="Programmamuziek">
Programmamuziek



</doc>
<doc id="20456" url="https://nl.wikipedia.org/wiki?curid=20456" title="Abram">
Abram

Aardrijkskunde
Bijbel
Voornaam

</doc>
<doc id="20457" url="https://nl.wikipedia.org/wiki?curid=20457" title="Formule 1 in 2003">
Formule 1 in 2003

Het Formule 1-seizoen 2003 was het 54ste "FIA Formula One World Championship" seizoen, en startte op 9 maart en eindigde op 12 oktober na zestien races.
Michael Schumacher werd voor de 6e keer wereldkampioen en was tot en met 2018 de enige rijder in de geschiedenis van de Formule 1 die meer dan vijf wereldtitels behaald heeft.
Het was een seizoen waarin maar liefst acht verschillende coureurs een race wonnen. Fernando Alonso werd de jongste rijder ooit die een Grand Prix won (Grand Prix van Hongarije). Dit record werd in 2008 verbroken door Sebastian Vettel, die de Grand Prix van Italië won. Vettels record werd uiteindelijk in 2016 verbroken door Max Verstappen, na het winnen van de Grand Prix van Spanje in Barcelona, met een leeftijd van 18 jaar en 228 dagen.
Marc Gene verving Ralf Schumacher tijdens de GP van Italië.
Takuma Sato verving Jacques Villeneuve in Japan die wegbleef bij BAR-Honda omdat zijn contract voor het volgende seizoen niet werd verlengd.
Ingeschreven teams en coureurs.
De volgende teams en coureurs namen deel aan het 'FIA Wereldkampioenschap F1' 2003.
Resultaten en klassement.
Puntentelling.
Vanaf 2003 werd een nieuw puntensysteem ingevoerd.
Punten werden toegekend aan de top acht geklasseerde coureurs.
Klassement bij de coureurs.
† — Coureur is niet gefinisht in de GP, maar heeft wel 90% van de race-afstand afgelegd, waardoor hij als geklasseerd genoteerd staat.
Klassement bij de constructeurs.
† — Coureur is niet gefinisht in de GP, maar heeft wel 90% van de race-afstand afgelegd, waardoor hij als geklasseerd genoteerd staat.

</doc>
<doc id="20458" url="https://nl.wikipedia.org/wiki?curid=20458" title="Margrethe II van Denemarken">
Margrethe II van Denemarken

Margrethe Alexandrine Þórhildur Ingrid (Kopenhagen, 16 april 1940) is de voormalige regerende koningin van Denemarken. Ze was staatshoofd van 14 januari 1972 tot en met 14 januari 2024 en regeerde als "Margrethe II". Zij was de vijfde monarch uit het huis Sleeswijk-Holstein-Sonderburg-Glücksburg, dat sinds 1863 regeert. Naast de Deense heeft ze ook de Britse nationaliteit en is conform de Sophia Naturalization Act een van de erfgerechtigden op de Britse troon. Door intimi wordt ze aangesproken met "Daisy". Na haar abdicatie behield ze het predicaat "majesteit" en haar officiële aanspreektitel bleef "Hare Majesteit koningin Margrethe". 
Margrethe is een van de doopmeters van de Nederlandse koning Willem-Alexander. De koning van het buurland Zweden, Carl XVI Gustaf, is haar volle neef.
Levensloop.
Jeugd.
Margrethe II werd op 16 april 1940 in de Amalienborg te Kopenhagen geboren als eerste kind van kroonprins Frederik en prinses Ingrid. De geboorte vond een week na de Duitse invasie van Denemarken plaats. Haar naam "Margrethe Alexandrine Þórhildur Ingrid" verwijst naar diverse familieleden: Margrethe naar haar grootmoeder aan moederszijde, Alexandrine naar haar grootmoeder aan vaderszijde en Ingrid naar haar moeder. De IJslandse naam "Þórhildur" ("Thorhildur", van Thor + "hildur" (strijd)) is gekozen omdat haar grootvader toen ook koning van IJsland was. Haar Britse grootmoeder Margrethe werd "Daisy" genoemd, een roepnaam die ook voor Margrethe II gebruikt wordt. Sinds 1972 is de daisy (gewone margriet) de nationale bloem van Denemarken. 
Margrethe groeide in haar eerste jaren op onder Duitse bezetting. Zij kreeg twee zusters: Benedikte (1944), gehuwd met prins Richard zu Sayn-Wittgenstein-Berleburg, en Anne Marie (1946), huwde met koning Constantijn II van Griekenland.
Kroonprinses.
Op grond van de Salische Wet was Margrethe aanvankelijk geen kroonprinses, omdat die geen vrouwelijke erfopvolging duldt. De wettelijke troonopvolger was haar oom, prins Knud van Denemarken. Bij een Deens referendum in 1953 werd de Salische Wet vervangen door het Castiliaanse stelsel, waarbij zonen van de vorst voorrang hebben op dochters, maar dochters voorrang hebben boven broers van de vorst, waardoor Margrethe officieel kroonprinses werd. Vanaf haar achttiende kreeg zij een zetel in de Statsrådet, de Deense Raad van State.
Margrethe studeerde in 1960 en 1961 prehistorische archeologie aan Girton College van de Universiteit van Cambridge. In het daaropvolgende studiejaar studeerde ze politicologie aan de Universiteit van Aarhus. In 1963 studeerde zij aan de Universiteit van Parijs en in 1965 aan de London School of Economics. Zij heeft geen academische graad behaald.
Op 10 juni 1967 trouwde Margrethe met Henri de Laborde de Monpezat, een Franse diplomaat, in de Holmens Kirke te Kopenhagen. Op 26 mei 1968 werd hun zoon Frederik geboren. Naar traditie wordt de mannelijke troonopvolger altijd Frederik of Christian genoemd. Een jaar later, op 7 juni 1969, werd hun tweede zoon Joachim geboren.
Koningin.
Koning Frederik IX werd begin 1972 ziek, kort na Nieuwjaar. Hij overleed op 14 januari dat jaar, waarmee Margrethe automatisch "Danmarks Dronning" werd. Een dag later werd zij door premier Jens Otto Krag in de Christiansborg ingehuldigd. Margrethe werd tevens de voorzitster van de Statsrådet.
De Deense vorstin heeft een constitutionele rol als voorzitster van de regering. Net zoals tot 2012 in Nederland vindt na de parlementsverkiezingen de "Dronningsrunde" plaats, waarbij de partijleiders ieder een bezoek aan de vorst afleggen. Vervolgens benoemt de vorstin een (in)formateur. Verder benoemt de vorst de ministers.
Haar man en zijn Franse voorouders gebruikten ten onrechte de titel van graaf van Monpezat, die niet bestond. Op 30 april 2008 maakte Margrethe II die titel officieel voor haar zonen, kleinzonen en hun mannelijke nakomelingen en voor haar schoondochters en kleindochters de vrouwelijke variant, gravin van Monpezat. De vrouwelijke lijn kan de titel niet doorgeven aan hun kinderen, maar die mogen het wel voeren als beleefdheidstitel. 
Op 28 september 2022 verordonneerde Margrethe II dat de vier kinderen van haar zoon Joachim per 1 januari 2023 hun titel van prins(es) zouden kwijtraken, evenals hun lidmaatschap van het Deense Koninklijk Huis. Als reden werd gegeven dat de kinderen vanaf dan niet meer gebonden zijn aan de beperkingen die het lidmaatschap van het Koninklijk Huis hun in hun persoonlijk leven oplegt. De kinderen van prins Joachim waren door de beslissing van hun grootmoeder bedroefd, in de war en geshockeerd. 
Op 31 december 2023 kondigde ze in haar nieuwjaarstoespraak aan op 14 januari 2024 af te treden als koningin. Ze vertelde dat ze door door de jaren heen meer kwalen had gekregen en niet meer hetzelfde kon doen als vroeger. De rugoperatie die ze in februari dat jaar onderging, gaf haar naar eigen zeggen aanleiding om na te denken over wanneer ze zou willen aftreden. Ze zei dat het moment daarvoor was aangebroken. Haar aftreden kwam als een verrassing, omdat het in Denemarken traditie is dat de vorst tot aan zijn dood regeert en Margarethe altijd gezegd had tot het einde van haar leven te zullen aanblijven. Door het zetten van een handtekening abdiceerde Margrethe II, waardoor haar zoon Frederik van rechtswege koning werd. Ze behield de titel 'koningin' en de aanspreektitel 'majesteit'. 
In 1977 illustreerde Margrethe II onder het pseudoniem Ingahild Grathmer een Deense uitgave van "In de ban van de Ring" van J.R.R. Tolkien. Ze schildert en maakt beeldende kunst. Werk van haar bevindt zich in Deense musea. Regelmatig ontwierp ze kostuums voor het Koninklijk Deens Ballet. In 2010 ontwierp ze de decors en de kostuums voor de film "De wilde zwanen", een van de sprookjes van Hans Christian Andersen, waarin ze ook figureerde. Ze draagt zelf ontworpen kleding. Op 3 februari 2014 ontving ze een Robert Award, de belangrijkste Deense film- en televisieprijs, voor haar decorwerk voor de film "Ehrengard", die gebaseerd is op een boek van Karen Blixen. Ze stond jarenlang bekend als een verstokte rookster en maakt zelf geen gebruik van een mobiele telefoon of internet. "Ik ben niet zo goed met toetsen", zei ze daarover in een tv-documentaire uit 2019.
Kwartierstaat (voorouders).
Margrethe is via haar grootmoeder van moederskant een achter-achterkleinkind van de Britse koningin Victoria. Ze stamt daarmee ook af van Sophia van de Palts, een achterkleinkind van Willem van Oranje. Door de naar Sophia van de Palts vernoemde Britse Sophia Naturalization Act uit 1705 heeft Margrethe vanaf haar geboorte naast de Deense ook de Britse nationaliteit en is ze erfgerechtigd voor de Britse troon. Een Brits paspoort heeft ze nooit gehad.

</doc>
<doc id="20459" url="https://nl.wikipedia.org/wiki?curid=20459" title="Heerhugowaard">
Heerhugowaard

Heerhugowaard is een plaats in de gemeente Dijk en Waard, in de regio West-Friesland in de Nederlandse provincie Noord-Holland. Heerhugowaard hoort historisch gezien niet bij Kennemerland maar valt wel onder de gemeentelijke samenwerkingsregio Kennemerland via Noord-Kennemerland.
Het huidige Heerhugowaard is ontstaan als agglomeratie tussen de dorpen Zuid, De Noord en 't Kruis, waarbij in eerste instantie Zuid als zelfstandige kern verdween en geheel opging in Heerhugowaard, dat begon als een lintdorp langs de Middenweg, met uitlopers langs onder andere de Hondeweg (thans Van Veenweg). 't Kruis groeide door uitbreiding in de jaren negentig van de twintigste eeuw steeds meer aan bij Heerhugowaard. De Noord is nog een losliggend dorp, alleen het zuiden is opgegaan in Heerhugowaard. Ook andere buurtschappen, zoals Butterhuizen worden langzaam steeds meer opgenomen in Heerhugowaard.
De gemeente Heerhugowaard fuseerde op 1 januari 2022 met buurgemeente Langedijk tot de gemeente Dijk en Waard.
Geschiedenis.
Rond het jaar 800 was het gebied van de huidige droogmakerij Heerhugowaard bedekt met veen. Ontginning van het veen door de mens in combinatie met stormvloeden leidde ertoe dat in de regio vele meren ontstonden, waaronder de Grote Waert. Deze vormde samen met de Schermer ook een periode ongeveer één meer, waarbij het gedeelte van Heerhugowaard een waddengebied vormde met een soort van moeraslagune. Hier kwam een eind aan toen de oude lage dijk die er ooit was neergelegd en er in het meer deels nog lag, werd verhoogd. Zo ontstonden er twee afzonderlijke meren.
Toen in de 17e eeuw particuliere investeerders besloten het meer droog te maken, was dat om landbouwgrond te creëren. In 1630 viel de 39,0 km² grote polder droog, waarna het land werd verdeeld onder de initiatiefnemers. In tegenstelling tot wat bij bijvoorbeeld de Beemster het geval was, viel de kwaliteit van de grond erg tegen. In 1674 overwoog men zelfs de polder weer vol te laten lopen, redenerend dat het gebied als viswater rendabeler zou zijn.
Naam.
Mogelijk is de dijk in de Grote Waert later vernoemd naar heer Hugo van Assendelft, de baljuw van het Hoogwouder of Overleeker ambacht en kastelein van Medemblik, die in 1296 in deze omgeving door de West-Friezen werd verslagen. Volgens anderen is de dijk vernoemd naar Hugo II van Akersloot, de bedijker van het gebied. In 1248 vond een grote dijkdoorbraak plaats bij "Valkenoogh" (Valkkoog), waarbij de Grote Waert gevormd werd. Om te voorkomen dat de Noordzee zou doordringen tot de Schermer en Noord-Holland in twee stukken zou verdelen, heeft men daar toen een “dijk” aangelegd op het 'wad': "de Huygen Dijck". Voor hun medewerking aan de aanleg van de dijk bedankte deze Hugo (Huygen) in 1250 de broeders van de Egmondse abdij met een stuk land. Op een kaart uit 1288 staat “den Huygendyck” vermeld. Dit is echter niet de huidige Huygendijk maar de tegenwoordige Noordschermerdijk en Slingerdijk, aan de zuidkant van de ringvaart. De huidige Huygendijk is circa 1630 tijdens de drooglegging van de Grote Waert aangelegd en ligt aan de zuidgrens van Heerhugowaard. Hij vormt de scheiding tussen de polder Heerhugowaard en de Schermer en verbindt het westelijk met het oostelijk deel van West-Friesland.
Heerhugowaard lag toen in het gewest Westflinge en werd eerst nog 'de Waert' genoemd, later wordt het "Heer Huygen Waert". Dit zou in de Franse tijd gemoderniseerd worden tot de huidige naam.
Geografie.
Stadsbeeld.
In de loop van de tijd is de bevolking uitgebreid. In 1960 telde Heerhugowaard 6.800 inwoners, in 1975 25.000, in 2004 47.239, en per 1 juli 2006 49.644 (bron: CBS). Op 14 mei 2007 is de 50.000e inwoner verwelkomd. Op had Heerhugowaard inwoners. Heerhugowaard was in de jaren zeventig zelfs een paar jaar de snelst groeiende gemeente van Nederland. Volgens een 'Regionale Woonvisie' zou Heerhugowaard na alle uitbreidingen rond de 63.000 inwoners moeten tellen. Het overgrote deel hiervan woont in nieuwbouwwijken, waarvan de Stad van de Zon een zogeheten Vinexwijk is.
De dorpskern van De Noord ligt aan de Middenweg, de kern van Zuid is te vinden aan de Stationsweg bij de oude kerk, die op de Middenweg uitkomt. Ook liggen er kleine buurtschappen. De dorpskern is het beste terug te vinden in de wijken Centrumwaard en De Noord. Heerhugowaard heeft een klein winkelcentrum in Centrumwaard en een groot winkelcentrum in de wijk Middenwaard. Daarnaast zitten er ook verschillende kroegen, clubs, een theater en een bioscoop.
In Heerhugowaard volgen de meeste wijken het patroon van drooglegging, waardoor het een sterk orthogonale opzet heeft. Binnen de vierkanten zijn de 'jaarringen' van wijken goed af te lezen. De eerste wijken in een nog traditionele opzet, wijken als Schrijverswijk, de Bomenwijk en de Planetenwijk in de jaren zeventig-stijl. De woonerven van de late jaren zeventig, vooral in de Edelstenenwijk, en de terugkeer naar de wat meer strakkere opzet in de jaren negentig in de wijken Butterhuizen en Oostertocht. In het nieuwe stedelijk gebied Stad van de Zon bestaat de energievoorziening voor een aanzienlijk deel uit zonne-energie.
Landschap.
De omgeving van Heerhugowaard is landschappelijk zeer divers. Halverwege de jaren tachtig is in Heerhugowaard een 61 hectare groot parkbos aangelegd, de "Waarderhout". Daarnaast is er veel agrarische activiteit in de naaste omgeving, waaronder glastuinbouw en verscheidene bloembollenvelden. Er zijn meerdere molens die aan de droogmakerij herinneren; deze molens dateren van oorsprong uit de 17e eeuw.
Wijkindeling.
Heerhugowaard is ingedeeld in verschillende wijken.
Cultuur.
Bezienswaardigheden.
Heerhugowaard is een overwegend moderne plaats met een aantal dorpse kenmerken en een overwegend tuinstedelijke opzet, die zich in de 19e eeuw snel ontwikkeld heeft met de komst van onder andere industrie. Bezienswaardigheden in Heerhugowaard zijn:
Monumenten.
In de gemeente zijn er een aantal rijksmonumenten, gemeentelijke monumenten en oorlogsmonumenten, zie:
Kunst in de openbare ruimte.
In de gemeente Heerhugowaard zijn diverse beelden, sculpturen en objecten geplaatst in de openbare ruimte, zie:
Sport.
Heerhugowaard herbergt meerdere sportverenigingen binnen de gemeentegrenzen. Clubs zijn:
De twee paardensportverenigingen zijn Rijvereniging Heerhugowaard (vanuit Manege Molendijk) en Rijvereniging/ponyclub Phoenix (vanuit Manege De Steenen Kamer), beide aan de Rustenburgerweg gelegen.
Voorts zijn er twee tafeltennisverenigingen, handbalvereniging, atletiekvereniging, honkbalclub, twee tennisverenigingen, een volleybalvereniging (VV Ardea), een schietvereniging, een jeu de boules-/petanquevereniging, twee badmintonverenigingen (HHW'69 en ZuidWester), korfbalvereniging Apollo, een basketbalvereniging, een hockeyclub, een schaatsclub, een karateclub, een roeivereniging, de zwem- en waterpolovereniging AquaWaarD, een kanovereniging, een gymvereniging SIU, een pencak silat vereniging en de ski- en snowboardvereniging SSC SkiRun.
Onderwijs.
Heerhugowaard is ook rijk aan onderwijsinstellingen. De belangrijkste onderwijsinstellingen zijn:
Verder heeft Heerhugowaard sinds de jaren zeventig een muziekschool. Het muziekonderwijs vindt sinds 2008 plaats in Cool kunst en cultuur. Er is een samenwerkingsverband met de gemeente Langedijk die het mogelijk maakt dat er muziekonderwijs is voor zowel lage als hogere inkomens.
Politiek en bestuur.
Zetelverdeling gemeenteraad.
Hieronder staat de samenstelling van de gemeenteraad van 1998 t/m 2021:
"* = afsplitsing van Burgerbelang
Samenwerkingsverband.
Heerhugowaard is gedurende de Vinex-taak (formeel tot 2005) samen met Alkmaar en Langedijk, ook wel aangeduid met het HAL-gebied, een verband aangegaan om samen als verstedelijkt gebied te opereren in onder andere woningbouw, werkgelegenheid, natuur en recreatie en infrastructuur. Nu de taakstelling formeel is afgerond is de samenwerking op een laag pitje gezet met name door toedoen van de gemeente Alkmaar. Wel zijn alle drie gemeenten druk bezig de projecten af te ronden. Daardoor is nu een verstedelijkt gebied ontstaan dat op meerdere punten groots is voor de regio. De complete stad zal na alle uitbreidingen circa 181.000 inwoners tellen, wat haar dan de op een na grootste "stad" van Noord-Holland zal maken, na Amsterdam. Dit wordt ook wel "Alkmaar Stad" genoemd.
Het verstedelijkte gebied neemt in de regio een belangrijke plaats in. Het gebied is min of meer vastgegroeid aan andere plaatsen, en heeft als complete agglomeratie ongeveer 305.000 inwoners. Deze agglomeratie strekt zich globaal uit van Uitgeest tot en met de dorpen in de gemeente Schagen, en van Bergen, tot en met Obdam. Dit wordt ook wel "Groot Alkmaar" genoemd.
Verkeer en vervoer.
Heerhugowaard ligt aan de provinciale wegen N194, N242 en de N508.
Heerhugowaard heeft daarnaast busverbindingen met de omliggende plaatsen.
Als lokale vervoersvoorziening bestaat in Heerhugowaard, in samenwerking met de gemeente, de HugoHopper.
Station Heerhugowaard ligt aan de volgende spoorverbindingen:
De spoorlijn Den Helder - Alkmaar werd geopend in 1865 en geëlektrificeerd in 1958. De spoorlijn Heerhugowaard - Hoorn werd geopend in 1898 en geëlektrificeerd in 1974.

</doc>
<doc id="20465" url="https://nl.wikipedia.org/wiki?curid=20465" title="Willem Barentsz">
Willem Barentsz

Willem Barentsz (Formerum, ca. 1550 – op zee, 20 juni 1597) was een Nederlandse zeevaarder, cartograaf en ontdekkingsreiziger, die drie reizen maakte om de Noordoostelijke Doorvaart te vinden, waarbij hij de kusten van Nova Zembla verkende en Bereneiland en Spitsbergen ontdekte.
Dat het verhaal van de tocht van Willem Barentsz veel bekendheid verwierf binnen de Nederlandse geschiedenis is, behalve aan het dagboek van Gerrit de Veer en de dichter Hendrik Tollens die in 1819 "Tafereel van de overwintering op Nova Zembla" publiceerde, ook te danken aan zijn belang voor de cartografie van de Noordoostelijke Doorvaart.
Biografie.
Over het leven van Willem Barentsz (of Barents - destijds werden diverse spellingvarianten gebruikt) is weinig bekend. Hij was koopman en wetenschapper en maakte een atlas van de Middellandse Zee. Op 3 juni 1594 voeren vier schepen uit voor de Eerste Noordreis waarvan er twee onder zijn commando stonden. Doel was het vinden van de noordoostelijke doorvaart; een zeeweg rond de noordkust van Azië naar het Verre Oosten. Barentsz volgde de kust van Nova Zembla, hopend om om het eiland heen te varen, maar werd door het pakijs tegengehouden. De tweede helft van de expeditie, onder Cornelis Nay, had meer succes en wist via Straat Joegor in de Karazee door te dringen. Jan Huygen van Linschoten, op de reis aanwezig als commies en op de Tweede Noordreis als hoofdcommies, beschreef de reis in 1601 in zijn "Voyagie, ofte schip-vaert van by Noorden om langes".
Het succes van Nay leidde tot enthousiasme voor een tweede, grotere expeditie in 1595, weer onder leiding van Nay, en met onder meer Barentsz, Jacob van Heemskerck en opnieuw Van Linschoten. Vanwege het ijs slaagde de expeditie er ditmaal niet in de Karazee te doorzeilen. Wel werd gehandeld nabij de mond van de Petsjora met de lokale Nenetsen (destijds Samojeden genoemd). Barentsz voer op het schip "Windhond".
In 1596 vertrok Barentsz voor de Derde Noordreis, opnieuw met Van Heemskerck. De naam van Barentsz' schip was "Witte Swaen". Initiator voor deze derde reis was de voormalige Zuidelijke Nederlandse cartograaf en dominee Petrus Plancius. Dit keer voer Barentsz vanaf Scandinavië niet oostwaarts, maar noordwaarts. Hij ontdekte een eiland dat hij Bereneiland (Beyren Eylandt) noemde en verder noordelijk, op 80° 11' NB, een land dat hij Het Nieuwe Land noemde (het huidige Spitsbergen). Terug op Bereneiland werd de expeditie gesplitst. Een schip, onder Jan Corneliszoon Rijp, probeerde westelijk van Spitsbergen een doorvaart te vinden. Barentsz onderzocht de zeeën tussen Spitsbergen en Nova Zembla.
Barentsz slaagde er inderdaad in de noordpunt van Nova Zembla te ronden, maar kwam daarna vast te zitten in het ijs. Van aangespoelde ontwortelde bomen van het vasteland werd een huis gebouwd, dat bekendstaat als "Het Behouden Huys", waarin vervolgens de winter werd doorgebracht. De volgende lente werden twee sloepen zeewaardiger gemaakt, zodat de zeventien opvarenden naar de bewoonde wereld konden terugkeren. Barentsz stierf een week na het vertrek. Zijn mannen keerden terug naar Kola, waar ze werden opgepikt door een Nederlands handelsschip onder commando van hun voormalige medereiziger Jan Corneliszoon Rijp. Gerrit de Veer maakte van deze tocht een reisverslag. Hij beschreef op 24 januari 1597 een zonsopgang, twee weken eerder dan verwacht. Voor het verschijnsel is pas in 1998 een verklaring gevonden; een arctische luchtspiegeling, die bekendstaat als het Nova Zembla-effect. Van de zeventien opvarenden van Barentsz' derde reis zouden twaalf opvarenden Nederland levend terugzien.
Waardering.
Barentsz' derde reis was een zoveelste vergeefse poging om de Noordoostelijke Doorvaart te vinden en toen Cornelis de Houtman eind 16e eeuw de eerste Nederlandse reis om de Kaap wist te voltooien, verloren veel kooplieden hun interesse in de financiering van nog zo'n dure reis naar het noorden. Op een paar pogingen na in de 17e eeuw werden er geen expedities meer gefinancierd om een handelsroute naar Azië via het poolgebied te vinden. Wel zorgde de reis van Barentsz ervoor dat de walvisvaart op Spitsbergen een grote opleving kreeg vanaf de jaren 90 van de 16e eeuw. In 1613 werd hiervoor zelfs de Noordsche Compagnie opgericht.
De reis van Barentsz verdween langzamerhand uit het geheugen. Pas rond 1810 kwam hier weer verandering in toen onder Franse invloed de Hollandse trots herleefde. Toen dichter Hendrik Tollens in 1819 zijn sentimentele lofdicht "Tafereel van de overwintering op Nova Zembla" uitgaf, waarin hij zijn landgenoten opriep om dergelijke daden weer te realiseren, was men hier dan ook zeer over te spreken en hij kreeg hiervoor een literatuurprijs. Ook de schoolplaat "De overwintering op Nova Zembla" van Johan Herman Isings droeg sterk bij aan het nationale gevoel. Het Nederland van de 19e eeuw was echter een fractie van wat het ooit was geweest en ook rond Nova Zembla zag men dat de door de Nederlanders gegeven namen vervangen werden door anderstalige namen. Dit vormde zelfs mede de aanleiding tot een van de expedities tussen 1878 en 1884, waarbij her en der borden met Nederlandse namen werden geplaatst op Nova Zembla.
De resten van "Het Behouden Huys" werden al iets eerder gevonden door de Noorse walvisvaarder Elling Carlsen in 1871 en vervolgens door de Brit Charles Gardiner, die het in 1876 letterlijk afbrak op zoek naar sporen. Russische wetenschappers die het later bezochten meldden dat er bijna niets meer over was van "Het Behouden Huys". De vondsten werden meegenomen en verkocht, mede aan Nederlandse musea.
Na de val van de Sovjet-Unie, die Nova Zembla als testgebied voor atoomwapens gebruikte en het hele gebied en de Barentszzee tot verboden gebied had verklaard, werd gevreesd voor souvenirjagers en in 1992, 1993 en 1995 werden twee nieuwe expedities uitgerust met Nederlandse en Russische archeologen die de vindplaats opnieuw uitgebreid onderzochten. Bij de eerste expeditie was de Rijksuniversiteit Groningen onder leiding van Louwrens Hacquebord van het Arctisch Centrum betrokken en bij de tweede en derde het Rijksmuseum en de Universiteit van Amsterdam. Hacquebord had zonder enig contact met Amsterdam geopereerd en de expeditie vanuit Amsterdam vertrok daardoor zonder enige kennis van wat de vorige expeditie had opgeleverd, hetgeen leidde tot speculatie in de media over een 'ruzie' tussen beide universiteiten in die tijd. Deze expedities leidden wel tot hernieuwde belangstelling voor Barentsz in Nederland.
In 2004 eindigde Barentsz als 56ste bij een verkiezing van de grootste Nederlander aller tijden.
Vernoemingen.
Barentszburg, Barentszeiland, de Barentszzee, het Maritiem Instituut Willem Barentsz, de walvisfabrieksschepen "Willem Barendsz" (I) en "Willem Barendsz" (II), een trein van Arriva Personenvervoer Nederland die rijdt op de Noordelijke Nevenlijnen, een trein van Virgin Trains ("Willem Barents") in het Verenigd Koninkrijk, en een snelle veerboot van de rederij EVT, die korte tijd tussen Harlingen en Terschelling voer, zijn naar Willem Barentsz genoemd. In Harlingen wordt een reconstructie gemaakt van het schip waarmee Barentsz naar Nova Zembla is gevaren, dit schip wordt de "Willem Barentsz" genoemd. Een veerboot van Rederij Doeksen is genoemd naar Willem Barentsz, het MS "Willem Barentsz".

</doc>
<doc id="20466" url="https://nl.wikipedia.org/wiki?curid=20466" title="Jean-Claude Duvalier">
Jean-Claude Duvalier

Jean-Claude Duvalier (Port-au-Prince, 3 juli 1951 – aldaar, 4 oktober 2014), bijgenaamd Baby Doc, was president voor het leven en dictator van Haïti van 1971 tot 1986.
Biografie.
Jean-Claude Duvalier werd geboren in Port-au-Prince, Haïti, als zoon van de dictator François Duvalier. In april 1971 nam de 19-jarige Jean-Claude na de dood van zijn vader het presidentschap over. Zijn presidentschap zou 15 jaar duren. De aanvankelijke hoop dat hij de repressieve werkwijze van zijn vader zou verlaten bleek al snel vergeefs. De paramilitaire Tonton Macoutes bleven hardhandig optreden tegen politieke tegenstanders en de martelkamers bleven intact.
Corruptie.
Aanvankelijk namen zijn zus Marie-Denise en zijn moeder Simone Duvalier (1913-1997), "Mama Doc", de regeringszaken waar. In 1972 bekwamen ze dat de invloedrijke maar erg corrupte minister van Defensie en Binnenlandse Zaken Luckner Cambronne werd afgezet. Zeer tegen haar zin moest zijn moeder het veld ruimen toen Duvalier in 1980 trouwde met de dochter van een zakenman, Michèle Bennett. Dit huwelijk, dat drie miljoen dollar kostte, zette veel kwaad bloed in het straatarme land. Het werd geheel door de Amerikaanse overheid betaald, tot aan het 100.000 dollar kostende vuurwerk toe. Terwijl haar man doorgaans een dutje deed tijdens kabinetsvergaderingen bestierde Bennett de regering. Het echtpaar Duvalier met hun entourage verrijkte zichzelf ten koste van de staat en de buitenlandse hulp die het land ontving. Velen ontvluchtten het land.
Op 7 februari 1986, na drie maanden van felle protesten tegen de politieke en economische onderdrukking door zijn regime, ontvluchtte "Baby Doc" Haïti met zijn familie en zijn rijkdommen. Hij liet een verarmde natie achter. Nadat verschillende landen hem geweigerd hadden vond hij Frankrijk bereid hem tijdelijk op te nemen; politiek asiel werd hem echter geweigerd. Duvalier betrok een villa in de buurt van Cannes en schafte een kasteel bij Parijs aan, een paar appartementen en een aantal dure auto's.
In 1993 scheidden Duvalier en Bennett en verloor de voormalige president het grootste deel van zijn rijkdommen. De Zwitserse regering legde beslag op zijn geheime bankrekeningen in dat land en naar verluidt werd hij sindsdien onderhouden door zijn vrienden.
Terugkeer en vervolging.
In september 2007 richtte Duvalier zich in een radioboodschap tot het volk van Haïti. Hij vroeg vergiffenis voor dingen die eventueel fout waren gegaan tijdens zijn regering. Tegelijk riep hij de Haïtianen op zich te scharen achter zijn oppositiebeweging "Wees Gereed".
Na een kwart eeuw ballingschap in Frankrijk kwam de ex-dictator op 16 januari 2011, na de eerste ronde van de presidentsverkiezingen, onverwacht terug naar Haïti. Hij liet weten dat hij wilde helpen bij de heropbouw na de catastrofale aardbeving van 2010. Een van zijn advocaten haakte in op de onrust over de uitslag en zei dat bij een ongeldigverklaring van de uitslag Duvalier bereid was om het land te gaan leiden.
De autoriteiten namen deze gelegenheid te baat om hem aan te klagen wegens corruptie, diefstal en verduistering van fondsen tijdens zijn bewind. Volgens "de Volkskrant" wilde Duvalier in Port-au-Prince een geldsom van enkele miljoenen veilig stellen die op een Zwitserse rekening stond.
Op 30 januari 2012 oordeelde de onderzoeksrechter dat Duvalier wegens corruptie in staat van beschuldiging werd gesteld. Voor overige misdaden werd hij niet vervolgd. Duvalier overleed op 4 oktober 2014 aan een hartaanval.

</doc>
<doc id="20467" url="https://nl.wikipedia.org/wiki?curid=20467" title="Jan Corneliszoon Rijp">
Jan Corneliszoon Rijp

Jan Corneliszoon Rijp (1570-1613) was gezagvoerder van het tweede schip in de derde expeditie op zoek naar de Noordoostelijke Doorvaart van Jacob van Heemskerck en Willem Barentsz in 1596, en met deze ontdekte hij Bereneiland en Spitsbergen. Bij terugkeer op Bereneiland splitste de expeditie zich. Rijp keerde terug naar Spitsbergen, klaarblijkelijk met de intentie een doorvaart tussen Spitsbergen en Groenland te vinden. Van deze expeditie is verder weinig bekend; Rijp keerde in elk geval nog hetzelfde jaar naar Nederland terug.
Het volgende jaar, in 1597, vertrok Rijp op een normale handelsmissie naar Scandinavië en Noord-Rusland. Op het schiereiland Kola kwam hij de overlevenden van de expeditie van Van Heemskerck en Barentsz tegen. Hij nam ze aan boord en keerde met hen terug naar Nederland. Naar hem werd de nederzetting Rijpsburg op Spitsbergen vernoemd.

</doc>
<doc id="20468" url="https://nl.wikipedia.org/wiki?curid=20468" title="Jean Claude Duvalier">
Jean Claude Duvalier



</doc>
<doc id="20469" url="https://nl.wikipedia.org/wiki?curid=20469" title="François Duvalier">
François Duvalier

François Duvalier (Port-au-Prince, 14 april 1907 – aldaar, 21 april 1971), bijgenaamd Papa Doc, was president en dictator van Haïti.
Hij groeide op in Port-au-Prince en werd opgeleid tot arts. Hij maakte zich verdienstelijk bij het bestrijden van de tyfus en andere besmettelijke ziekten. In 1939 trouwde hij Simone Ovide en werd algemeen directeur van de nationale gezondheidsdienst in 1946. In 1949 werd hij minister van gezondheid en arbeid.
Nadat in 1956 bij een volksopstand president Paul Magloire was afgezet, vonden in 1957 verkiezingen plaats. Duvalier versloeg zijn rivaal Louis Déjoie met 72,4% van de stemmen. Aanvankelijk was hij populair en hij leek erop uit om iets te doen aan de armoede en het analfabetisme. Maar in 1959, na een mislukte invasie vanuit het communistisch geworden Cuba, leek hij niemand meer te vertrouwen. In 1961 liet hij zich herkiezen terwijl zijn termijn van zes jaar nog lang niet afgelopen was, en vanaf 1964 tot zijn dood regeerde hij als dictator en president voor het leven. Hij bleef met Amerikaanse hulp in het zadel.
Duvalier had een volledige greep op het leger en een gedienstige en gewelddadige geheime politie (Tonton Macoutes). Hij was een aanhanger van de vodou-godsdienst en probeerde de invloed van de Rooms-Katholieke Kerk te verminderen. Tweemaal werd een primaat uitgewezen, en in 1964 werd de hele Orde der Jezuïeten het land uitgezet.
Hij werd na zijn overlijden opgevolgd door zijn zoon Jean-Claude alias "Baby Doc". Zowel "Papa Doc" als "Baby Doc" waren aangesteld 'voor het leven' en beiden voerden een schrikbewind.

</doc>
<doc id="20470" url="https://nl.wikipedia.org/wiki?curid=20470" title="Wateringen">
Wateringen

Wateringen is een plaats met inwoners () in het Westland in de Nederlandse provincie Zuid-Holland; de plaats is onderdeel van de gemeente Westland.
Tot het einde van het jaar 2003 vormde de plaats Wateringen samen met Kwintsheul de gemeente Wateringen. Vanaf 1 januari 2004 vormt Wateringen samen met de voormalige gemeenten Naaldwijk, 's-Gravenzande, De Lier en Monster de nieuwe gemeente Westland door de gemeentelijke herindeling Westland.
De Haagse Vinex-wijk Wateringse Veld grenst aan Wateringen en is gebouwd op voormalig gebied van de gemeente Wateringen dat in 1994 door de gemeente Den Haag geannexeerd is.
Ligging.
Wateringen ligt in het westen van Zuid-Holland in de gemeente Westland. In het noorden en noordoosten grenst Wateringen aan Den Haag, in het oosten voor een klein deel aan Rijswijk, in het zuiden aan Den Hoorn en Schipluiden, beide in de gemeente Midden-Delfland, en in het westen aan Kwintsheul. De grens met Den Hoorn en Schipluiden wordt gevormd door het water de Zweth. De noordgrens met Den Haag wordt gevormd door de Erasmusweg.
Tot de gemeente Wateringen behoorde naast het gelijknamige dorp, van 1 juli 1957 tot 2004 ook het volledige dorp Kwintsheul, dat daarvoor in drie gemeenten lag.
Geschiedenis.
Wateringen, gelegen op een strandwal die zich uitstrekt langs de Zuid-Hollandse kust, werd al vroeg bewoond. In de Romeinse tijd volgde een Romeinse weg, die naast het Kanaal van Corbulo van Naaldwijk naar Forum Hadriani liep, de huidige Herenstraat. Verschillende huisplattegronden en crematievelden uit die tijd zijn in 2006 dicht bij die weg gevonden en in 1997 werden er in Wateringse Veld vier mijlpalen gevonden. De oudste mijlpaal die gevonden was kwam uit het jaar 151 en de jongste uit 250. Na het vertrek van de Romeinen tegen 275 vertrokken was het gebied verlaten. In 1946 werden bij opgravingen aan de Harry Hoekstraat ook nog vondsten gedaan uit de Karolingische periode (750-950). Het dorp begon als gehucht dat eind dertiende eeuw ontstond op een dijk langs het water de Wetering waaraan het dorp zijn naam ontleent. De ambachtsheerlijkheid kreeg in 1250 Ogier van den Hoek als leenman. Zijn zoon Gerrit ging zich Van Wateringen noemen en liet een kasteel bouwen, Hof van Wateringen. Dat kasteel werd voor het eerst vermeld in 1282 en werd gebouwd waar het tegenwoordige Hofpark ligt. Het geslacht Van Wateringen stierf uit in mannelijke lijn in 1386 waarna het ambacht in 1432 in handen kwam van het geslacht Van Naaldwijk. De burcht werd in 1485 gesloopt en op die plek kwam een cisterciënzersklooster. Dit klooster is afgebroken in 1573 tijdens de Tachtigjarige Oorlog. Delftse regent Jacob Huygensz. Van der Dussen liet in 1600 op dezelfde een buitenplaats bouwen. De buitenplaats is in 1806 afgebroken en alleen de Hofwoning dat dienstdeed als boerderij is blijven bestaan. In 1257 werd in het dorp een kapel gesticht. Zo'n 100 jaar later verscheen een kerkgebouw op die plek. De toren van de huidige Hervormde kerk stamt nog uit die tijd; het schip werd rond 1450 gebouwd.
Vanaf 1800 begon het dorp te groeien. Dit was grotendeels te danken aan de opbloei van de tuinbouw en de handel. Een katholieke kerk werd in 1806 gebouwd. In 1850 was het aantal inwoners gegroeid tot 1600. De korenmolen uit 1568 werd in 1869 vervangen en na een brand in 1880 verscheen een nieuwe. Deze molen 'Windlust' werd in 1972 gerestaureerd. Achter de korenmolen kwam in 1898 een veilinggebouw voor groente en fruit. Deze veiling verdween na het opgaan in de veiling Westland Noord in 1970.
Na 1900 groeide het dorp flink en kwam de eerste planmatige woonwijk van het dorp bij het Hof tot stand met de Wilhelminastraat, Julianastraat, Willem III straat en de Emmastraat. Ook het dorpsplein veranderde drastisch in de jaren dertig van de twintigste eeuw. Oude bouwwerken aan het plein werden gesloopt om ruimte te maken voor een nieuwe kosterswoning, het Raadhuis van Wateringen, garage van VIOS en werd de Hervormde kerk verbouwd. In 1900 werd de oude katholieke kerk vervangen door de huidige Sint-Jan de Doperkerk aan de Herenstraat.
Na de Tweede Wereldoorlog werden rondom het Hof, ten zuiden van de Herenstraat en ten oosten van de Dorpsstraat nieuwe woonwijken gebouwd en werd de vaart door het dorp gedempt. Jan van Beurden werd als gemeentearchitect naar Wateringen gehaald. Hij heeft door het ontwerp van ruim tweehonderd gebouwen zijn stempel gedrukt op de wederopbouw van Wateringen en omgeving. 
In 1994 werd een deel van het Wateringse grondgebied, Wateringse Veld, geannexeerd door Den Haag. Gemeente Wateringen hield op te bestaan toen het in 2004 opging in de gemeente Westland.
Monumenten.
Wateringen heeft diverse monumenten, waaronder:
Een bijzonder gebouw is verder de St. Josephkerk uit 1961, vanwege de vorm ook wel de "kolenkit" of "knielende non" genoemd. In de kerk valt overdag de fantastische lichtinval op.
Van een oorspronkelijke molendriegang staat de ondermolen nu als De Hoop te Elspeet en de middenmolen als Maria-Antoinette te Zeilberg. Waar de bovenmolen staat, is niet bekend.
Cultuur (muziek).
Wateringen kent een actieve muziekvereniging, genaamd "Muziekvereniging de Phoenix". Deze bestaat uit een harmonieorkest, opleidingsorkest, percussiegroep en blokfluitgroep. De opleidingen van de vereniging worden georganiseerd in samenwerking met de Stichting Regionaal Muziek Onderwijs. Daarnaast heeft de vereniging een groep muziekdocenten die workshops geeft in het verenigingsgebouw en op scholen.
Het harmonieorkest komt uit in de 2e divisie. Naast muziek te maken op hoog niveau, geeft het orkest ook kinderconcerten. De percussiegroep verzorgt podiumoptredens en is actief als streetband, het repertoire is zeer divers. Daarnaast verzorgen zij ieder jaar de 'stille trom' bij de Nationale Dodenherdenking op 4 mei op de Dam in Amsterdam.
Tevens is "Poppodium Nederland Drie" sinds 1989 gevestigd in Wateringen. Het poppodium biedt plaats aan 300 bezoekers en heeft naast lokale acts ook diverse internationale artiesten mogen ontvangen. Enkele namen die hier hebben gestaan zijn Peter Pan Speedrock, Osdorp Posse, Chef'Special, The Opposites, Herman Brood en Anouk.
Sport.
In Wateringen zijn twee voetbalclubs actief: KMD (Klein Maar Dapper) en de voetbalafdeling van SV VELO (Verdedig En Loop Op). De afdeling VELO Badminton speelt badminton op het hoogste landelijke niveau (ere-divisie) en is inmiddels 12 keer landskampioen. In 2022 is VELO Handbal gepromoveerd naar de Eredivisie dames handbal.
Jaarlijkse evenementen.
De Wateringse wielerdag is een jaarlijks terugkerend criterium dat op de donderdag in de week na de Ronde van Frankrijk wordt gehouden. Het criterium vindt plaats in Wateringen. De Wateringse wielerdag bestaat sinds 1973, sinds 1974 is er ook een profronde.
Tijdens het 2e weekend van augustus wordt het gratis toegankelijke Waterpop gehouden in het Hofpark. Het festival bestaat sinds 1978. Bekend is het optreden van Krezip in 2000. Ze waren toen net doorgebroken met hun hitsingle "I would stay", maar waren als onbekend bandje ingeroosterd op de tijd van 18:45-19:40.

</doc>
<doc id="20471" url="https://nl.wikipedia.org/wiki?curid=20471" title="31 v.Chr.">
31 v.Chr.

Het jaar 31 v.Chr. is een jaartal in de 1e eeuw v.Chr. volgens de christelijke jaartelling.

</doc>
<doc id="20472" url="https://nl.wikipedia.org/wiki?curid=20472" title="Lijst van voormalige gemeenten in Utrecht">
Lijst van voormalige gemeenten in Utrecht

Dit is een lijst van voormalige Utrechtse gemeenten.
Als het grondgebied van een opgeheven gemeente over meerdere gemeenten is verdeeld, is het grootste deel bij de eerstgenoemde ontvangende gemeente gevoegd. Grenscorrecties tussen gehandhaafde gemeenten zijn niet in de lijst opgenomen. Vóór 1830 kan de informatie onvolledig zijn.
Naamgeving bestuurlijke entiteiten.
"*: nieuw gevormde gemeentelijke entiteit die een naam gekozen heeft, die nog niet eerder is gebruikt door een andere gemeentelijke entiteit"
&lt;br&gt;"(naamswijziging): een gemeentelijke entiteit die, zonder wijzigingen aan het grondgebied, gekozen heeft voor een nieuwe naam"
&lt;br&gt;Bij een herindeling ontstaat altijd een nieuwe bestuurlijke entiteit, de nieuwe entiteit kan ervoor kiezen een oude naam te handhaven. Echter er is juridisch sprake van "samenvoeging met" van de oude entiteit (en geen toevoeging aan), deze informatie is voor de leesbaarheid en herkenbaarheid wellicht hier weggelaten. Bijvoorbeeld De Ronde Venen is samengevoegd met Abcoude tot de nieuwe bestuursentiteit De Ronde Venen.
1814.
N.B. Gemeente Polsbroek ligt hiermee in twee provincies tegelijk.
N.B. Gemeente Waarder ligt hiermee in twee provincies tegelijk.

</doc>
<doc id="20473" url="https://nl.wikipedia.org/wiki?curid=20473" title="Mixe-Zoque">
Mixe-Zoque



</doc>
<doc id="20475" url="https://nl.wikipedia.org/wiki?curid=20475" title="Misdrijf">
Misdrijf

De term misdrijf is een juridisch begrip, dat in het Belgische en Nederlandse strafrecht en overige wetten verschillende betekenissen heeft. In het algemeen gaat het om bepaalde gedragingen van een natuurlijke of rechtspersoon die door een meerderheid van de samenleving als dusdanig afwijkend van de algemeen geldende normen en waarden wordt gezien, dat strafbaarstelling door de staat noodzakelijk wordt geacht.
Nederland.
In het Nederlandse strafrecht is een misdrijf net als een overtreding een strafbaar feit. Overtredingen worden als een minder ernstige afwijking van de geldende normen beschouwd dan misdrijven. Wat betreft de strafbaarstelling kan op de zwaarste overtredingen echter wel een hogere straf staan dan op de lichtste misdrijven.
De meeste misdrijven staan omschreven in het Tweede Boek van het Wetboek van Strafrecht. Daarnaast staan er misdrijven in bijzondere wetten, zoals de Wegenverkeerswet 1994, de Arbeidsomstandighedenwet, Opiumwet, de Wet wapens en munitie en de Wet op de economische delicten.
Zie "Strafrecht (Nederland)" voor de toepasselijkheid van het Nederlandse strafrecht, de rol van de verschillende rechterlijke instanties, en het opleggen van straffen en maatregelen.
Voor voorbeelden van misdrijven zie misdrijven in het Wetboek van Strafrecht en de hiervoor genoemde wetten.
België.
De term "misdrijf" is in het Belgisch strafrecht een overkoepelende term voor alle gedragingen die in strijd zijn met de strafwet en waarop een straf is gesteld. Een misdrijf bestaat traditioneel uit een "materieel" (de gedraging) en een "moreel" (de schuld) bestanddeel. Deze visie wordt door sommige auteurs echter op kritiek onthaald. Zo zou ze onvoldoende verfijnd zijn. De "Leuvense misdrijfleer" pleit dan ook voor het gebruik van vier constitutieve elementen, namelijk de "delictstypiciteit", de "wederrechtelijkheid", de "schuld" en de "strafwaardigheid".
Elementen voor het bestaan van het misdrijf.
Vier elementen moeten aanwezig zijn zodat men kan spreken van een misdrijf:
Als een van deze elementen ontbreekt, is er geen sprake van een misdrijf en kan men aldus niet worden vervolgd.
Delictstypiciteit.
Delictstypiciteit omvat een materieel en een moreel bestanddeel. Elk misdrijf heeft een materieel en een moreel bestanddeel.
(a) Materieel bestanddeel.
Het materieel bestanddeel wordt gevormd door een bepaalde handeling of een bepaald verzuim (dus ook door iets niet te doen kan het materieel bestanddeel worden vervuld).
Het materieel bestanddeel vereist dat er sprake is van een uiterlijk waarneembare gedraging die krenkend of gevaarlijk is voor de beschermde waarden of rechtsgoederen. Het materieel bestanddeel van het misdrijf moet voldoende afgeleid kunnen worden uit de delictomschrijving. Het materieel bestanddeel van het misdrijf opzettelijke slagen luidt in artikel 398 Sw. bijvoorbeeld: "Hij die (..) verwondingen of slagen toebrengt".
Niet enkel positieve daden, maar ook onthoudingen kunnen strafbaar worden gesteld, wat bijvoorbeeld het geval is bij schuldig verzuim uit art. 422"bis" Sw.: "hij die verzuimt hulp te verlenen of te verschaffen aan iemand die in groot gevaar verkeert, hetzij hij zelf diens toestand heeft vastgesteld, hetzij die toestand hem is beschreven door degenen die zijn hulp inroepen".
(b) Moreel bestanddeel.
Elk misdrijf heeft een moreel bestanddeel (of schuldbestanddeel), zelfs indien de strafbaarstelling er niet expliciet een voorschrijft (in dat geval volstaat het algemeen opzet of onachtzaamheid, zie hieronder). Op deze regel bestaan er volgens het Hof van Cassatie geen uitzonderingen: er bestaan geen materiële misdrijven in het Belgisch strafrecht zonder een moreel bestanddeel (ook voor verkeersmisdrijven is bijvoorbeeld een moreel bestanddeel vereist).
Met betrekking tot de invulling van het moreel bestanddeel wordt er in de rechtsleer een onderscheid gemaakt tussen de schuldvormen 'opzet' ("dolus") en 'onachtzaamheid' ("culpa"). Soms wordt er nog een derde categorie aan toegevoegd, 'schuld door wetsinbreuk'.
Opzet.
Bij opzettelijke misdrijven wordt de vereiste van het moreel bestanddeel in principe vervuld wanneer er sprake is van 'algemeen opzet'. Dit houdt in dat men "wetens en willens" een verboden daad stelt of men verzuimt een geboden handeling te stellen. Wanneer de strafbaarstelling geen moreel bestanddeel voorschrijft, volstaat algemeen opzet. 
Niettemin kan de strafbaarstelling expliciet een 'bijzonder opzet' voorschrijven. In dit geval kan er gezegd worden dat de dader 'kwaad opzet' ("dolus malus") had. Voorbeelden van bijzonder opzet zijn:
Tot slot is er ook nog sprake van 'gans bijzonder opzet'. Een voorbeeld hiervan is gijzeling (artikel 347bis Sw.)): de vrijheidsberoving van het slachtoffer wordt verricht met de bedoeling dat deze borg staat voor de voldoening van een bevel of een voorwaarde (bv. losgeld). Zonder deze bedoeling is er slechts sprake van onrechtmatige vrijheidsberoving. 
De rechtsleer hanteert ook de volgende modaliteiten van het opzet:
Onachtzaamheid.
Men spreekt van onachtzaamheid wanneer de dader de strafwet overtreedt uit gebrek aan voorzorg of voorzichtigheid. Onachtzaamheid is enkel strafbaar als de wet het uitdrukkelijk bepaalt.
Wederrechtelijkheid.
Wanneer de dader geen rechtvaardigingsgronden kan inroepen, is de voorwaarde van wederrechtelijkheid vervuld. Er zijn vier omstandigheden waardoor een strafbaar feit zijn wederrechtelijk karakter verliest:
Schuld.
Indien er geen schulduitsluitingsgronden bestaan waarop de dader zich kan beroepen, is voldaan aan de voorwaarde van schuld. De schulduitsluitingsgronden zijn:
Strafwaardigheid.
Bij een gebrek aan strafuitsluitende verschoningsgronden is de gedraging strafwaardig. Strafuitsluitende verschoningsgronden kunnen enkel worden aangenomen indien ze worden voorgeschreven door de wet, bijvoorbeeld:
Overzicht.
In België spreekt men van een kwantitatieve driedeling van strafbare gedragingen. Er zijn, wettelijk vastgelegd, drie categorieën van misdrijven, ingedeeld op basis van de straffen die op dat misdrijf staan:
Om te weten in welke categorie een misdrijf valt, moet er gekeken worden naar de straf die de wet op het misdrijf stelt.
Wijzigen van categorie.
Door de wet.
Wanneer er sprake is van strafverzwarende omstandigheden (bijvoorbeeld geweld) of strafverminderende omstandigheden (bijvoorbeeld poging).
Tijdens het onderzoek.
Een misdrijf kan van categorie veranderen door "correctionalisering" (misdaad wordt wanbedrijf) of "contraventionalisering" (wanbedrijf wordt overtreding) (zie het stuk over verzachtende omstandigheden). Bijvoorbeeld wanneer in de wet staat dat de schending gestraft kan worden met 10 jaar opsluiting, maar het Openbaar Ministerie besluit over te gaan tot "correctionalisering", dan wordt dit een wanbedrijf, waardoor het feit nog met maximaal 5 jaar gevangenisstraf kan bestraft worden.
Na het invoeren van de wet Potpourri II in 2016 was het mogelijk om eender welk misdrijf te correctionaliseren. Voordien was dit enkel mogelijk voor misdrijven met een corresponderende gevangenisstraf van maximaal 20 jaar. De concrete verandering hield in dat bijvoorbeeld moord, waarvan de maximumstraf levenslange opsluiting/gevangenisstraf is, vanaf 2016 door de correctionele rechtbank kon worden berecht. Deze veralgemening werd echter vernietigd door het Grondwettelijk Hof bij arrest van december 2017 wegens strijdigheid met het gelijkheidsbeginsel (artt. 10-11 Gw.).
Door de rechtbank.
De categorie van het misdrijf wordt definitief bepaald door de straf die wordt gevonnist.
Belang.
Het onderscheid is van (technisch) belang voor de procedureregels die gevolgd moeten worden. Het verschil tussen de voorlopige en definitieve aard van het misdrijf zou problemen kunnen scheppen. Een voorbeeld is de duur van de verjaringstermijn waarbinnen de straf gevorderd moet worden: voor overtredingen is dat 6 maanden, voor wanbedrijven 5 jaar, voor misdaden 10 of 15 jaar.
Het onderscheid is ook van belang voor een aantal regels van materieel strafrecht: er gelden voor de verschillende categorieën andere regels in verband met opzet, deelneming, poging, herhaling, samenloop.
Common law.
In de Verenigde Staten en andere landen met een common law-stelsel, kent men net zoals in België een driedeling: "infractions" zijn overtredingen, "misdemeanors" zijn wanbedrijven en "felonies" zijn misdaden. Daarnaast kennen common law-systemen het begrip "tort" dat wordt gebruikt voor gedragingen en (rechts)handelingen die afwijken van hetgeen tussen partijen is afgespoken, in het oud-Romeins recht het delict.

</doc>
<doc id="20476" url="https://nl.wikipedia.org/wiki?curid=20476" title="36">
36

Het jaar 36 is het 36e jaar in de 1e eeuw volgens de christelijke jaartelling.

</doc>
<doc id="20477" url="https://nl.wikipedia.org/wiki?curid=20477" title="Nefertiti">
Nefertiti

Nefertiti (ook wel Nefertete, Nofretete) was koningin van de 18e dynastie van Egypte en heerste als grote koninklijke vrouwe aan de zijde van Achnaton, de farao die over Egypte regeerde aan het begin van het Nieuwe Rijk, van 1352 v.Chr. tot 1338 v.Chr., tijdens de Amarna-periode. Haar naam Nefertiti betekent "De schone is gekomen". Nefertiti dankt een groot deel van haar bekendheid aan haar buste die bewaard wordt in het Neues Museum in Berlijn.
Titels.
Nefertiti beschikte over de koninklijke titels:
Afkomst.
Haar afkomst is niet met zekerheid vastgesteld. Een hypothese zegt dat zij een dochter zou geweest zijn van Eje die na Toetanchamon vier jaar als farao zou geregeerd hebben maar daarvoor diverse hoge functies had bij zijn voorgangers. Volgens sommigen zou hij een broer of halfbroer geweest zijn van Teje, de Grote koninklijke vrouwe in de 18e dynastie van Egypte aan de zijde van farao Amenhotep III.
Volgens andere hypotheses was zij Tadukhipa een Hurritische prinses uit het koninkrijk Mitanni, de dochter van Tushratta. Deze hypothese wordt door vele onderzoekers echter als weinig waarschijnlijk afgedaan. Deze hypothese was gebaseerd op de naam van de koningin, die er op zou wijzen dat ze uit het buitenland was aangekomen, maar Nefertiti is wel degelijk een Egyptische naam zoals werd bevestigd door de Franse egyptoloog Jean Yoyotte die specificeert dat het een van de namen van de godin Hathor is.
Levensloop.
Kinderen.
Dochters.
De eerste afbeeldingen van Nefertiti en haar dochters zijn terug te vinden in Thebe. In het beschadigde graf (graf TT188, in de necropolis van El-Khokha in Thebe) van Achnatons kamerheer Parennefer wordt Amenhotep IV vergezeld door een koninklijke dame van wie men denkt dat het Nefertiti is. De koning en koningin worden getoond terwijl ze Aton aanbidden. In de tijd dat Amenhotep nog resideerde in Thebe liet hij ook een aantal tempels bouwen in Karnak. Een van die tempels, het huis van Benben was opgedragen aan Nefertiti. Ze werd afgebeeld met haar oudste dochter Meritaton en in sommige scènes werd ook de tweede dochter Meketaton afgebeeld. Hier werden, naast de taferelen die Nefertiti voorstellen als koningin die haar echtgenoot vergezelt, ook al afbeeldingen gevonden die Nefertiti voorstellen in acties die normaal aan de heerser waren voorbehouden zoals het bestraffen van gevangenen.
Wanneer haar huwelijk met Amenhotep IV of Achnaton plaatsvond is niet met zekerheid vastgesteld, zelfs niet of dit voor of na de troonsbestijging van Amenhotep IV was. Wel staat vast dat Nefertiti in de eerste regeringsjaren van Amenhotep al twee dochters had namelijk Meritaton (1356 v.Chr.) en Maketaton. Deze twee dochters zijn terug te vinden op de grenssteles van de stad Achetaton (de horizon van Aton), de stad die gesticht werd in het vijfde jaar van de regering van Achnaton. Nadien kreeg het koninklijk paar nog vier dochters namelijk Anchesenamon in het zevende regeringsjaar, en voor het twaalfde regeringsjaar volgden nog Neferneferuaton, Neferneferure (jaar 9 -10) en Setepenre(jaar 10-11). In een ander graf, dat van de gouverneur van Thebe Ramose zien we Nefertiti achter Amenhotep in een ceremonie ter ere van de gouverneur.
Toetanchamon.
Tegenwoordig wordt dikwijls aangenomen dat de enige zoon van Achnaton, Toetanchamon, geen kind van Nefertiti was. Recent DNA-onderzoek toonde aan dat hij de zoon zou geweest zijn van Achnaton en diens zus waarnaar verwezen wordt als de "Younger Lady". Uit hetzelfde onderzoek blijkt dat Achnaton en de Younger Lady beiden kinderen waren van Amenhotep III en koningin Tiy en dus volle broer en zus. Maar om correct te zijn moet men eigenlijk mummie KV55 en KV35YL zeggen in plaats van Achnaton en de Younger Lady en er zijn natuurlijk nog volop speculaties aan de gang wie KV55 geweest is. Zahi Hawass associeert de mummie met Achnaton en de antropoloog Joyce Filer identificeert de mummie met Smenchkare uit de 18e dynastie. In beide gevallen zou dit Nefertiti en Kiya uitsluiten als kandidaten voor vereenzelviging met de Younger Lady omdat geen van beiden de titel voerden van "zuster van de koning” of "dochter van de koning".
Maar KV35YL wordt ook vereenzelvigd met Meritaton de oudste dochter van Nefertiti en echtgenote van Smenchkare gebaseerd op de allelen geërfd door Toetanchamon. Meritaton zou dan getrouwd zijn met haar oom zodat Toetanchamon dan een kleinzoon langs moeders zijde van Achnaton zou zijn. Maar omdat de Younger Lady het mitochondriaal DNA van Teye of haar moeder Thuya heeft, zou dit betekenen dat ook Nefertiti een mitochondriale relatie met Thuya zou moeten hebben.
Men heeft zelfs gesuggereerd dat KV35YL eigenlijk Nefertiti zou zijn. Dit zou betekenen dat Achnaton met zijn zus trouwde en dat zij de ouders van Toetanchamon zouden zijn. Nefertiti zou dan dezelfde persoon zijn als Smenchkare en die naam hebben aangenomen toen zij het rijk overnam na de dood van Achnaton (zie ook de sectie "Koningin").
Koningin.
In zijn vierde regeringsjaar brak Amenhotep met de Amoncultus en ging over op de monotheïstische Atoncultus. In zijn vijfde regeringsjaar wijzigde hij zijn naam in Achnaton (de levende geest van Aton) en werd Nefertiti’s naam uitgebreid tot Neferneferuaton-Nefertiti. Nefer-neferu-aton staat voor: "diegene waarin de volmaaktheid van Aton volmaakt is". Het koninklijk paar en hun hofhouding vestigden zich in de nieuwe hoofdstad Achetaton.
Nefertiti speelde een belangrijke rol zowel in het politieke als in het religieuze leven tijdens de regering van Achnaton. De al algemeen sterke positie van de vrouw in het oude Egypte werd door Achnaton nog verder uitgebreid. Nefertiti werd blijkbaar door hem minstens symbolisch betrokken bij het uitoefenen van de macht. De blauwe kroon die ze draagt op de beroemde buste in het Neues Museum van Berlijn werd voor haar ontwikkeld als een tegenhanger van de chepresch, de overwinningskroon van de farao. Ze werd ook meermaals afgebeeld bij handelingen die normaal voorbehouden waren aan de farao.
Inscripties in de graven van Huya en Meryre die werden gedateerd op het twaalfde jaar, de tweede maand en de achtste dag tonen een huldiging van het koningspaar door de volkeren van het noorden (Kharu: Syrië en Palestina) en die van het zuiden (Koesj: Nubië) die geschenken aanbrengen voor Achnaton en Nefertiti. De taferelen in beide graven stellen hetzelfde voor maar zijn verschillend. In het graf van Huya, de hofmeester van koningin Teye zien we het koninklijke paar die in hun gouden draagstoel naar de plechtigheid gebracht worden, in het graf van Meryre, de hofmeester van Nefertiti, werd Achnaton afgebeeld met Nefertiti en hun zes dochters die de plechtigheid volgen gezeten in een kiosk. Omstreeks die tijd zou ze zijn aangesteld tot co-regente met een status gelijk aan die van de farao. Dit wordt onder meer bevestigd door het feit dat haar naam is aangetroffen met de volle koninklijke cartouche eromheen, en niet die van een koningin.
Men heeft lang gedacht dat na het 14e jaar van de regering van Achnaton, Nefertiti volledig uit beeld was verdwenen. Allerlei theorieën hierover werden druk bediscussieerd door de egyptologen. Zo heeft men gedacht, op basis van een aantal oesjabti fragmenten met inscripties over Nefertiti, dat ze was overleden tijdens een epidemie. Een andere theorie stelde dat ze in ongenade was gevallen en vervangen door Kiya. Maar de vrijwillige vernieling van inscripties op monumenten voor een koningin van Achnaton bleken na grondig onderzoek betrokken te zijn op deze Kiya wiens naam vervangen werd door Meritaton.
Maar een recente ontdekking van Athena Van der Perre, egyptologe aan de KU-Leuven toont aan dat Nefertiti in het zestiende regeringsjaar van Echnaton, in het seizoen van de overstromingen (Akhet) nog leefde als "de grote koninklijke gemalin, zijn geliefde, de dame van de twee landen, Neferneferuaten Nefertiti". Van der Perre ontcijferde een tekst in het hiëratisch die werd aangetroffen in een steengroeve in Dayr Abu Hinnis, waar stenen werden gekapt voor de bouwprojecten van Echnaton in Achetaton. De tekst die met okerverf op de rots is geschilderd stamt uit het zestiende regeringsjaar van Achnaton en noemt Nefertiti als de gemalin van Achnaton. Deze ontdekking zet alle theorieën over het verdwijnen van Nefertiti op de helling.
Sommige onderzoekers denken dat Nefertiti zelf als farao geregeerd zou hebben na de dood van Achnaton als farao Neferneferuaton. Neferneferuaton was een vrouwelijke farao die geregeerd heeft van 1334 tot 1332 v.Chr. tussen de dood van Achnaton en de regeerperiode van Toetankhamon. Ook na het aantreden van Toetankhamon zou ze nog invloed hebben uitgeoefend. Het is zeer waarschijnlijk dat ze stierf voor Toetankhamon zijn originele naam Toetankhaton wijzigde als teken dat de Amon-cultus in ere was hersteld en Thebe weer als hoofdstad werd gebruikt.
Dood.
Er zijn heel wat theorieën over het overlijden en de begrafenis van Nefertiti, maar tot op heden is er geen enkel materieel bewijs gevonden. De kans is groot dat Nefertiti oorspronkelijk in Achet-Aton begraven werd, maar dat haar mummie later naar de Vallei der Koningen bij Thebe werd overgebracht, zoals die van haar echtgenoot Achnaton. Er zijn twee mummies gevonden die in de loop der tijden als de mummie van Nefertiti werden aangezien, maar van deze toewijzingen is men vandaag teruggekomen.
De eerste was de "Younger Lady", die uitvoerig in de sectie "Toetanchamon" behandeld wordt. De tweede werd de "Elder Lady" genoemd en werd op haar beurt met Nefertiti geassocieerd. Men schatte op basis van het gebit dat de mummie van een vrouw midden in de dertig of vroeg in de veertig was, wat overeenkwam met de geschatte overlijdensleeftijd van Nefertiti. Bovendien vond men een gelijkenis tussen onafgewerkte bustes van de koningin en de mummie. Maar recente DNA-testen wezen uit dat het DNA van de mummie zeer nauw aanleunt tegen het DNA van een haarlok van koningin Teye die in het graf van Toetanchamon gevonden werd en dat het dus naar alle waarschijnlijkheid over haar gaat. Op 11 augustus 2015 liet de Engelse archeoloog Nicholas Reeves weten aanwijzingen te hebben dat Nefertiti verborgen ligt achter de tombe van haar zoon Toetanchamon die via een dichtgemetselde gang te bereiken is.
Buste.
Een borstbeeld van Nefertiti, naar wordt aangenomen gemaakt door de beeldhouwer Thoetmoses, staat in het Neues Museum in Berlijn. De buste werd ontdekt door Ludwig Borchardt in 1912 in wat eens het atelier geweest was van de beeldhouwer Thoetmoses in el-Amarna. Het beeld wordt gedateerd op ca. 1340 v.Chr. Behalve het ontbrekende linkeroog, een kleine beschadiging aan de blauwe kroon en aan de oren is het borstbeeld intact gebleven. De buste is een prachtig voorbeeld van het kunnen van de Egyptische kunstenaars in het realistisch weergeven van het menselijk gezicht, alleen de ogen zijn een beetje gestileerd. Het compleet ontbreken van haar is uniek voor Egypte tot aan de Amarna-periode.
Een onderzoek met computertomografie in 1992 toonde aan dat de buste bestaat uit een kern van kalksteen die met verscheiden lagen stucco is bepleisterd. De complexe meerlagige constructie was voldoende om theorieën over een moderne vervalsing met hedendaagse technieken naar de prullenmand te verwijzen. Dit onderzoek toonde ook aan dat er substantiële verschillen waren tussen de trekken van de kern en van het beeld zoals het er aan de buitenkant uitziet, maar het binnenbeeld was geenszins een onpersoonlijk model dat door de bovenliggende stucco laag gepersonaliseerd werd, maar een origineel en precies uitgevoerd kunstwerk.
Varia.
In 2007 publiceerde de Amerikaanse schrijfster Michelle Moran de historische roman "Nefertiti" over het leven van deze koningin en haar zuster Mutnedjmet en de intriges in en rond haar paleis.

</doc>
<doc id="20478" url="https://nl.wikipedia.org/wiki?curid=20478" title="Willem Barents">
Willem Barents



</doc>
<doc id="20480" url="https://nl.wikipedia.org/wiki?curid=20480" title="Eigendom">
Eigendom

Eigendom in juridische zin is het recht van een rechtssubject om over een zaak (stuk grond, voorwerp, hoeveelheid contant geld enz.) of goed naar eigen goeddunken te beschikken en anderen van deze beschikking in - of uit te sluiten. Wanneer een natuurlijke persoon iets in eigendom heeft heet dit particulier-, privaat- of privé-eigendom; iets dat eigendom is van een gemeenschap heet gemeenschappelijk of collectief eigendom; eigendom in handen van een staat heet publiek eigendom of staatseigendom. De rechthebbende van de eigendom van een zaak of goed wordt eigenaar genoemd. Sinds de afschaffing van het feodalisme heeft iedere burger in België en Nederland het recht goederen in eigendom te hebben.
In het dagelijks spraakgebruik en in andere wetenschappen dan het recht wordt bezit vaak als synoniem van eigendom gebruikt. Zowel het Belgisch als het Nederlands recht maakt hier echter een onderscheid: bezit is hier slechts het feitelijk "kunnen" beschikken over een zaak — de zaak kan bijvoorbeeld ook geleend, gehuurd, gepacht of gestolen zijn. In deze laatste gevallen is juridisch sprake van houderschap (of detentie), niet van eigendom.
De manier waarop eigendom in een samenleving is geregeld is een van de meest fundamentele onderdelen van een maatschappijordening, omdat dit de economische verhoudingen bepaalt: wie is eigenaar van grond, delfstoffen of industrie, in het Marxisme schaarse productiemiddelen genoemd? Deze vraag heeft in de loop van de geschiedenis conflicten opgeleverd, variërend van filosofisch debat tot oorlogvoering. In de Amerikaanse, Franse en Russische revolutie speelden eigendomsrechten een centrale rol. Vanaf de Tweede Wereldoorlog tot eind jaren tachtig van de 20e eeuw waren eigendomsrechten een bron van conflicten in Oost-West verhoudingen. Tegenwoordig is het recht op eigendom als grondrecht in vrijwel alle nationale grondwetten van staten ter wereld opgenomen.
Begripsgeschiedenis.
Er bestaat geen wereldwijd geldend begrip voor eigendom, de belangrijkste regionale mensenrechtenverdragen bevatten wel artikelen over het recht op eigendom en het is als grondrecht in vrijwel alle nationale grondwetten van staten ter wereld opgenomen.
Liberale opvattingen.
Het hedendaagse eigendomsbegrip in West-Europa en de Verenigde Staten vindt zijn oorsprong in het liberale denken van de vroegmoderne tijd. Van de vroege liberalen meenden Hobbes en Hume dat eigendom in particuliere hand een onnatuurlijk verschijnsel was, en dus enkel ingesteld kon worden door de staat: in de natuurtoestand behoort de aarde aan de gehele mensheid toe.
Een andere filosofie van de eigendom is te vinden bij John Locke. Het alleenbeschikkingsrecht op land rechtvaardigde Locke op basis van productieve arbeid: in zijn tweede "Treatise on Government" poneerde Locke eerst dat ieder mens eigendom over zijn lichaam heeft, en daarmee eigendom over de vruchten van zijn arbeid. Zijn stelling luidt dan, dat het eigendomsrecht op grond overgaat op degene die de grond bebouwt, doordat deze zijn arbeid en de grond met elkaar vermengt. Hier voegde hij aan toe dat de vruchten van de arbeid van een knecht aan de baas toekwamen, niet aan de knecht, en ook voor slavernij maakte hij een uitzondering.
Locke zette zich met zijn theorie af tegen de feodale rechten die in het zeventiende-eeuwse Europa nog opgeld deden, en was grotendeels gebaseerd op een geïdealiseerde voorstelling van de Europese kolonisatie van Amerika, waar Locke zelf als investeerder bij betrokken was. Op Europa, waar de eigendom van alle grond al vergeven was, was zijn theorie nauwelijks van toepassing. Een probleem met Lockes voorstelling van zaken is dat de oorsprong van eigendom als vreedzaam wordt voorgesteld, terwijl deze in werkelijkheid aan beide zijden van de oceaan een gewelddadig proces was: in Amerika betekende het de onteigening van de Indianen door koloniale oorlogen, in Europa het proces van gedwongen omheining en verdrijving van boeren van hun land.
Socialistische opvattingen.
De Franse revolutie legde eigendom vast als een "droit inviolable et sacré", een "onschendbaar en heilig recht". Met de opkomst van het industriële kapitalisme kwam echter ook de socialistische kritiek op het eigendomsrecht tot stand: de socialisten zagen dat er een klassenmaatschappij was ontstaan met een groot verschil tussen de eigenaars en de niet-eigenaars van grond en productiemiddelen. De vraag naar de aard van eigendom werd expliciet gesteld door Pierre-Joseph Proudhon, in "Wat is eigendom?" (1840), met als conclusie: "eigendom is diefstal". De anarchist Proudhon nam Lockes woorden serieus en dreef het rechtenvertoog van de liberalen tot zijn uiterste conclusie: als eigendom het gevolg is van arbeid, zei Proudhon, dan is het systeem van loonarbeid onrechtvaardig, aangezien de ontvanger van loon geen eigendom verkrijgt over hetgeen hij produceert.
De kritiek van de eigendom werd nog verder gedreven door Karl Marx, die meende dat Proudhon was blijven steken in de liberale rechtsverhoudingen; net als Hobbes en Hume herkende Marx in de instelling van eigendom een functie van het staatsgeweld (de zgn. primitieve accumulatie). Marx en Engels pleitten in het "Communistisch manifest" (1848) voor de revolutionaire afschaffing van het burgerlijk-liberale stelsel van eigendom en vervanging daarvan door collectieve vormen van eigendom, waarin in ieder geval de productiemiddelen (grond en kapitaalgoederen) door de werkenden beheerd zouden worden. Zij zagen in de kapitalistische maatschappij, met haar neiging om eigendom in de handen van weinigen te concentreren, een natuurlijke voorloper van de communistische maatschappij.
De marxistische idee van eigendom werd in Europa op grote schaal, althans in naam, in de praktijk gebracht in marxistisch-leninistische staten. De eigendom van productiemiddelen was hier echter voornamelijk staatseigendom, niet collectieve eigendom, gerechtvaardigd met de idee dat de staat het volk vertegenwoordigde. Eigendom van consumptiegoederen was wel particulier en sommige van deze staten stonden eigendom van kleine ondernemingen toe.
Sinds de val van de communistische staatsvormen in Europa is de particuliere vorm van eigendom opnieuw de dominante vorm, hoewel democratisch opgestelde wetten overwegend aan overheden de mogelijkheid bieden om hier beperkingen aan op te leggen, binnen de grenzen van het recht.
Op kleine schaal werden en worden de ideeën in de praktijk gebracht door samenwerkende burgers die onder meer bedrijven, banken, ziekenhuizen, winkels en productiemiddelen in collectieven en coöperaties bedrijven waar alle deelnemers gezamenlijk eigenaar zijn en opbrengsten aan alle deelnemers toekomen.
Juridisch.
Oudheid, Middeleeuwen en Verlichting.
De manieren waarop bezit, eigendom en eigendomsoverdracht geregeld zijn, kent sinds de ons bekende oudheid veel verschillende vormen. Het wetboek van de Babylonische koning Hammurabi uit circa 1750 v. Chr. kent een regel voor eigendomsverkrijging door verjaring. Een voorbeeld uit het Romeinse recht is de mancipatio. Van vroeg middeleeuwse Germaanse stammen wordt vermoed dat er geen privé-eigendom bestond, alles hoorde aan de stam dus als iemand overleed was het niet nodig de erfenis te verdelen.
In Engeland kwam in 1215 het Magna Carta tot stand waar rechtsbedeling en eigendom als de twee belangrijkste rechten voor de opstandige adel verankerd werden.
Nederland heeft in de vroege middeleeuwen, net als heel Europa ten noorden van de Alpen, een wijdverbreid stelsel van gemeenschappelijk gebruik door kleine boeren van eigendom van een grootgrondbezitter als de kerk, koning, hertog of graaf gekend. Zo konden de bewoners van een groter dorp of stad van voedsel, kleding en schoeisel worden voorzien. Begrippen als de brink en de meent stammen uit die tijd.
Volgens recent onderzoek kenden de inheemse bewoners van de Verenigde Staten waarmee de Nederlandse kolonisten in contact kwamen, omstreeks 1626 geen eigendom van grond. De gouverneur van de Nieuw-Nederland, Peter Minuit sloot in dat jaar een overeenkomst waarbij hij meende een enorm stuk land te hebben verworven voor 60 gulden. De handel wordt vaak afgeschilderd als een sluwe zet van de Nederlanders maar Russell Shorto toonde in een in 2004 uitgegeven boek aan, dat de indianen het begrip van wettelijk eigendom van land niet kenden. Ze dachten bij de overeenkomst waarschijnlijk dat ze de grond tijdelijk aan de Nederlanders verhuurden of hen tijdelijk het recht gaven om de grond met hen te delen.
Het gedachtegoed van de grote schrijvers uit de verlichting leidde tot een algemene scepsis tegenover gemeenschappelijk eigendom. Dat had in Nederland tot gevolg dat gemeenschappelijk eigendom niet in het Burgerlijk Wetboek is opgenomen. Desondanks kent de Nederlandse praktijk veel gemeenschappelijk eigendom, onder meer door het huwelijksvermogensrecht dat tot 2018 gold, waardoor mensen die in het huwelijk traden van rechtswege gezamenlijk eigenaar werden van dat wat voorheen privévermogen was. Ook veel erfenissen zijn vanaf overlijden tot de verdeling gemeenschappelijk eigendom van de erfgenamen.
Gedurende lange tijd werden in meerdere culturen grote groepen mensen uitgesloten als het om het recht op eigendom ging, zoals vrouwen, vreemdelingen en horigen. In Nederland konden getrouwde vrouwen tot 1957 niet zelfstandig eigendom verwerven, in België tot 1958.
Napoleontisch recht.
Eigendom bestaat uit drie componenten:
Belgisch recht.
Op 1 september 2021 trad in België een nieuw boek 3 goederenrecht in werking. De wetgever had als doel het goederenrecht meer functioneel te maken in plaats van zuiver conceptueel, wat zou moeten resulteren in een grotere rechtszekerheid. De definitie van het eigendomsrecht staat in artikel 3.50 BW:
Deze omschrijving ziet ook op onlichamelijke goederen en beperkt zich dus niet enkel tot lichamelijke goederen.
Nederlands recht.
Eigendom is geregeld in Boek 5 van het Nederlandse Burgerlijk Wetboek.
Artikel 1, eerste lid luidt:
Bij een goed dat geen zaak is, wordt in de wet het begrip eigendom meestal niet gebruikt, maar in plaats daarvan het begrip vermogensrecht. Toch worden aandeelhouders van een vennootschap in het spraakgebruik soms aangeduid als de juridische eigenaren. Aandelen en certificaten van aandelen verschaffen bepaalde rechten met betrekking tot de vennootschap.
Het tweede lid zegt: "Het staat de eigenaar met uitsluiting van een ieder vrij van de zaak gebruik te maken, mits dit gebruik niet strijdt met rechten van anderen en de op wettelijke voorschriften en regels van ongeschreven recht gegronde beperkingen daarbij in acht worden genomen."
Het derde lid zegt: "De eigenaar van de zaak wordt, behoudens rechten van anderen, eigenaar van de afgescheiden vruchten."
Een belangrijk deel van het Nederlandse woningbestand kent gemeenschappelijk eigendom, woningen staan veelal op naam van beide partners.
Zie ook Gemeenschap (juridisch).
Duits recht.
Artikel 14 van de Duitse Grondwet (Grundgesetz):
Hier wordt het erfrecht apart als beschermingswaardig genoemd om uit te drukken dat men niet alleen kan beschikken over de eigendom bij leven, maar ook bij overlijden. Dit heeft te maken met de massale onteigeningen van burgers die door de Nazi-dictatuur als 'Jood' werden bestempeld in de aan de huidige Grondwet voorgaande periode, ook van bezittingen nadat ze vermoord waren. Bijzonder ten opzichte van Nederlandse wetgeving is het vastleggen in lid 2 van een belangrijke verplichting voor de eigenaar.
De Duitse hoogste rechter, het Bundesgerichtshof, bepaalde in een arrest uit 2004 dat zowel de testeervrijheid van een erflater door de grondwet is beschermd als het recht van erfgenamen om het geërfde vermogen daadwerkelijk te ontvangen en te kunnen behouden.
En in het Duits Burgerlijk Wetboek, Bürgerliches Gesetzbuch (BGB), artikel 903:
Europees Verdrag voor de Rechten van de Mens.
Artikel 1 van het Eerste Protocol van het Europees Verdrag voor de Rechten van de Mens (EVRM) bepaalt:Iedere natuurlijke of rechtspersoon heeft recht op het ongestoord genot van zijn eigendom. Aan niemand zal zijn eigendom worden ontnomen behalve in het algemeen belang en onder de voorwaarden voorzien in de wet en in de algemene beginselen van internationaal recht.
De voorgaande bepalingen tasten echter op geen enkele wijze het recht aan, dat een staat heeft om die wetten toe te passen, die hij noodzakelijk oordeelt om het gebruik van eigendom te reguleren in overeenstemming met het algemeen belang of om de betaling van belastingen of andere heffingen of boeten te verzekeren.Dit wordt de vrijheid van het ongestoord genot van eigendom genoemd, of het grondrecht op eigendom.
Het Europees Hof voor de rechten van de Mens (EHRM) gaat ervan uit dat het begrip eigendom zoals beschermd door het EVRM, een autonome betekenis heeft die niet afhankelijk is van de definiëring in het nationale recht van de betrokken staten. Het eigendomsrecht dat hier wordt bedoeld is ruimer dan het eigendomsrecht uit het Nederlandse en Belgische privaatrecht (goederenrecht) en omvat bijvoorbeeld pachtrechten en huurrechten. De Engelse tekst van het EVRM spreekt ook niet van "properties", eigendom (behalve in de artikeltitel), maar van "possessions", bezittingen.
Deze bepaling "creëert" geen eigendomsrechten, doch "beschermt" bestaande rechten (arrest Anheuser-Busch). In het Nederlands zou het duidelijker zijn om van "vermogensrechten" te spreken, dat wil zeggen op geld waardeerbare rechten, waartoe niet alleen eigendom maar ook bijv. rechtsvorderingen behoren. Verdragsstaten hebben de ruimte bij nationale wetgeving in het algemeen belang beperkingen op het gebruik van eigendom vast te leggen, er mag door wetgever geen onderscheid worden gemaakt tussen burgers, ook niet in het erfrecht. (arrest Marckx/België).
Het grondrecht heeft in Nederland "horizontale werking", wat betekent dat burgers zich er niet alleen tegenover de staat op kunnen beroepen, maar ook tegenover andere burgers in privaatrechtelijke geschillen. Alle Nederlandse staatsorganen en instituties, waaronder de rechterlijke macht, hebben de grondrechten te respecteren en mee te wegen in alles wat ze doen.
Universele Verklaring van de rechten van de mens.
Hoewel niet bindend, schrijft artikel 17 UVRM het volgende voor:
Ieder persoon, hetzij alleenstaand of tot een collectiviteit behorend, heeft recht op eigendom.
Niemand mag op willekeurige wijze uit zijn eigendom ontzet worden.
Belgisch en Nederlands recht.
Bij het eigendomsrecht is er sprake van recht van genot, recht van gebruik en recht van beschikking.
Uit deze terminologie kunnen we afleiden dat de term eigendom alleen van toepassing is op stoffelijke objecten die voor menselijke beheersing vatbaar zijn (zie ook: Goederen en zaken). Van niet-stoffelijke objecten (vermogensrechten) is men geen eigenaar, doch "slechts" rechthebbende.
Een eigenaar mag binnen bepaalde grenzen alles met zijn of haar zaak doen. Het houdt in de regel zelfs het recht in om de zaak te vernietigen. Echter, het staat de eigenaar niet vrij om een zaak te gebruiken op een wijze die strijdig is met de wet, met de rechten van anderen of op een wijze die rechtsmisbruik oplevert.
Een eigenaar is meestal ook de bezitter van de zaak, maar dat hoeft niet. Als de zaak namelijk is gestolen of op andere wijze uit het bezit van de eigenaar is ontvallen blijft het eigendomsrecht overeind. De eigenaar is te allen tijde bevoegd om de zaak van iemand die haar zonder recht houdt op te eisen (art. 5:2 Nederlands BW). In een aantal gevallen kun je echter als eigenaar toch het nakijken hebben. Indien een dief de zaak namelijk verkoopt aan een derde die te goeder trouw is, beschermt de wet in bepaalde gevallen de nieuwe eigenaar en vergaat het eigendomsrecht van de originele eigenaar (zogenaamde derdenbeschermende bepalingen; zie ook: overdracht).
Verkrijging.
Eigendom kan op twee manieren worden verkregen: originair en derivatief. In het eerste geval had niemand tevoren de eigendom, zoals bij een "res nullius", een onbeheerde zaak waarvan de vorige eigenaar de eigendom welbewust heeft prijsgegeven (denk aan de inhoud van een vuilnisbak), of een zaak die zelfs nog nooit een eigenaar had. Nog een ander voorbeeld is een zaak die tevoren niet eens bestond, bij zaaksvorming. Bij derivatieve eigendomsverkrijging wordt het eigendomsrecht van de oude op de nieuwe eigenaar overgedragen. Meestal gebeurt dit in het kader van een overeenkomst, zoals koop/verkoop, schenking of inbreng in een vennootschap. Ook een huwelijkscontract is een overeenkomst waarbij eigendom overgedragen kan worden aan de huwelijksgemeenschap of aan de partner. Een eigendomsrecht kan ook overgedragen worden als onderdeel van een erfenis, door verjaring of door natrekking.
Overdracht.
Met betrekking tot eigendomsoverdracht kennen zowel het Belgisch recht als het Nederlands recht een "causaal stelsel" waarin de contractuele oorzaak ("causa") een constitutief vereiste voor geldige titel tot overdracht is. Een geldige titel ligt aan de basis van een geldige eigendomsoverdracht, is er geen geldige titel is er geen eigendomsoverdracht. Het Belgisch recht kent het consensuele stelsel, d.w.z. de louter verbintenisscheppende overeenkomst bewerkstelligt de overdracht (art. 1138 Belgisch BW). Juridisch word je door het afsluiten van een koop(-overeenkomst) dus eigenaar. Het Nederlands recht kent een leveringsstelsel. Juridisch wordt er verschil gemaakt tussen de geldige titel ("titulus") en de levering ("modus"). Bij een verbintenisscheppende overeenkomst (of andere verbintenis) kan slechts een "verplichting" ontstaan tot eigendomsoverdracht, maar die vindt in het algemeen pas plaats bij "bezitsverschaffing", het feitelijk overdragen van het verkochte goed. Bij onroerend goed is het niet voldoende dat de sleutels worden afgegeven aan degeen met wie een koopovereenkomst is gesloten, de wet stelt voor de levering een officele procedure bij de notaris als eis voor een geldige levering. De overdracht vereist dus een beschikkingsbevoegdheid opgebouwd uit een goederenrechtelijke overeenkomst en een leveringshandeling (waarin deze overeenkomst wordt uitgewerkt) (art. 3:84 Nederlands BW). Andere landen (bijv. Duitsland, Zuid-Afrika en Brazilië) waarvan de wet geen contractuele oorzaak vereist, kennen het "abstracte leveringsstelsel" volgens welke als er levering is maar geen geldige titel, er wel een eigendomsoverdracht is.
Erfrecht.
Eigendomsoverdracht bij overlijden, ofwel erfopvolging, is in België en Nederland wettelijk geregeld volgens het principe van de "saisine": de eigendom gaat direct bij overlijden over van erflater op de bij wet of testament genoemde erfgenamen, zij worden onder algemene titel gezamenlijk eigenaar van het gehele vermogen van de overledene inclusief schulden, ze worden partij bij alle overeenkomsten, ze continueren diens rechtspositie in alle opzichten. Deze rechtsopvolging onder algemene titel gaat in Nederland heel ver, aldus de Nederlandse Hoge Raad in het standaardarrest "Erven Gaasbeek" (Hoge Raad 23 juni 1989): erfgenamen zijn in beginsel gebonden aan alle door erflater aangegane overeenkomsten en zijn gehouden deze na te komen, zelfs overeenkomsten die onbevoegd waren overeengekomen. Direct bij overlijden zijn het dus de gezamenlijke erfgenamen die door erflater gesloten overeenkomsten kunnen opzeggen, gesloten opdrachten ongedaan kunnen maken of lopende vorderingen moeten voldoen.
Testeervrijheid, afwikkelvrijheid en beperkingen daarop.
Van de wettelijk regels voor eigendomsoverdracht bij overlijden kan worden afgeweken bij testament en in België ook bij erfrechtovereenkomst. Het eigendomsrecht van een erflater is in het erfrecht omgezet in het beginsel van de "testeervrijheid", men is vrij in de manier waarop men zijn eigendom na overlijden wil laten overgaan en vrij in de keus aan wie. Maar net als de contractsvrijheid is de testeervrijheid niet absoluut, in Nederland is limitatief opgesomd welke uiterste wilsbeschikkingen gemaakt kunnen worden en geldt dat kinderen recht hebben op minstens de legitieme portie, ongeacht wat er in een testament is bepaald. Testamentaire bepalingen die niet in lijn liggen met bepalingen van dwingend recht, de openbare orde of de goede zeden zijn nietig (art. 4:44 BW). In de huidige wet erfrecht is de testeervrijheid ingeperkt door de mogelijkheid te laten vervallen dat de erflater "over het graf heen kan regeren" door het benoemen van een testamentuitvoerder die in naam van de overledene nog zeggenschap had over de nalatenschap. Als hoofdregel is de uitoefening van eigendomsrechten over de nalatenschap vanaf het moment van overlijden bij de erfgenaam of gezamenlijke erfgenamen gelegd.
Bij de Belgische testamentuitvoerder en de Nederlandse testamentair executeur en het testamentair beschermingsbewind, ontnemen wettelijke regels erfgenamen tijdelijk het volledig zelfstandig beheer over de nalatenschap. Deze beperking van het ongestoord genot op eigendom kan worden gerechtvaardigd door het algemeen belang dat schuldeisers hebben bij voldoening van hun vorderingen of met de bescherming van mensen die zelf niet in staat worden geacht vermogen verstandig te beheren. Bij het Nederlands testamentair bewind mag een erflater nadere regels geven voor de bevoegdheden en verplichtingen van de bewindvoerder die niet zijn vastgelegd als dwingend recht. Het verruimen en beperken moet binnen de grenzen blijven van de bij uiterste wilsbeschikking ingestelde bewindsvorm, erfgenamen mogen ten aanzien van de nalatenschap niet een te geringe macht overhouden om nog als rechthebbende te kunnen gelden.
Driesterrenexecuteur niet rechtsgeldig.
In het notariaat en de estate-planning wordt wel aangenomen dat de eigendomsrechten van erfgenamen bij testament verder kunnen worden ingeperkt door creatie van de buitenwettelijke figuur "driesterrenexecuteur" of "afwikkelingsbewindvoerder." Dat was echter nadrukkelijk niet de bedoeling van wetgever. Een testamentair bewindvoerder heeft bij wet de bijzondere bevoegdheid gekregen zelfstandig bij de rechtbank de verdeling te vorderen zodat met het instellen van een testamentair bewind voor elke nalatenschapsafwikkeling een oplossing kan worden bereikt. Uit de parlementaire geschiedenis blijkt dat het niet de bedoeling van wetgever was, de bewindvoerder zelf de bevoegdheid tot verdeling te geven. De minister verklaart: "waarom zou daarnaast de mogelijkheid moeten worden geschapen, dat de erflater een derde zeggenschap zou kunnen verlenen bij het tot stand brengen der verdeling?". Later in de wetsgeschiedenis is bepaald, dat alleen het instellen van het bewind een uiterste wilsbeschikking is, niet de regeling van artikel 4:171 BW om de bevoegdheden en verplichtingen van de bewindvoerder nader in te vullen. Zijn door erflater bij testament voor het beheer van een nalatenschap aan een testamentair bewindvoerder teveel bevoegdheden gegeven die de eigendomsrechten van erfgenamen inperken en handelt een bewindvoerder naar deze buitenwettelijke bepalingen, kunnen deze bepalingen en de handelingen van de bewindvoerder voor nietig worden gehouden. Een eigendomsoverdracht door een bewindvoerder zonder toestemming van alle erfgenamen kan op grond daarvan door de rechter worden teruggedraaid en een notaris die daaraan meewerkte kan op de vingers worden getikt.
Intellectuele eigendom.
Vanaf de achttiende eeuw heeft het begrip "intellectuele eigendom" ingang gevonden als verzamelterm van voornamelijk auteurs-, octrooi- en merkenrechten. Juridisch is hier echter geen sprake van eigendom, al was het maar omdat deze rechten doorgaans slechts voor een beperkt aantal jaren gelden.
Waar het echte eigendomsrecht slechts betrekking kan hebben op stoffelijke zaken, heeft "intellectuele eigendom" in essentie betrekking op "informatie". Het gebruik van een zaak op een bepaald moment kan niet gedeeld worden, het gebruik van informatie wel: het is "niet rivaliserend", in economische termen). Dat maakt dat de argumenten voor "intellectuele eigendom" wezenlijk anders zijn (vooral economisch), en daarom ook kan wel voor alle "stoffelijke zaken" eigendom worden verkregen, doch slechts voor specifieke vormen van informatie, vastgelegd in diverse wetten, en geldt voor het overige het beginsel dat ideeën vrij zijn.
Rechtspersonen.
Rechtspersonen zijn abstracte entiteiten die door het recht persoonlijkheid toegekend gekregen hebben, waardoor ze op dezelfde wijze rechten en verplichtingen kunnen hebben als natuurlijke personen. Zij kunnen dus eveneens eigenaar van zaken worden.
Een wijdverbreid misverstand is de opvatting dat aandeelhouders (of soms de leden) eigenaar van de rechtspersoon zijn. Dit is echter onjuist, daar het in de meeste rechtsstelsels niet mogelijk is dat een persoon eigenaar van een ander persoon wordt ('slavernij'). De aandeelhouders hebben slechts de eigendom van de aandelen, die financiële, zeggenschaps- en informatierechten met betrekking tot de rechtspersoon verschaffen. Wel betekent dit dat ze in economische zin als 'eigenaar' kunnen worden aangemerkt (zie hieronder).
Juridische en economische eigendom.
Buiten het civiele recht wordt het begrip eigendom ruimer opgevat. Het is immers mogelijk dat met betrekking tot een zaak een derde bepaalde rechten verwerft, die zo omvattend zijn, dat deze derde een economisch belang bij de zaak krijgt. Hij wordt dan degene die belang heeft bij economische waardeveranderingen van de zaak en is derhalve economisch eigenaar. Het begrip is echter geen juridisch begrip en de werkelijke eigendom in juridische zin blijft berusten bij de oorspronkelijke eigenaar, die derhalve als juridisch eigenaar wordt aangeduid.
Wanneer een zaak bijvoorbeeld belast is met het recht van vruchtgebruik, zal de vruchtgebruiker alle opbrengsten verwerven en heeft hij dus het economisch belang bij de zaak. De blote eigenaar krijgt hooguit een vaste vergoeding. Economisch vertaalt dit zich in het feit dat de vruchtgebruiker een bepaalde waarde aan zijn recht moet toekennen. Ook in een (onder huidig Nederlands recht verboden) fiduciair eigendom geldt dit: de overdrager raakt zijn juridische eigendom kwijt maar behoudt de economische eigendom omdat het de bedoeling is dat de fiduciair eigenaar op een gegeven moment de zaak teruglevert en de overdrager de zaak bovendien mag blijven gebruiken.
Ook aandeelhouders worden economisch als eigenaars van de vennootschap gezien. Hierdoor wordt de waarde van hun aandelen gerelateerd aan de intrinsieke waarde van de onderneming. Het is echter mogelijk, bij wijze van bescherming tegen overname, de juridische en economische eigendom van aandelen te scheiden door ze te certificeren. De certificaten geven financiële rechten maar geen stemrechten en worden geplaatst, terwijl de echte aandelen gehouden worden door een Stichting Administratiekantoor (STAK). Ook kan een natuurlijk persoon of een topholding als economisch eigenaar worden gezien van een concern, daar deze de economische belangen en indirect ook beslissingsmacht heeft.
In het belastingrecht wordt eveneens scherp onderscheid gemaakt tussen juridische en economische eigendom. De economische eigenaar zal een groot deel (of zelfs het geheel) van de aan de zaak gerelateerde belastingplicht moeten dragen en de juridisch eigenaar krijgt een corresponderende korting doordat zijn eigendom lager gewaardeerd wordt. Omdat de eigendom economisch gesplitst wordt, geldt dit ook voor de belastingplicht. Ook mogen in sommige gevallen (bijvoorbeeld in belastingverdragen met de V.S.) slechts de uiteindelijk economisch gerechtigden gebruikmaken van belastingverdragen.
Ten slotte speelt de economische eigendom een grote rol in compliance en antiwitwaswetgeving. Aangenomen is het wetsvoorstel "Implementatiewet registratie uiteindelijk belanghebbenden van vennootschappen en andere juridische entiteiten". Bedrijven (in met name de financiële sector) worden verplicht na te gaan wie de uiteindelijk belanghebbenden (de Ultimate Beneficial Owner (UBO)) van hun zakenpartners zijn, en wel voorafgaand aan het aangaan van de relatie. De UBO kan slechts een natuurlijk persoon zijn. Het is de bedoeling dat men vanaf de zakenpartner de aandeelhouders nagaat tot men bij een UBO uitkomt, en deze onderzoekt. Wanneer de uitkomst van dit onderzoek geen duidelijk resultaat oplevert of de klant niet coöperatief is, dient in de meeste gevallen de klant te worden geweigerd of aangemeld bij Justitie. In alle andere gevallen moet het bedrijf het risico van deze UBO inschatten en zelf beslissen of het wel of niet zaken wil doen met het bedrijf.
Over uiteindelijk belanghebbenden van trusts en soortgelijke juridische constructies komt er een apart wetsvoorstel.
Cultuurverschillen.
Een incorrecte opvatting is dat sommige groepen oorspronkelijke Noord-Amerikanen het begrip 'eigendom' niet kenden. Zo zouden de indianen die Manhattan aan de Nederlanders verkochten, gedacht hebben een goede zaak te hebben gedaan, omdat grond van niemand is. Waarschijnlijker is dat ze bedoelden de Nederlanders een "jachtrecht" toe te kennen, in ruil voor objecten met een geschatte waarde van 24 dollar, en daarbij niet de bedoeling hadden het land over te dragen, maar de Nederlanders slechts als extra bewoners verwelkomden.
In vrijwel alle culturen is het begrip eigendom echter te vinden voor objecten van economische waarde.
Eigendom en economie.
Juridisch gaat het om "rechtvaardigheid", in de economie bestaan bepaalde opvattingen over de "doelmatigheid" van eigendom. Een klassiek rechtseconomisch leerstuk is de tragedy of the commons, die erop neerkomt dat een object dat geen duidelijke, individuele eigenaar heeft al gauw verwaarloosd zal worden. Het klassieke voorbeeld is de "meent", de gemeenschappelijke weide in een dorp. Als daar geen goede afspraken over worden gemaakt dreigt overbegrazing en voelt niemand zich geroepen het initiatief te nemen tot onderhoud, en hoge kosten te maken waar anderen gratis van profiteren.
Sommige schrijvers (Heller) kwamen eind vorige eeuw met de gedachte dat er ook een "tragedy van de "anticommons"" bestaat, waarmee gedoeld wordt op het feit dat een teveel aan juridische aanspraken ook niet efficiënt is. Zo delen erfgenamen soms vele generaties diep het auteursrecht van een overledene (auteursrecht geldt tot 70 jaar na de dood van de auteur), wat bijv. bij herpublicatie een moeizaam besluitvormingsproces vergt van talloze (achter)neven.
Zie ook.
Juridisch:

</doc>
<doc id="20481" url="https://nl.wikipedia.org/wiki?curid=20481" title="Priesterkoor">
Priesterkoor

Het koor, priesterkoor of hoogkoor is in de westerse architectuur de ruimte in een kerkgebouw waar zich het hoogaltaar bevindt. Deze ruimte is soms afgescheiden van het schip door een koorafsluiting in de vorm van een koorhek of doksaal. Andere namen zijn sanctuarium en presbyterium.
Kenmerken.
Meestal is een kerk met het koor naar het oosten gericht, omdat dit de richting is waar de zon opkomt en omdat Jezus Christus wordt gezien als de "Sol Oriens", het 'Licht van de Wereld', de 'Zon der Gerechtigheid' (Johannes 8:12; Maleachi 3:20). Het is ook in het oosten dat Jezus volgens de Bijbel zal terugkeren om de levenden en de doden te oordelen (Matteüs 24:27). Dit wordt oriëntering genoemd. Er zijn in grote romaanse kerkgebouwen vaak twee koren: een oostkoor of het priesterkoor en een westkoor.
Een hoogkoor onderscheidt zich van een normaal koor, doordat het door zijn hoogte uitsteekt of ooit uitstak boven het vloerniveau van het middenschip.
In een kruiskerk die op het oosten is georiënteerd, bevindt zich ten westen van het koor de viering en het transept, ten oosten van het koor vaak de koorsluiting en eventueel om het koor heen de kooromgang. Het koor heeft in zeldzame gevallen ook twee koortorens.
Het koor bevindt zich in Spaanse kerken vaak op een tribune aan de westzijde van de kerk en bij grote kerkgebouwen in het schip gebouwd en daarvan door balustrades en hekwerken afgescheiden. Het priesterkoor is hier dus losgekoppeld van het hoofdaltaar.
Ontstaan.
Het koor is ontstaan uit de apsis. De monniken en hun liturgie kregen een plaats buiten de kerk van het klooster, in de gewone parochiekerken en kathedralen. Die liturgie bestond uit het dagelijks gebed op een aantal vaste momenten, waarbij ook werd gezongen. De monniken kregen, vanwege hun bijzondere plaats in de kerkelijke gemeenschap, ook een bijzondere plaats in het kerkgebouw. Zij kregen een afgescheiden plaats bij het hoofdaltaar. Het hoofdaltaar werd in de apsis geplaatst in plaats van tussen apsis en schip, in de kruising of de viering. De apsis werd in oostelijke richting verlengd en aan de zuid- en noordzijde van het op deze manier ontstane koor werden koorbanken geplaatst. De monniken zaten tussen het schip en altaar in.
Naarmate de kerkarchitectuur zich verder ontwikkelde werd ook meer symboliek in de architectuur gelegd: naast de kruisvorm van de kerk moest het koor en de apsis samen omgeven zijn door twaalf pilaren, wat de twaalf apostelen symboliseerde. De vier pilaren aan de vier hoeken van de kruising staan voor de vier evangelisten, Matteüs, Marcus, Lucas en Johannes. Het is gebruikelijk dat de monniken elkaar psalmen en hymnen toezingen en daaruit is het begrip koor als aanduiding voor een groep mensen die in samenzang zingen ontstaan.

</doc>
<doc id="20482" url="https://nl.wikipedia.org/wiki?curid=20482" title="Apsis (architectuur)">
Apsis (architectuur)

Een apsis, abside of absidiool is een halfronde, of veelhoekige, nisvormige ruimte aan een basilica, kerk, kathedraal of tempel.
Tempels waren in de prehistorie vaak een samenstelling van absiden. Meestal bevond zich het altaar in een dergelijke omgang.
De apsis was in de Romeinse tijd de plek in een basilica waar een bestuurder of rechter zat. Basilica's hadden een publieke functie als regeringsgebouw of als rechtsgebouw. Een voorbeeld van een dergelijke basilica is de Basilica van Constantijn in de Duitse stad Trier. Keizer Constantijn de Grote van het Romeinse Rijk, de eerste christelijke keizer, liet in de vierde eeuw de eerste kerkgebouwen met een apsis bouwen. De apsis, de plek waar eerst de rechter of bestuurder zat, werd de plek voor de bisschop of de priester.
De apsis werd later gebruikt om het koor af te sluiten, zodat er meer ruimte was en de priesters en monniken zich naast het altaar konden opstellen om te zingen. Het hoofdaltaar werd ook verplaatst van de kruising naar de apsis. Apsis wordt vooral gebruikt in het kader van de romaanse stijl, bij de gotiek wordt vaak van een koorsluiting gesproken.
Bij veel kerken is de apsis niet duidelijk te onderscheiden van het koor omdat de hoogte van de apsis er gelijk is aan de hoogte van het koor. Bij een groot deel van de kerken is echter de hoogte van de apsis lager dan die van het koor, waardoor de apsis aan de buitenkant duidelijk van het koor te onderscheiden is.
Daarnaast kan een apsis ook tegen een zijbeuk of een transeptarm worden gebouwd als sluiting van een kapel. Aan de achterzijde zijn in dit geval drie apsiden naast elkaar te zien. De kerk van St. Maria in Gengenbach in Duitsland heeft zelfs vijf apsiden, een afsluiting van het koor, twee afsluitingen van de zijbeuken en twee afsluitingen aan de transeptarmen.

</doc>
<doc id="20484" url="https://nl.wikipedia.org/wiki?curid=20484" title="Kraagsteen">
Kraagsteen



</doc>
<doc id="20485" url="https://nl.wikipedia.org/wiki?curid=20485" title="Kroonlijst">
Kroonlijst

Een kroonlijst of deklijst is een horizontale band aan een bouwwerk, meestal uitspringend en geprofileerd of van versieringen voorzien.
Kroonlijst in algemene zin.
In brede zin is een kroonlijst een geprofileerde of versierde lijst aan de bovenzijde van een muur of ander belangrijk gebouwonderdeel, bijvoorbeeld een raam of portiek.
Kroonlijst in de klassieke bouwkunst.
In de klassieke bouwkunst vormt de kroonlijst de bekroning van het hoofdgestel. Onder de kroonlijst rekent men gewoonlijk zowel het geison of corona alsook de afsluitende gootlijst of sima. Omdat het Latijnse "corona" ook letterlijk met kroonlijst kan worden vertaald, kan de term kroonlijst soms verwarring opleveren.

</doc>
<doc id="20486" url="https://nl.wikipedia.org/wiki?curid=20486" title="Kruisgewelf">
Kruisgewelf

Het kruisgewelf of kruisgraatgewelf is een gewelfvorm.
Toelichting.
Het kruisgewelf niet te verwarren met een kloostergewelf, is een gewelfvorm van het type graatgewelf die in de Romeinse bouwkunst voor het eerst werd toegepast en daarna op grotere schaal werd gebruikt in romaanse kerken.
Het kruisgewelf ontstaat als twee gelijke tongewelven elkaar haaks snijden. De ontstane diagonalen vormen dan een rug aan de onderzijde. Deze noemt men "graten". Deze graten van een kruisgewelf vormen een diagonaalboog.&lt;br&gt;
De lijnen van de twee halve cilinders treffen elkaar in het midden, zodat een kruisvorm ontstaat. De gewelfkappen zijn zelf de dragende elementen, in tegenstelling tot een kruisribgewelf, waar de ribben de dragende elementen zijn. Doordat de kappen tegen elkaar liggen, heffen zij de druk op en geleiden zij die naar een muur of pilaar.
Er bestaan ook kruisgewelven met ribben die nochtans geen kruisribgewelven zijn. Bij kruisgewelven werden soms ribben na de constructie van de gewelven aangebracht, dit ter decoratie of als extra ondersteuning.

</doc>
<doc id="20488" url="https://nl.wikipedia.org/wiki?curid=20488" title="Gewelfsleutel">
Gewelfsleutel

De gewelfsleutel is een ring- of kruisvormige steen die gebruikt werd om in het gewelf het metselwerk van de kruisende ribben aan te dringen. 
De "gewelfsleutel" wordt ook wel sluitsteen genoemd, maar heeft meer specifiek dan de sluitsteen een functie in de kruisgewelven van een kerk of kathedraal. De term "sluitsteen" is niet in alle gevallen in te wisselen voor "gewelfsleutel".
Een "gewelfsleutel" is vaak versierd met beeldhouwwerk of beschilderd.

</doc>
<doc id="20491" url="https://nl.wikipedia.org/wiki?curid=20491" title="Essen (België)">
Essen (België)

Essen is een plaats en gemeente in de Belgische provincie Antwerpen. De gemeente telt ruim 19.000 inwoners. De gemeente ligt aan drie kanten tegen de grens met Nederland. Essen behoort tot het kieskanton Brecht en het gerechtelijk kanton Kapellen. De gemeente is gelegen in de Noorderkempen.
Toponymie.
De naam 'Essen' kwam in het verleden ook voor als "Esshen", "Essche(n)" of "Esse". Er wordt algemeen aangenomen dat Essen slaat op hooggelegen akkers bij een waterloop of nederzettingen aan een beek. Ook de boomsoort es wordt verwant aan de gemeentenaam. Het was een toponiem dat al voorkwam in het Oudnederlands in de betekenis van 'boot van essenhout'. De es gebruikte men graag voor het opbouwen van schepen.
Geschiedenis.
Prehistorie.
Op Essens grondgebied zijn er vier locaties waar er vondsten uit de prehistorie gevonden zijn. Op basis van vier vindplaatsen is het niet eenvoudig om conclusies te trekken. Eén ding is duidelijk: dat er ongeveer 8500 jaar geleden in Essen al mensen rondgetrokken hebben en her en der halt hebben gehouden om hun kamp op te slaan en om onder andere vuursteen te bewerken, om bijvoorbeeld een pijlpunt te maken. Een paar van die vuurstenen zijn teruggevonden.
Abdij van Tongerlo.
Essen werd in 1159 als allodium door Berner van Rijsbergen geschonken aan de Abdij van Tongerlo, die de grondheerlijke rechten echter moest delen met de hertogen van Brabant. Het werd samen met het zuidelijker gelegen Kalmthout en het Tongerloose deel van Huijbergen (in het huidige Nederland) één heerlijkheid, die tot de Franse Revolutie eigendom was van de abdij.
Plunderingen.
In 1542 werd het dorp geplunderd door de troepen van Maarten van Rossum en in 1583 door de troepen van maarschalk Armand de Gontaut-Biron.
Grensgemeente en wapenschild.
In 1795 werd Essen een zelfstandige gemeente. Uit dankbaarheid namen de Essenaars het wapen over van prelaat Hermans de laatste abt van Tongerlo. Hermans is ook een achternaam die in Essen voorkomt. De twee ossenkoppen verwijzen naar de ontginning van de heidegronden en symbolisch naar de standvastigheid, het lam verwijst naar de begrazing en symbolisch naar geduld. Mijter en staf verwijzen nog steeds naar de relatie met de abdij. In 1802 werd het ook een zelfstandige parochie. Voorheen behoorde Essen tot de parochie Nispen.
Belgische Revolutie.
Na de val van Napoleon in 1815 ontstond het Verenigd Koninkrijk onder Willem I van Oranje-Nassau. Toen de Zuidelijk Nederlanden - het huidige België - zich in 1830 afscheurde van Nederland, werd Essen een grensgemeente. Op 21 november 1830 vond er tijdens de "Slag bij Essen" in de Belgische Onafhankelijkheidsoorlog een treffen plaats tussen Belgische opstandelingen en Nederlandse militairen. De grens van Essen werd na afscheiding van Nederland nog een paar jaar bewaakt door Waalse militairen. Op 20 november 1831 trokken zij naar Roosendaal om keet te schoppen. De wraak van de Nederlanders volgde ’s anderendaags. Tijdens de hoogmis drongen 4.000 soldaten Essen binnen en doorzochten alle huizen. Vijf soldaten en twee dorpelingen sneuvelden hierbij. Dit gebeurde tijdens de "Slag om het Heuvelplein".
Economische groei.
Op 9 juli 1852 vonden België en Nederland elkaar terug om een verdrag te sluiten voor de aanleg van een nieuwe spoorlijn tussen Antwerpen en Rotterdam. Zo werd in de jaren 1852-54 de spoorlijn Antwerpen - Lage Zwaluwe aangelegd met een grensstation in Essen. Door die route miste de lijn de stad Breda. Een van de oprichters van de Société Anonyme des chemins de fer d'Anvers à Rotterdam bezat echter grond in Essen en wilde die in waarde laten stijgen. De trein zorgde ervoor dat rijke Antwerpenaars in Essen de rust kwamen opzoeken. De Essense studenten, arbeiders en dienstmeiden konden gemakkelijker naar Antwerpen om te leren en te werken.
Het station van Essen was en is het laatste spoorwegstation voor de Nederlandse grens. Het treinstation was toen het belangrijkste grensstation tussen België en Nederland. De vele afstelsporen herinneren nog aan de douanecontrole van het grensoverschrijdend verkeer. Met de komst van de spoorlijn ontwikkelde het dorp zich inderdaad snel. De grensfunctie van het spoorstation verschafte veel werkgelegenheid en zorgde ervoor dat dit station een verplichte halte was voor de internationale treinen. Er ontwikkelde zich een groot forensenverkeer met snelle treinen naar Antwerpen. Tegenwoordig resten nog een stoptrein en IC-verbinding (met vier haltes) met Antwerpen en Brussel-Zuid alsmede een stoptreinverbinding met Roosendaal.
Bij het grensstation stonden sinds 1896 ook quarantainestallen waarin tot de jaren '70 vooral vetvee via een speciale loskade in afzondering werd geplaatst om de dieren te controleren op besmettelijke ziekten. In 1994 werden de Quarantainestallen wettelijk beschermd als monument.
WOI.
Tijdens de Eerste Wereldoorlog werd Essen afgesneden van de buitenwereld. De Duitsers vonden het niet nodig om de "bult" (Essen is als u op de kaart kijkt een soort van bult) af te spannen door prikkeldraad en kozen voor de gemakkelijkste oplossing rechtdoor. Dit is de zogenaamde Dodendraad waarvan er vele doeken met foto's van die tijd te zien zijn in Essen en Kalmthout. Het neutrale Nederland spande op zijn beurt de resterende kilometers af. Ondanks het isolement deden de smokkelaars in deze periode gouden zaken.
WOII.
Toen de Duitse bezetters zich op het einde van de Tweede Wereldoorlog terugtrokken, lieten zij een spoor van vernieling achter. Vele kerken en vooral kerktorens waaronder de O.-L.-V. Geboortekerk van Essen-Centrum, de Sint-Jan-Baptistkerk van Wildert en de Sint-Vincentius-à-Paulokerk van Horendonk, werden gedynamiteerd omdat deze ideale uitkijkposten waren. Alleen de Eucharistisch Hartkerk aan het College, de Sint-Antonius-van-Paduakerk te Essen-Statie en de Sint-Pieterskerk te Hoek werd niet vernietigd. Daarnaast vielen in Essen nog vele V1- en V2-bommen, die eigenlijk bedoeld waren voor de haven van Antwerpen.
Naoorlogse geschiedenis.
In 1959 werd in de Nieuwstraat een douanekantoor gebouwd op de plek waar voor de Tweede Wereldoorlog nog de O.-L.-V. Geboortekerk stond. Essen was, na Wuustwezel, het drukste wegkantoor aan de Belgisch-Nederlandse grens. Sinds 1 januari 1993 verviel deze procedure.
Er bestaat sinds ruim 1976 een Stedencontact met Essen (Oldenburg) in Duitsland.
1977 werden de gemeenten heringericht. Grenzen en gronden werden herschikt, zodat deze op een logische manier werden verdeeld onder de gemeenten. Dit leidde tot het ontstaan van Essen-Hoek. Hoek bestond al vele eeuwen, maar was voordien opgedeeld in "Kalmthoutsehoek" of "Kalmthoutse Hoek" en Essen-Hoek of Moerkant. De parochie Hoek bestaat al 150 jaar, daarom was de versmelting eerder een formaliteit.
Geografie.
Essen is de op twee na meest noordelijk gelegen gemeente van België en ligt ingeklemd tussen de gemeente Kalmthout en de Nederlandse grens. Daarmee is het, samen met Momignies, een van de twee Belgische gemeenten die aan slechts aan één andere Belgische gemeente grenst. De overige buurgemeenten zijn Nederlands. Op de kaart gekeken, lijkt Essen een soort "bult". Essen is de meest noordwestelijke gemeente van de Kempen en de meest noordelijke gemeente van de Noorderkempen.
Kernen / Wijken.
Essen heeft geen deelgemeenten. Naast het dorpscentrum dat "Essen-Centrum" wordt genoemd, liggen op het grondgebied nog enkele wijken en gehuchten. De wijk Heikant sluit aan op het westen van de dorpskern. Iets verder westwaarts ligt het landelijk woonlint Essen-Hoek. Ten oosten van het centrum ligt het gehucht Horendonk. In het zuiden van de gemeente ligt het gehucht Wildert. Ten westen van het centrum ligt de wijk Statie.
In 1977 werden de Belgische gemeentes herverdeeld. Essen kreeg een stukje van het Kalmthoutse gehucht "Kalmthoutse Hoek". Dit werd toegevoegd bij Essen-Hoek.
Buurten.
De plaats Essen bestaat uit de wijken Essen-Centrum en Essen-Statie. Deze tellen op hun beurt verschillende buurten waaronder "De Heuvel", "De Donk", "Spijker", "Zandstraat", "Werf", "Bredestraat", "Schanker", "Schriek", "Steenpaal", "Vennen", "Schildershof", "Hemelrijk", "Statievelden" en "Hondsberg".
Natuur.
Door Essen lopen verschillende beken. De langste en bekendste is wellicht de "Kleine Aa". Deze stroomt van het zuiden van de gemeente langs de oostkant van de dorpskern van Wildert om dan in het noorden van de gemeente te stromen langs de oostkant van de dorpskern van Essen-Centrum.
Demografie.
Demografische ontwikkeling.
Sinds oktober 2017 telt Essen meer dan 19.000 inwoners. Bijna één op de vijf Essenaren heeft de Nederlandse nationaliteit.
Politiek.
Structuur.
De gemeente Essen maakt deel uit van het kieskanton Brecht, gelegen in het provinciedistrict Kapellen, het kiesarrondissement Antwerpen en ten slotte de kieskring Antwerpen.
Geschiedenis.
Legislatuur 2001 - 2006.
Er werd een coalitie gesloten tussen CVP en VLD. Burgemeester was Frans Schrauwen.
Legislatuur 2007 - 2012.
De voorgaande coalitie werd afgestraft door de kiezer. Er werd een coalitie gesloten tussen CD&amp;V en sp.a. Uitdrukkelijke voorwaarde van die laatste partij was het stopzetten van het mandaat van Schrauwen als burgemeester.
Legislatuur 2013 - 2018.
Burgemeester is Gaston Van Tichelt (CD&amp;V). Hij leidt een coalitie bestaande uit CD&amp;V en sp.a. Samen vormen ze de meerderheid met 14 op 25 zetels.
Legislatuur 2019 - 2024.
Bij de gemeenteraadsverkiezingen van oktober 2018 waren er enkele wijzigingen wat betreft de opkomende partijen. Open VLD en Piratenpartij kwamen niet meer op en enkele leden van het Vlaams Belang scheurden zich af van hun partij en deze kwamen op onder de naam "Essen's Belang".
De kartelpartij N-VA/PLE werd nipt de grootste partij met twee stemmen meer dan CD&amp;V en het kartel ging 4,7% vooruit. N-VA/PLE kreeg hierdoor één zetel meer dan bij de vorige verkiezingen en behaalde één zetel meer dan CD&amp;V, die één zetel verloor. CD&amp;V en N-VA/PLE behaalden hetzelfde percentage stemmen, namelijk 34,7%. sp.a behield haar vier zetels . Vlaams Belang behaalde twee zetels, één zetel meer dan bij de vorige verkiezingen. Essen's Belang raakte niet boven de kiesdrempel.
De vorige rooms-rode coalitie CD&amp;V-sp.a werd verdergezet met een meerderheid van 13 op 25 zetels en N-VA/PLE belandde zo in de oppositie. Gaston Van Tichelt werd opnieuw burgemeester.
Religie.
Essen is gelegen in het dekenaat Noorderkempen in het bisdom Antwerpen en heeft veel kerken (gelegen in de parochies die erna vermeld zijn) waaronder:
Mobiliteit.
Wegverkeer.
In Essen lopen vier N-wegen: de N125, de N117, de N122 en de N133.
Openbaar vervoer.
De gemeente Essen heeft twee stations. Er is het grensstation aan spoorlijn 12 Antwerpen - Roosendaal en wordt bediend met de L-trein Roosendaal - Antwerpen-Centraal en doordeweeks ook met de IC-trein Essen - Brussel-Zuid - Charleroi-Centraal. Verder heeft ook het dorp Wildert een eigen treinhalte.
Vanuit Essen is er van De Lijn een buslijn met nummer 670 naar Kapellen en een buslijn met het nummer 674 naar Stabroek via Wildert.
Sport.
In Essen spelen voetbalclubs Excelsior FC Essen, KFC Olympic Essen, Horendonk FC en KSV Wildert.
Volleybal in Essen: EVL (T-Rex)
Atletiek in Essen: ESAC
Basket in Essen: ESBAC 
Bekende Essenaren.
Bekende personen die geboren of woonachtig zijn of waren in Essen of een andere significante band met de gemeente hebben:
Nabijgelegen kernen.
Horendonk, Nispen, Essen-Hoek, Wildert, Nieuwmoer

</doc>
<doc id="20492" url="https://nl.wikipedia.org/wiki?curid=20492" title="341">
341

Het jaar 341 is het 41e jaar in de 4e eeuw volgens de christelijke jaartelling.

</doc>
<doc id="20493" url="https://nl.wikipedia.org/wiki?curid=20493" title="1095">
1095

Het jaar 1095 is het 95e jaar in de 11e eeuw volgens de christelijke jaartelling.

</doc>
<doc id="20494" url="https://nl.wikipedia.org/wiki?curid=20494" title="343">
343

Het jaar 343 is het 43e jaar in de 4e eeuw volgens de christelijke jaartelling.

</doc>
<doc id="20495" url="https://nl.wikipedia.org/wiki?curid=20495" title="1046">
1046

Het jaar 1046 is het 46e jaar in de 11e eeuw volgens de christelijke jaartelling.

</doc>
<doc id="20500" url="https://nl.wikipedia.org/wiki?curid=20500" title="518 v.Chr.">
518 v.Chr.

Het jaar 518 v.Chr. is een jaartal in de 6e eeuw v.Chr. volgens de christelijke jaartelling.

</doc>
<doc id="20501" url="https://nl.wikipedia.org/wiki?curid=20501" title="515 v.Chr.">
515 v.Chr.

Het jaar 515 v.Chr. is een jaartal volgens de christelijke jaartelling.

</doc>
<doc id="20502" url="https://nl.wikipedia.org/wiki?curid=20502" title="513 v.Chr.">
513 v.Chr.

Het jaar 513 v.Chr. is een jaartal volgens de christelijke jaartelling.

</doc>
<doc id="20504" url="https://nl.wikipedia.org/wiki?curid=20504" title="512 v.Chr.">
512 v.Chr.

Het jaar 512 v.Chr. is een jaartal volgens de christelijke jaartelling.

</doc>
<doc id="20505" url="https://nl.wikipedia.org/wiki?curid=20505" title="511 v.Chr.">
511 v.Chr.

Het jaar 511 v.Chr. is een jaartal in de 6e eeuw v.Chr. volgens de christelijke jaartelling.

</doc>
<doc id="20506" url="https://nl.wikipedia.org/wiki?curid=20506" title="510 v.Chr.">
510 v.Chr.

Het jaar 510 v.Chr. is een jaartal volgens de christelijke jaartelling. 

</doc>
<doc id="20507" url="https://nl.wikipedia.org/wiki?curid=20507" title="505 v.Chr.">
505 v.Chr.

Het jaar 505 v.Chr. is een jaartal volgens de christelijke jaartelling.

</doc>
<doc id="20508" url="https://nl.wikipedia.org/wiki?curid=20508" title="1321">
1321

Het jaar 1321 is het 21e jaar in de 14e eeuw volgens de christelijke jaartelling.

</doc>
<doc id="20509" url="https://nl.wikipedia.org/wiki?curid=20509" title="509 v.Chr.">
509 v.Chr.

Het jaar 509 v.Chr. is een jaartal volgens de christelijke jaartelling.

</doc>
<doc id="20510" url="https://nl.wikipedia.org/wiki?curid=20510" title="501 v.Chr.">
501 v.Chr.

Het jaar 501 v.Chr. is een jaartal volgens de christelijke jaartelling. 

</doc>
<doc id="20511" url="https://nl.wikipedia.org/wiki?curid=20511" title="502 v.Chr.">
502 v.Chr.

Het jaar 502 v.Chr. is een jaartal in de 6e eeuw v.Chr. volgens de christelijke jaartelling.

</doc>
<doc id="20512" url="https://nl.wikipedia.org/wiki?curid=20512" title="Willem V van Oranje-Nassau">
Willem V van Oranje-Nassau

Willem V, zichzelf noemend "Willem Batavus" ('s-Gravenhage, 8 maart 1748 – Brunswijk, 9 april 1806), prins van Oranje, vorst van Nassau, was de laatste erfstadhouder van de Republiek der Verenigde Nederlanden (1751-1795).
Van Willem V wordt gezegd dat hij een zeer goed geheugen had, filosofisch van aard en goed van karakter was, echter ook besluiteloos, legalistisch en detaillistisch. Hij was niet bereid het oligarchische regeringssysteem te hervormen en kwam daardoor steeds meer onder vuur te liggen. Hij raakte tijdens de patriottentijd diep in de problemen door zijn halsstarrigheid. Hij raakte diverse functies kwijt en trok zich terug naar Nijmegen. In september 1787 kwam hij terug naar Den Haag, dankzij de steun van een Pruisisch leger. In februari 1793 verklaarde het revolutionaire bewind in Parijs hem de oorlog. In januari 1795 ging hij in ballingschap in Londen, waarna de Bataafse Republiek werd uitgeroepen. Willem beval de koloniale bestuurders in Oost-Indië zich over te geven aan de Britten. In 1801 deed hij afstand van al zijn rechten als erfstadhouder. Zijn vroegere medestanders liet hij weten dat zij weer bestuursfuncties mochten bekleden.
Jeugd en opleiding.
Willem werd geboren in 's-Gravenhage als zoon van erfstadhouder Willem IV en Anna van Hannover. Willem was drie jaar oud toen zijn vader overleed. Hij werd opgevoed door zijn moeder en Douwe Sirtema van Grovestins en vanaf 1759 door zijn voogd, de hertog van Brunswijk.
De prins liep mank en miste waarschijnlijk twee voortanden, nadat hij in zijn jeugd van zijn paard was gevallen. Het gevolg was een pruillip. In 1754 ontstond onenigheid over het jaar waarin hij meerderjarig verklaard zou worden. In 1763 werd hij ernstig ziek, men vreesde voor zijn positie als opvolger. Het was zaak een geschikte huwelijkskandidaat te zoeken. De prins had zijn oog laten vallen op zijn nicht Caroline Mathilde van Wales, maar zij werd uitgehuwelijkt aan een Deense prins. Frederik V van Denemarken beval zijn dochters aan en Frederik de Grote bracht enkele van zijn nichten onder de aandacht.
Stadhouder.
Op 8 maart 1766, meerderjarig verklaard, trad hij aan als erfstadhouder. Van elke provincie had hij hiervoor een aparte aanstelling gekregen. De tien jaar oude Mozart, die zich op dat moment nog in Holland bevond vanwege de rondreis met zijn vader langs Europese hoven, was uitgenodigd en componeerde speciaal ter gelegenheid van de festiviteiten een quodlibet met de titel "Galimathias musicum" (KV 32), dat op 11 maart werd uitgevoerd. (zie ook: Grand tour van de Mozarts door Europa). Willem werd door de Staten-Generaal benoemd tot admiraal-generaal van de vloot en kapitein-generaal van het leger. Achter de schermen was het echter zijn voormalige voogd, Lodewijk Ernst van Brunswijk-Wolfenbüttel, die aan de touwtjes bleef trekken. Dit was geregeld in de Akte van Consulentschap.
Het was ook de "dikke hertog" die een huwelijk regelde voor de jonge stadhouder. Op 4 oktober 1767 huwde de prins in Berlijn Wilhelmina van Pruisen (1751-1820), een nicht van Frederik de Grote, die in 1768 de stadhouderlijke familie bezocht op Het Loo.
Willem V begon met voorstellen tot verkleining van de vroedschappen in de Friese steden Stavoren (1768), Workum (1772) en Bolsward (1773). De stadhouder beschikte over goede contacten ("premiers") in Friesland, onderdeel van het stadhouderlijk stelsel. Ook in Gelderland en Overijssel hadden kleine steden moeite om hun vroedschapszetels op te vullen en waren aanpassingen noodzakelijk; Zwolle telde bijvoorbeeld zestien burgemeesters. De voorstellen tot hervorming, die willekeurig kunnen worden genoemd, omdat hij niet overal over dezelfde bevoegdheden en invloed beschikte, werden hem niet in dank afgenomen. Het probleem van de opvulling van vroedschapszetels speelde bovendien in steden met een aanzienlijke katholieke bevolking, zoals Haarlem, Arnhem, Nijmegen, Oldenzaal, 's-Hertogenbosch, etc. Nog voor de patriottentijd in Bolsward, toen een stadje met 2600 inwoners, maar met een aanzienlijke katholieke bevolking (30%), ontstond in 1778 protest, waarop de stadhouder besloot het voorstel te laten rusten.
In 1774 werd de Galerij Prins Willem V voor het publiek geopend. Josina van Boetzelaer en haar leermeester Francesco Pasquale Ricci componeerden diverse werken voor het hoforkest. Op het Haagse Binnenhof werd tegenover het oorspronkelijke stadhouderlijk paleis (waarvan de Mauritstoren en aanpalende vertrekken als deel van het huidige gebouw van de Eerste Kamer der Staten-Generaal bewaard zijn gebleven) in 1777 naar ontwerp van Friedrich Ludwig Gunckel voor Willem V een nieuw, representatief onderdeel van zijn paleis gebouwd.
Patriottentijd.
In september 1781 – de Republiek was sinds december 1780 in oorlog met de Engelsen, vanwege de wens tot vrijhandel en vanwege wapensmokkel naar de opstandige Verenigde Staten – kwam er steeds meer kritiek op het functioneren van Willem V. Het pamflet “"Aan het Volk van Nederland"”, waarin een aantal zaken op een rijtje was gezet die moesten aantonen dat de malaise aan de stadhouder te wijten was, vond – hoe gechargeerd ook – gretig aftrek. Willem V werd beschuldigd van heulen met de vijand: zijn volle neef George III, de koning van Engeland. Bovendien speelde de affaire met freule Constantia van Lynden hem parten. De Vierde Engels-Nederlandse Oorlog verliep door eerdere verwaarlozing van de vloot desastreus, op de Slag bij de Doggersbank na en al in 1783 is een Vrede van Parijs (1783) gesloten. Toen in 1784 bekend werd dat Lodewijk Ernst de stadhouder in het geheim adviseerde, zonder voor de gevolgen verantwoordelijk te kunnen worden gesteld, is die zaak door de patriotten in pamfletten uitgebuit. De gehate hertog werd de Republiek uitgezet. De in het slop geraakte economie werd bedreigd, toen keizer Jozef II, die ook heer van de Oostenrijkse Nederlanden was, opening van de Schelde eiste. De Keteloorlog die daarop volgde was aanleiding voor de patriotten tot het oprichten van nog meer exercitiegenootschappen. Daardoor zou de invloed van Willem V op de benoeming van buitenlandse officieren in het Staatse leger afnemen.
De patriotten stelden bij monde van Pieter Paulus inmiddels voor een raad in te stellen waarin ook zijn vrouw, die hem al sinds 1776 inzake politieke kwesties terzijde stond, zitting zou hebben. De besluiteloze prins liet niets van zich horen en voerde een beleid dat uitging van handhaving van de oude, gevestigde posities. In maart 1785 deed Willem Gerrit Dedel, raad bij de Admiraliteit van Amsterdam, een voorstel het recommendatierecht van de stadhouder af te schaffen. Bijna was er een akkoord bereikt, maar niet lang daarna sloeg de stemming om en volgens Willem Bilderdijk ontstond een breuk tussen de aristocraten en de democraten. Quint Ondaatje en Von Liebeherr reisden diverse malen naar Den Haag om in contact te komen met de stadhouder. Begin september 1785, enkele dagen nadat het dragen van oranje verboden was, verloor Willem V zijn militaire positie in 's Gravenhage. De stadhouder raakte in een steeds zwaardere crisis en dronk veel wijn. Het liefst had hij afstand gedaan en zich teruggetrokken op een van zijn Duitse bezittingen. Hij schreef: "Ik wenschte dat ik dood waere, dat mijn vader nimmer stadhouder was geworden. Ik voel ik ben daertoe niet bekwaem. 't Hooft loopt mij om."
Twee weken later reisde Willem V af naar Friesland, zijn vrouw en kinderen achterna, die al waren vertrokken om aanwezig te zijn bij het tweehonderdjarig bestaan van de Universiteit van Franeker. Onder de Friese regenten en aristocraten was de stemming omgeslagen, velen kozen nu voor de stadhouder om het land van de ondergang te redden: in oktober werd besloten de regeringsreglementen in Friesland aan te scherpen, maar de stadsregering zou voortaan bestaan uit magistraat én vroedschap. Via Groningen trok de stadhouder naar het jachtverblijf Het Loo bij Apeldoorn.
Escalatie.
De Amsterdamse burgemeester Joachim Rendorp legde op 1 februari 1786 de Staten van Holland een plan voor waarmee de terugkeer van de prins naar Den Haag weer mogelijk zou worden, maar het plan leed schipbreuk. De patriotten in de stad Utrecht gingen nu op 2 augustus 1786 over tot het zelf op democratische wijze benoemen van nieuwe vroedschapsleden, dat wil zeggen dan maar zonder de goedkeuring van de stadhouder. De prinsgezinde statenleden verlegden daarop de vergaderingen naar Amersfoort. Daarmee waren de Provinciale Staten van Utrecht opgedeeld. Op 27 augustus 1786 besloten de Staten van Holland met een krappe meerderheid (negen tegen tien stemmen) de prins definitief het commando over het Haags garnizoen te ontnemen. Begin september 1786 werd een poging gedaan om de patriotten een halt toe te roepen, want er dreigde een burgeroorlog te ontstaan. Hattem en Elburg, waar de 24-jarige Herman Willem Daendels het exercitiegenootschap aanvoerde en zijn benoeming in de vroedschap opeiste, werden enige dagen bezet door stadhouderlijke troepen. Enkele weken later werd het aan de exercitiegenootschappen en de vrijkorpsen in Gelderland en Friesland verboden petities in te dienen en elkaar steun te bieden. In november 1786 verhuisde de stadhouderlijke familie van Apeldoorn naar Nijmegen, om in geval van lijfelijke bedreiging over de grens naar Pruisisch Kleef te kunnen vluchten. Op 12 april 1787 reisde Abraham Calkoen voor geheime onderhandelingen naar Nijmegen. De pensionarissen van Dordrecht, Haarlem en Amsterdam stonden erop dat de burgemeesters op een andere manier gekozen zouden worden. De zaak laaide opnieuw op toen in Amsterdam en Rotterdam eind april, begin mei een aantal prinsgezinde vroedschapsleden en burgemeesters werden vervangen.
Aanhouding bij Goejanverwellesluis.
Begin mei 1787 is vanuit Amersfoort een poging gedaan Utrecht te heroveren. Er vielen enkele slachtoffers. o.a. bij Soestdijk. De prinses reisde enkele weken later "incognito" in twee koetsen met zestien paarden naar 's-Gravenhage, maar werd tegengehouden langs de Vlist door leden van een exercitiegenootschap uit Gouda. Het gezelschap werd onder geleide naar Goejanverwellesluis gevoerd, in afwachting van een beslissing van de Staten van Holland. Prinses Wilhelmina moest dus onverrichter zake terugkeren naar Nijmegen. Na beklag bij haar broer, de pas aangetreden koning van Pruisen, kwam die zijn zuster te hulp. Een Pruisisch leger van 20.000 man viel bij Nijmegen binnen. De troepen van de Republiek onder de Rijngraaf van Salm verlieten Utrecht bij de nadering van dit leger, maar op 17 september reed de prins onder luide toejuichingen Utrecht binnen. Op donderdag 20 september 1787 kwam hij aan in Den Haag en was de Oranjerestauratie een feit. Misschien is Prinsjesdag naar deze gebeurtenis vernoemd. Hersteld in de oude rechten nam Willem V, maar in het bijzonder zijn vrouw Wilhelmina, nu represailles tegen de patriotten. De patriotten, verbeurd verklaard van hun bezittingen en hun zetels in de vroedschap, vluchtten daarop naar Noord-Frankrijk waar zij zich schoolden in de idealen van de Franse Revolutie.
Vlucht naar Engeland.
In 1792 kreeg de Franse generaal Dumouriez opdracht om de Nederlanden binnen te vallen. Begin februari 1793 vielen Blerick en Stevensweert in handen van de Franse troepen. Hij kreeg assistentie van Daendels met ca. 2.800 manschappen en tachtig ruiters van het Bataafs Legioen. Op 17 februari vond de hoofdaanval plaats; via Breda zouden de troepen opstoten naar Dordrecht. Klundert en Bergen op Zoom vielen rond 25 februari. Willemstad kreeg een beleg te verduren van twee weken. Op 2 maart proclameerde de Conventie steun van het Franse volk aan de Bataven, maar het beleg van Maastricht door Francisco de Miranda werd op die dag opgebroken. Geertruidenberg viel op 4 maart. Breda koos op 5 maart een "Revolutionaire" gemeenteraad. Op 8 maart kreeg Dumouriez opdracht zich terug te trekken. Op 18 maart moest hij een nederlaag incasseren bij de Slag bij Neerwinden en Aldenhoven.
Op 4 november 1794 viel Maastricht alsnog, na zware bombardementen door Kléber. Op 27 december staken Franse troepen onder Pichegru de Maas over, op 10 januari 1795 de Waal. Op 15 januari trokken Pruisische en Britse troepen zich terug uit hun posities in de Betuwe en langs de Lek, en vluchtten via Apeldoorn over de grens. De Hessische troepen waren al eerder vertrokken. Op 16 januari capituleerde Utrecht, nadat de Oude Hollandse Waterlinie succesvol was omzeild door de Franse troepen. De prins wilde alleen een nieuwe aanvalspoging doen als de dooi zou invallen, maar in zijn eentje had hij geen schijn van kans. Hij schreef op zondag 18 januari 1795 een afscheidsbrief aan de Staten-Generaal, gaf het bevel over aan Willem Anne de Constant Rebecque en vluchtte diezelfde dag naar Engeland. In Scheveningen lag de pink 'Johanna Hoogenraad' van rederij Michiel den Heijer klaar om hem mee te nemen. Over de Scheveningseweg reden achttien rijtuigen met porselein, schilderijen, zilver, kunstvoorwerpen en kisten met goud naar het strand, om ingescheept te worden in vissersboten. De stadhouder, met twee zwarte bedienden in zijn gevolg, was in ballingschap.
Periode na 1795.
De gevluchte stadhouder nam eerst voor enkele weken zijn intrek in Kew Palace (ook wel Dutch House genoemd). Vrijwel zijn eerste actie was de uitvaardiging van de brieven van Kew (7 februari 1795). Volgens sommigen gebeurde dat op advies van de Britse premier William Pitt. Alle Hollandse koloniale bezittingen werden nu onder Britse bescherming gesteld. Hij beval de bestuurders zich over te geven aan de Britten, waarna Britse militaire bezetting zou volgen. Dit leidde tot grote woede van zijn tegenstanders in de Bataafse Republiek. Nadat Willem V deze brieven had uitgevaardigd namen de Fransen de privébezittingen van Willem in beslag. Zijn collectie dieren, waaronder de twee olifanten Hans en Parkie en enkele giraffen, werd afgevoerd naar Frankrijk.
Politiek noodgedwongen grotendeels inactief, vulde hij met zijn vrouw de dagen van zijn Engelse ballingschap met intensieve deelname aan het culturele leven in Londen, met name bestaande uit concert- en theaterbezoek; zo woonde hij in april 1795 een optreden van Joseph Haydn bij. Tot de meermalen door hen met een bezoek vereerde attracties van de hoofdstad behoorden het (net in 1793 ingerichte) panoramagebouw aan Leicester Square en Somerset House, de zetel van de Royal Academy of Arts, vanwege de jaarlijkse tentoonstellingen. Meermalen bezocht hij de bekende astronoom William Herschel in Slough. Daarnaast ondernam hij een aantal toeristische verkenningstochten over het eiland, waarover hij eveneens uitvoerig in zijn brieven aan zijn dochter Louise in Braunschweig berichtte. Die voerden hem naar onder andere Oxford, Isle of Wight, de marine-emplacementen van Woolwich en Chatham, diverse fabrieken in Birmingham en de beroemde ijzeren brug van Coalbrookdale. Vooral ging zijn belangstelling uit naar middeleeuwse kathedralen, waarvan hij er in totaal zeker vijftien bezocht, waaronder die van Canterbury, Ely, Lincoln, Salisbury en het verre York (de laatste nog kort voor zijn vertrek in oktober 1801).
Willem V verhuisde later naar Hampton Court Palace. Toen hij samen met zijn zoon, de erfprins, in augustus 1799 een proclamatie uitvaardigde waarin de Nederlanders werden opgewekt steun te geven aan de Engels-Russische landing leidde dit tot grote verontwaardiging in de Bataafse Republiek. De militaire inval mislukte. Na 1801 trok Willem Batavus zich terug op zijn Duitse buitenplaats Oranienstein bij Dietz.
In april 1806, tijdens het jaarlijkse bezoek aan zijn dochter Louise, overleed Willem V op 58-jarige leeftijd in Brunswijk en werd daar begraven.
Vermogen.
Op zijn achttiende verjaardag kreeg Willem het beheer toegewezen van de particuliere eigendommen van het Huis Oranje-Nassau. Die bestonden met name uit landgoederen en heerlijke rechten (domeinen) en bevonden zich in de Republiek, Luxemburg, de Zuidelijke Nederlanden en Duitsland, waaronder de graafschappen Buren, Vianden en Spiegelberg, de baronie van Breda en Liesveld, het markiezaat van Veere en Vlissingen, paleis Huis ten Bosch en Huis ter Nieuburch. Ook het eiland Ameland behoorde hem toe, evenals de jachtsloten Het Loo, Huis Honselaarsdijk en Soestdijk en landgoed Dieren in Gelderland. Deze bezittingen konden Willem jaarlijks bij goed beleid tot bijna een half miljoen gulden opleveren. Daarnaast ontving hij jaarlijks van de overheidsinstellingen meer dan 400.000 gulden.
In Duitsland was hij vorst van vier Nassause graafschappen en van enkele heerlijkheden die Dillenburg als regeringscentrum hadden en hem jaarlijks een inkomen van 124.000 gulden verstrekten.
Verder genoot Willem inkomsten uit beleggingen, deels bestonden die uit investeringen in overheidsleningen en in aandelen in de Bank of England. Zijn militaire functies leverden hem salaris op. Alles bij elkaar ontving Willem als stadhouder jaarlijks meer dan een miljoen gulden aan inkomsten. Willem was in de Republiek als stadhouder traditiegetrouw vrijgesteld van het betalen van belastingen, behalve voor zijn onroerende goederen. Daar stond tegenover dat hij van zijn ouders schulden had geërfd en sowieso niet in staat bleek om een balans te vinden tussen zijn inkomsten en uitgaven.
Zijn hofhouding bestond in de tijd dat hij in de Republiek vertoefde uit bijna 250 personeelsleden en een bijbehorend bestuur van enkele tientallen hofdignitarissen. Aan zijn persoonlijke uitgaven besteedde de prins van Oranje jaarlijks meestal rond de 150.000 gulden en soms minder dan 100.000 gulden. Onder deze uitgaven bevonden zich de pensioengelden voor zijn voormalig hofpersoneel en geld dat hij schonk aan politieke bondgenoten, instellingen van weldadigheid, kerken en toneelgezelschappen.
De hofcommissie besteedde jaarlijks zo'n 150.000 gulden aan personele uitgaven, meer nog aan eten en drinken. Ook ging er geld op aan feesten en ontvangsten en aan de hofkapel. Al met al gaf hij als stadhouder veel meer uit dan er binnenkwam. De tekorten vulde hij aan met geldleningen, die duurder werden toen de Republiek wegens de Franse dreiging meer geld op militair gebied begon uit te geven. Een ander gevolg daarvan was dat geldschieters zich begonnen terug te trekken. Uiteindelijk werd op alle posten bezuinigd, maar toen de Fransen aanvang 1795 een militaire overwinning niet meer kon ontgaan, was Willem in zijn zoektocht naar contant geld gedwongen om een zilveren servies te laten omsmelten. Toen hij in januari 1795 naar Engeland vluchtte nam hij 'slechts' zo'n 85.000 gulden in contanten mee.
Frankrijk confisqueerde Willems bezittingen in de Republiek, de Zuidelijke Nederlanden en Luxemburg. Op zijn in beslag genomen domeinen rustten hoge schulden en werden om die reden in 1796 door de Fransen geschonken aan de Bataafse Republiek. De inkomsten uit de Nassause graafschappen daalden door de aanhoudende Napoleontische oorlogsvoering tot onder de 100.000 gulden per jaar. Willem zag zich door het ophouden van zijn vorstelijke levensstijl opnieuw genoodzaakt om zich te ontdoen van roerende goederen, zoals het porseleinen Meissen servies met topografische afbeeldingen, een geschenk van de VOC. Willem schatte zijn verlies aan roerende goederen door de Franse inbeslagname op drie miljoen gulden. In totaal werden zijn verliezen in 1800 berekend op vijftien miljoen gulden.
In december 1801 schreef Willem V de brieven van Oranienstein, waarin hij de Bataafse Republiek als wettig erkende. Hiermee deed hij afstand van al zijn rechten als erfstadhouder en voldeed hij aan de door Napoleon Bonaparte gestelde voorwaarden voor het verkrijgen van een schadeloosstelling, in 1797 vastgelegd bij de Vrede van Campo Formio. De compensatie bestond uit de soevereiniteit over het prinsbisdom Fulda, de abdijen van Corvey, Weingarten, St. Gerold en Dietkirchen, rijksstad Dortmund en die van de proosdij Bandern in het vorstendom Liechtenstein. Willem droeg die over aan zijn oudste zoon.
Met de Bataafse Republiek werd apart overeengekomen dat die hem met een bedrag van vijf miljoen gulden schadeloos zou stellen voor alle financiële verliezen in de voormalige Republiek der Zeven Verenigde Nederlanden. Napoleon Bonaparte ging echter niet met die laatste regeling akkoord.
Het Engelse parlement gaf Willem op voorspraak van George III vanaf 1803 een jaargeld van 16.000 Engelse pond met de verplichting om daarvan de pensioengelden van zes van zijn medestanders te betalen, waardoor hij voor zichzelf 14.350 Engelse pond overhield. Tegelijkertijd besloot het parlement om zijn vrouw een bedrag van 60.000 Engelse pond ineens te schenken. Bernard Woelderink, oud-hoofdarchivaris van het huisarchief van de Oranjes en schrijver van een boek over de geschiedenis van de thesaurie van het Huis van Oranje, sluit niet uit dat niet Willem maar Wilhelmina het bedrag kreeg, omdat de parlementsleden van mening waren dat Willem niet goed met geld kon omgaan.
Bijzetting in de Nieuwe Kerk in Delft.
In 1958 werd het gebalsemde stoffelijke overschot van Willem vanuit Brunswijk overgebracht naar Nederland en op 29 april bijgezet in de grafkelder van de Oranjes in de Nieuwe Kerk in Delft. Zijn achterachterkleinkind prinses Wilhelmina weigerde hierbij aanwezig te zijn. Naar verluidt zou de voormalige koningin hebben gezegd niet achter de baar van "een sufferd" te willen lopen.
Kinderen.
Uit het huwelijk van Willem V en Wilhelmina werden vijf kinderen geboren:

</doc>
<doc id="20513" url="https://nl.wikipedia.org/wiki?curid=20513" title="514 v.Chr.">
514 v.Chr.

Het jaar 514 v.Chr. is een jaartal volgens de christelijke jaartelling.

</doc>
<doc id="20514" url="https://nl.wikipedia.org/wiki?curid=20514" title="519 v.Chr.">
519 v.Chr.

Het jaar 519 v.Chr. is een jaartal volgens de christelijke jaartelling.

</doc>
<doc id="20515" url="https://nl.wikipedia.org/wiki?curid=20515" title="Willem IV van Oranje-Nassau">
Willem IV van Oranje-Nassau

Willem Karel Hendrik Friso (Leeuwarden, 1 september 1711 – Den Haag in Paleis Huis ten Bosch, 22 oktober 1751), was prins van Oranje en vorst van Oranje-Nassau. Hij was de eerste erfstadhouder van de Republiek der Verenigde Provinciën. Hij was voornaam, vredelievend en minzaam in zijn optreden, maar had te kampen met een zwakke gezondheid en een vergroeiing van zijn rug die zijn politiek-bestuurlijke optreden meer en meer parten zou gaan spelen.
Jeugd.
Willem Karel Hendrik Friso werd geboren in Leeuwarden als zoon van Johan Willem Friso van Nassau-Dietz, die achtenveertig dagen daarvoor was overleden en Maria Louise van Hessen-Kassel. Bij zijn geboorte werd hij daarom, als zijn overleden vader, Stadhouder van Friesland, maar niet van de overige Nederlandse gewesten, die in het Tweede Stadhouderloze Tijdperk verkeerden. De val van een paard, in 1717 in de tuin van Paleis Soestdijk, de zomerresidentie, deed even voor zijn leven vrezen. Hij hield er een vergroeide rug aan over, waarvan complicaties later tot zijn dood zouden leiden.
Willem IV kreeg meer dan de gebruikelijke opvoeding van adellijke kinderen. De prins studeerde aan de Universiteit van Franeker en aan de Universiteit Utrecht. Willem IV sprak diverse talen (waaronder naast Duits, Engels, Frans, Latijn en Nederlands ook Fries) en was geïnteresseerd in geschiedenis; ook in de fouten van zijn voorgeslacht, zoals hij zijn hoogleraar meldde.
Zijn benoeming had veel voeten in de aarde: er waren kapers op de kust en daarbij zijn de bronnen niet eensluidend; iedere auteur beweert wat anders. In de Gelderse archieven is echter terug te vinden dat Willem IV op 2 november 1722 werd benoemd tot stadhouder, wat in zou gaan in 1728, als hij meerderjarig werd. Voorlopig had hij echter in Gelderland alleen de titel en de toelage. In 1726 werd hem een plaats in de Raad van State geweigerd door de niet-stadhouderlijke provincies. De ontvangst van de prins drie jaar later in Den Haag was uitgesproken koel. Drenthe en Groningen zouden hem daarentegen in 1729 en Friesland in 1731 tot stadhouder benoemd hebben. Vanaf die tijd was hij in feite de hoogste ambtenaar van deze gewesten.
Huwelijk.
Al in 1721 was er sprake van een huwelijk met de Engelse prinses Anna van Hannover. De Engelse ambassadeur William Cadogan, de eerste graaf Cadogan, die met Margaretha Cecilia Munter was getrouwd, speelde mogelijk een belangrijke rol. De onderhandelingen voor het huwelijk van prinses Anna met de Nederlandse vorst zouden twaalf jaar duren. De oorzaak lag grotendeels op het internationale politieke vlak. Na de dood van koning-stadhouder Willem III, tijdens het Tweede Stadhouderloze Tijdperk, waren Pruisische en ook Engelse diplomaten en juristen druk doende om voor hun vorst aanspraak te maken op de begerenswaardige titel 'prins van Oranje', met alle hierbij behorende emolumenten en bezittingen.
Toen de nalatenschap van stadhouder Willem III werd geregeld in een geheim verdrag, bekend als het Traktaat van Partage, en zowel Willem Karel Hendrik Friso als koning Frederik Willem I van Pruisen als prins van Oranje werden erkend, maar de eerste de meeste bezittingen verkreeg – Willem deed afstand van Lingen en van Meurs – en de tweede naar verluidt de meeste schulden, steeg Willems waarde op de huwelijksmarkt aanzienlijk. In 1732 kwam Paleis Huis ten Bosch, dat onderdeel was van de erfeniskwestie, alsnog in bezit van prins Willem IV, waarna hij het tussen 1734 en 1737 liet restaureren en uitbreiden met twee grote zijvleugels, naar een ontwerp van Daniël Marot. Hij bezat nu in Den Haag een paleis dat voldeed aan de statuur van een vorst. Dit was van belang, gezien zijn dynastieke ambities.
Op 21 oktober 1733 ging hij voor het Gerecht van Leeuwarden in ondertrouw. Het huwelijk, dat gepland was in november 1733, werd uitgesteld omdat de bemoeienissen van zijn toekomstige schoonvader George II met de Republiek niet op prijs werden gesteld. Willem werd, mede vanwege alle ophef, ziek en vertrok naar het Britse kuuroord Bath. Pas enkele maanden later was hij voldoende hersteld om in het huwelijk te treden.
Georg Friedrich Händel, die Anna en haar jongere zussen klavecimbel- en muziekles had gegeven en haar als zijn beste leerling beschouwde, componeerde ter gelegenheid van het huwelijk zijn serenata "Il Parnasso in Festa" (HWV 73), waarvoor delen uit "Athalia" (HWV 52) gebruikt zijn. Op 25 maart 1734 trouwde het paar in de Franse kapel van het St. James's Palace. Händel componeerde hiervoor, op een tekst van Prinses Anna (naar twee psalmen), het anthem "This is the day the Lord hath made" (HWV 262).
In Amsterdam werd het paar op 8 mei 1734 met zó weinig animo ontvangen door burgemeester Lieve Geelvinck, dat het paar al na een half uur besloot om door te reizen naar Leeuwarden.
In Engeland was hij door de universiteit van Oxford met een eredoctoraat bedacht en trad hij toe tot de vrijmetselarij. Bij zijn terugkeer in de Republiek ontstonden ook loges in Den Haag en Leeuwarden. Zo had hij een eigen hofloge "Antiqua Virtute et Fide" in Leeuwarden. Zijn kok Vincent la Chapelle en Douwe Sirtema van Grovestins waren daarbij betrokken.
Als stadhouder.
In 1740 brak de Oostenrijkse Successieoorlog uit, waarin Oostenrijk en Frankrijk tegenover elkaar stonden. De Republiek, Groot-Brittannië en Oostenrijk vormden een bondgenootschap, waarbij de anderen zouden helpen als één van hen werd aangevallen. De Republiek talmde om openlijk Frankrijk de oorlog te verklaren en stuurde met tegenzin vanaf 1742 troepen om het Geallieerde leger te versterken. In 1746 veroverden de troepen van Lodewijk XV de meeste steden in de Oostenrijkse Nederlanden waar de Republiek krachtens het Barrièretraktaat troepen had gelegerd, evenals de belangrijkste plaatsen in Zeeuws-Vlaanderen. In 1747 gaf de Franse koning aan het grondgebied van de Republiek niet langer te kunnen ontzien, waarop Franse troepen de Republiek binnenvielen. In paniek werd de prins op 2 mei 1747 benoemd tot kapitein-generaal, tot admiraal-generaal van de Republiek en tot stadhouder van alle gewesten.
Dirk Hubert Verelst of zijn vader coördineerde de benoeming in de provincie Zeeland al vanaf 15 april. Over zijn bevoegdheden kon Willem het na diverse pogingen tot 'promotie' niet eens worden met de Staten-Generaal. Zij legden hem een instructie voor die overeenkwam met de Unie van Utrecht.
Willem wilde alleen de eed afleggen op de instructie van zijn voorganger, Willem III.
Op 11 mei 1747 deed de prins zijn intrede in Amsterdam. Ter begroeting waren niet alleen de burgemeesters, maar ook alle predikanten aanwezig. Wie geen oranje droeg liep de kans in de gracht gegooid te worden. Zelfs de paarden en ook de ossen op weg naar de slager waren ermee versierd. In november van datzelfde jaar volgde verheffing tot erfstadhouder van de Republiek, waarbij ook de opvolging in vrouwelijke lijn werd geregeld, want Willem IV had toen enkel een dochter. Hiermee kwam een eind aan het Tweede Stadhouderloze Tijdperk. De organisator was de porseleinverkoper Daniël Raap, een gematigd doelist, die de oranjegezinde bevolking mobiliseerde. Nog datzelfde jaar verhuisde prins Willem IV met zijn gezin en een deel van zijn hofhouding naar Den Haag, van waaruit de Vereenigde Nederlanden werden bestuurd, alwaar hij ging wonen in Paleis Huis ten Bosch.
In 1748, enkele maanden na de geboorte van zijn zoon Willem Batavus, ontstond het Pachtersoproer. Raap, die zich verzette tegen de regenten - van oudsher tegenstanders van een rol van de Oranjes in het Nederlandse staatsbestel - overlegde diverse malen met de prins en zijn vrouw. In veel steden werden diverse burgemeesters en vroedschapsleden vervangen. Omstreden was zijn benoeming van de Groningse jonker Rudolf de Mepsche tot drost van Westerwolde.
Zijn belangrijkste raadgevers waren graaf Bentinck en Mattheus Lestevenon. In de nieuwe regeringsreglementen kreeg de erfstadhouder meer invloed op de benoemingen. Veel afgezette vroedschapsleden kregen echter na verloop van tijd hun zetel terug. Een besluit dat hem niet in dank is afgenomen; de positieve stemming onder de bevolking jegens de prins sloeg volledig om, volgens Lodewijk Ernst van Brunswijk-Lüneburg-Bevern in een brief aan zijn nicht Maria Theresia.
Willem kreeg te maken met een teruglopende economie. Een poging de handel op te beuren door het instellen van een vrijhaven, liep door tegenwerking van de admiraliteitscolleges op niets uit. De bankier Thomas Hope en de politiek econoom Isaac de Pinto beloonde hij met respectievelijk een functie in de WIC en VOC.
Willem IV stelde veel belang in een aanstelling van Lodewijk Ernst, hertog van Brunswijk-Wolfenbüttel toen zijn gezondheid hem steeds meer parten speelde. Anna van Hannover nam de lopende zaken over. Willem IV stierf op 22 oktober 1751 in Den Haag na een kuur in Aken. De bijzetting vond plaats op 4 februari 1752 in de grafkelder van de Oranjes te Delft. De erfstadhouder werd opgevolgd door zijn dan drie jaar oude zoon. Anna van Hannover nam de landszaken waar tot haar dood in 1759; Friesland benoemde haar schoonmoeder Maria Louise van Hessen-Kassel, die de functie van regentes uitoefende tot 1765.
Kinderen.
Uit het huwelijk van prins Willem en prinses Anne werden de volgende kinderen geboren:
Trivia.
Alle vier de overgrootmoeders en één overgrootvader van Willem IV waren afstammelingen van Willem van Oranje. Twee daarvan waren kleinkinderen van Willem de Zwijger. De drie andere achterkleinkinderen van Willem de Zwijger:
In 1733 werd hij toegevoegd als lid bij de Ridders van de orde van de Kousenband.

</doc>
<doc id="20516" url="https://nl.wikipedia.org/wiki?curid=20516" title="517 v.Chr.">
517 v.Chr.

Het jaar 517 v.Chr. is een jaartal volgens de christelijke jaartelling.

</doc>
<doc id="20517" url="https://nl.wikipedia.org/wiki?curid=20517" title="516 v.Chr.">
516 v.Chr.

Het jaar 516 v.Chr. is een jaartal volgens de christelijke jaartelling.

</doc>
<doc id="20518" url="https://nl.wikipedia.org/wiki?curid=20518" title="Huis van Oranje">
Huis van Oranje



</doc>
<doc id="20521" url="https://nl.wikipedia.org/wiki?curid=20521" title="Cleisthenes">
Cleisthenes



</doc>
<doc id="20522" url="https://nl.wikipedia.org/wiki?curid=20522" title="508 v.Chr.">
508 v.Chr.

Het jaar 508 v.Chr. is een jaartal volgens de christelijke jaartelling.

</doc>
<doc id="20523" url="https://nl.wikipedia.org/wiki?curid=20523" title="Laddervenster">
Laddervenster

Het laddervenster is een venstertype dat voornamelijk voorkomt in gebouwen die tot de stijl van de Amsterdamse School behoren.
Het venstertype heeft een onderverdeling van roeden die doet denken aan de sporten van een ladder.
In de jaren tachtig zijn de laddervensters bij veel huizenblokken vervangen door gewone ramen, wat die gevels een saaiere aanblik heeft bezorgd.

</doc>
<doc id="20525" url="https://nl.wikipedia.org/wiki?curid=20525" title="Dione">
Dione



</doc>
<doc id="20527" url="https://nl.wikipedia.org/wiki?curid=20527" title="Theia (mythologie)">
Theia (mythologie)

Theia of Dione (gelatiniseerd) (Grieks: Θεία, "Theía"), Théa (Grieks: Θέα, "Théa"), Ethra (Grieks: Αἴθρα, "Áíthra") of Euryphaessa of Basilea was een koningin uit de Griekse mythologie. Haar naam kan worden vertaald als 'koningin van het licht' of 'Hemelkoningin'. Haar naam is in feite verwant aan de naam Zeus, het is hiervan de vrouwelijke vorm.
Homerus noemt Theia als de moeder van Aphrodite, Zeus is haar vader. Theia woonde op de Olympus, waar ze haar dochter opving toen deze aan haar hand was verwond door de sterveling Diomedes, tijdens haar poging haar zoon, de Trojaanse Aeneas, te redden. Theia troostte haar, en veegde het onsterfelijke bloed, (de ichor), weg, die uit Aphrodites wond stroomde. Ze vertelde hoeveel de andere Olympiërs eveneens te lijden hadden van het geweld der mensen, maar, zei Theia, dwazen die het durven op te nemen tegen de goden, zullen niet lang meer te leven hebben.
Pseudo-Apollodoros vermeldt dat er naast Theia nog een andere Titanide was, Dione. Theia zou bij Hyperion Eos, Helios en Selene hebben gebaard, en Dione zou bij Zeus de moeder zijn van Aphrodite.

</doc>
<doc id="20528" url="https://nl.wikipedia.org/wiki?curid=20528" title="Lantaarn (bouwkunde)">
Lantaarn (bouwkunde)

Een lantaarn is een opengewerkte bekroning van een grote koepel of een toren en is meestal achthoekig van vorm. Een lantaarn op een toren wordt in een aantal gevallen in Nederland gebruikt om een carillon in te hangen; dit kan zijn in de vensters van de lantaarn dan wel binnen in het midden er van, zoals in Enkhuizen op de Zuidertoren.
Ook een glazen kap in/op het dak van een huis of het dek van een schip wordt "lantaarn" genoemd.
Door de "lantaarn" valt daglicht binnen. Daarom heeft deze in de woningbouw vaak een prominente plaats: boven de trap of het atrium, of in een speciaal voor de daglichttoetreding aangebrachte vide.

</doc>
<doc id="20529" url="https://nl.wikipedia.org/wiki?curid=20529" title="Lessenaardak">
Lessenaardak



</doc>
<doc id="20530" url="https://nl.wikipedia.org/wiki?curid=20530" title="Liseen">
Liseen

Lisenen zijn in de bouwkunst verticale, iets uit de muur springende stroken zonder voetstuk of bekroning. Ze hebben een decoratieve functie: door het gebruik van lisenen wordt een muur in vlakken verdeeld (geleding).
Een liseen wordt een rondboogliseen genoemd als deze via een of meerdere rondbogen verbonden is.
Andere muurverzwaringen zijn: steunbeer en pilaster.

</doc>
<doc id="20531" url="https://nl.wikipedia.org/wiki?curid=20531" title="Loofwerk">
Loofwerk

Loofwerk of lofwerk is in de bouwkunde een doorlopend ornament dat de vorm heeft van bladmotieven. Daarin kunnen ook andere plantendelen, zoals bloemen en vruchten, zijn verwerkt.
Loofwerk wordt op talrijke manieren toegepast. Binnenshuis kan het bijvoorbeeld als houtsnijwerk voorkomen in meubels. Zowel binnens- als buitenshuis kan het in bouwkundige elementen zijn verwerkt: bijvoorbeeld als festoen in een gevel, als acanthusblad bovenaan een zuil of pilaar. Ook in sieraden, zoals gespen of spelden, kan men loofwerk tegenkomen. 
Stijlsoorten die er veel gebruik van maakten, zijn Barok en rococo. Toen de jugendstil ontstond, werden plantmotieven en op de natuur geïnspireerde vormen een dominant element in deze stroming, en men kan er allerlei vernieuwde vormen van loofwerk in ontwaren.

</doc>
<doc id="20532" url="https://nl.wikipedia.org/wiki?curid=20532" title="Luchtboog">
Luchtboog

Een luchtboog is een stijgende boog, die tussen een steunbeer en het bouwwerk is aangebracht. Deze boog heeft dezelfde functie als een schoor: het overbrengen van horizontale krachten (spatkrachten), van het bouwwerk naar de verticaal staande steunbeer. Een pinakel werd bij de luchtboog met steunbeer niet alleen om decoratieve redenen toegepast, maar voegde tevens extra gewicht toe aan de steunbeer om de spatkrachten vanuit de luchtboog beter te verwerken.
Luchtbogen kunnen opgenomen zijn in het dak van de zijbeuken van een kerk of kathedraal, maar voornamelijk in de gotische bouwkunst zijn luchtbogen aan de buitenkant van het gebouw te zien. Het dak van de zijbeuken bevindt zich doorgaans een stuk onder deze luchtbogen (zie tekening).

</doc>
<doc id="20533" url="https://nl.wikipedia.org/wiki?curid=20533" title="Motief (literatuur)">
Motief (literatuur)

In de literatuur wordt de term motief gebruikt in een enge en een ruime betekenis.
In ruime zin slaat het op een onderwerp dat in verscheidene literaire werken, vaak uit heel verschillende tijden, wordt behandeld. Voorbeelden zijn het dubbelgangersmotief, het motief van de vadermoord, het onbewoonde eiland, het mannetje in de maan e.d.
In enge zin is motief een term uit de verhaalanalyse die geen zelfstandige categorie van verhaalelementen aanduidt, maar een containerbegrip is: een verhaalmotief kan een beeldspraak zijn, een uitspraak van een personage of een zin van de verteller, een handeling, een gedachte of nog een ander structuurelement. Het belangrijkste criterium om een element een motief te noemen, is herhaling. Elementen waarvan het de lezer opvalt dat ze bij herhaling voorkomen, zal hij inzetten bij het proces van betekenistoekenning.
Het gaat daarbij om een gegeven (voorwerp, verschijnsel, gebeurtenis) dat meerdere malen in een verhaal terugkeert en een meer dan gewone (symbolische) betekenis heeft, ook bekend als leidmotief. In die zin onderscheidt men concrete en abstracte motieven:
Het thema of de grondgedachte van een verhaal wordt dan het sluitmotief genoemd. Het brengt de belangrijkste abstracte motieven in één zin bij elkaar. Volgens literatuurwetenschappers Erica van Boven en Gillis Dorleijn is de term thema niet geheel synoniem met hoofdmotief en is de eerste term meer geschikt om de hoofdgedachte van gedichten uit te drukken.
Toegepast op 'Saidjah en Adinda' van Multatuli: de kerven in het rijstblok (concreet, herhaaldelijk vermeld) staan voor de trouw van Adinda, de buffelroof voor het onrecht in de kolonie. Het sluitmotief kan dan als volgt luiden: "Het onrecht dat de arbeidzame, trouwe Javaan wordt aangedaan, schreit ten hemel."

</doc>
<doc id="20536" url="https://nl.wikipedia.org/wiki?curid=20536" title="Orangisme (na 1830)">
Orangisme (na 1830)

Het orangisme is de naam voor het gedachtegoed van de beweging die na de Belgische Opstand trouw bleef aan koning Willem I en nog lange tijd bleef ijveren voor een herstel van het Verenigd Koninkrijk der Nederlanden, met name vóór de erkenning van België als staat door Nederland in 1839.
Orangisme in hedendaagse zin betekent dat de Nederlandse koning opnieuw gezag krijgt in Vlaanderen of België, hetzij door een personele unie, hetzij door een hereniging van Vlaanderen of België met Nederland. Enigszins onnauwkeurig wordt orangisme echter ook gebruikt als synoniem voor grootneerlandisme of heelneerlandisme, zonder specifiek gericht te zijn op het Nederlandse koningshuis.
In Nederland wordt met de term "orangisme" ook wel het "ge­heel van Oran­je­ge­zin­de denk­beel­den en ge­voe­lens" bedoeld (definitie Van Dale).
Geschiedenis.
Na de Belgische Revolutie was er een krachtige elitaire strekking die trouw bleef aan de Oranjes en die streefde naar het herstel van het Verenigd Koninkrijk der Nederlanden. Het ging veelal om mensen afkomstig uit de Franstalige elites van bestuurders, officieren, ondernemers en intelligentsia, zowel uit het noorden als zuiden van België. De orangisten pleegden in maart 1831 een coup om de Nederlandse kroonprins Willem op de Belgische troon te krijgen. De staatsgreep kon worden verijdeld door een gebrek aan steun vanuit Nederland. Volgens Talleyrand zouden de grote mogendheden dit nochtans aanvaard hebben. Enige maanden later, tijdens de Tiendaagse Veldtocht, deden orangistische officieren uit het Belgisch leger de strijd overhellen in het voordeel van de Nederlanders. Vooral generaal Daine was daarin bepalend. Een militaire tussenkomst van Frankrijk en het feit dat het orangisme nooit de steun van de massa had, zelfs niet in Gent, hield het jonge België overeind.
Men zou de aanhangers van het orangisme kunnen indelen in drie groepen:
De eerste groep deemsterde weg nadat Willem I in 1839 het bestaan van de Belgische staat had aanvaard. In 1841 deden ze nog een laatste poging tot staatsgreep. De tweede groep ging over naar de liberalen (onder andere in Gent) en de Meetingpartij (onder andere in Antwerpen). De laatste, de taalminnaren, groeide uit tot de Vlaamse Beweging. De toenadering van de Nederlandse koning Willem II tot Leopold I in 1848 maakte definitief duidelijk dat het politieke orangisme een verloren zaak was.
Hedendaags orangisme.
Het orangisme heeft zijn eigenlijke, Oranje-royalistische betekenis verloren. Het gaat om het zich vereenzelvigen met het Groot- of Heel-Nederlandse gedachtegoed. 
Orangisme staat in Vlaanderen soms voor het streven naar een betere manier van besturen zoals men die in Nederland denkt te vinden; vandaar ook het streven naar samengaan. Het gaat om een intellectuele droom, een spielerei die niet ondersteund wordt door politieke programma's of door activiteiten van verenigingen of groepen. Vertegenwoordigers vindt men in Vlaamsgezinde middens, in het ANV, de Orde van den Prince, de Marnixring, de Belgisch-Nederlandse Vereniging (BENEV). De Benelux-gedachte is er de meest concrete politieke uitdrukking van.
In Nederland vindt men hen vooral in christelijke en paleoconservatieve kringen.
Het orangisme kreeg in het najaar van 2003 een kleine opstoot toen de geboorten van prinses Catharina-Amalia van Oranje-Nassau en prins Gabriël van België een toekomstig huwelijk tussen leden van het Belgisch en het Nederlands koningshuis denkbaar maakten. In België gingen toen vergeefs stemmen op om het Decreet betreffende de eeuwige uitsluiting van de familie Oranje-Nassau van enige macht in België uit 1831 te schrappen. Hierdoor moest een huwelijk tussen leden van het Belgische vorstenhuis en het Huis Oranje-Nassau mogelijk worden gemaakt. 

</doc>
<doc id="20537" url="https://nl.wikipedia.org/wiki?curid=20537" title="Audrey Hepburn">
Audrey Hepburn

Audrey Kathleen van Heemstra Hepburn-Ruston (Elsene, 4 mei 1929 – Tolochenaz, 20 januari 1993) was een in België geboren half Nederlandse, half Britse actrice, danseres (zoals zij zichzelf liever dan actrice noemde) en speciaal VN-ambassadeur van het United Nations Children's Fund (Unicef). In de jaren vijftig en zestig van de twintigste eeuw was ze een stijlicoon. Zij won één Oscar en werd daarna nog vier keer genomineerd. 
Ze won in 1953 voor haar vrouwelijke hoofdrol in "Roman Holiday" een Oscar, een BAFTA Award en een Golden Globe. Hepburn is daarmee de eerste actrice die deze drie filmprijzen kreeg voor dezelfde vertolking. In totaal werden haar drie BAFTA's toegekend, een record voor vrouwen en werd ze vijf keer genomineerd voor een Oscar. Ze is een van de weinigen die een Oscar, een BAFTA, een Emmy en een Tony Award kregen. Daarnaast ontving ze de Cecil B. DeMille Award, de Screen Actors Guild Life Achievement Award, de Special Tony Award en in 1992 een BAFTA Lifetime Achievement Award. Bekende hoofdrollen had ze in de films "Sabrina" (1954), "The Nun's Story" (1959), "Breakfast at Tiffany's" (1961), "Charade" (1963), "My Fair Lady" (1964), "Wait Until Dark" (1967) en andere.
Biografie.
Jeugd in België (1929-1935).
Hepburn werd in het Belgische Elsene geboren als Audrey Kathleen van Heemstra Ruston. Ze was een dochter van de Britse bankier Joseph Anthony Ruston en de Nederlandse Ella barones van Heemstra. Zij kreeg hierdoor de Britse nationaliteit.
De vader van Hepburn, Joseph Victor Anthony Ruston, was een in 1889 in Bohemen (Tsjechië) geboren zoon van een Engelse vader en een Duitse moeder. Tijdens zijn huwelijk met Ella van Heemstra veranderde hij zijn geslachtsnaam in Hepburn-Ruston. Hierbij kregen de kinderen uit het gezin ook de naam "Hepburn" toegevoegd. Eind 1928 verhuisde het echtpaar met hun twee kinderen van België naar Londen, waar ze een appartement huurden in de wijk Mayfair. In februari 1929 kreeg Ruston een baan aangeboden bij een verzekeringsmaatschappij in Brussel. Vervolgens vestigde het gezin zich in Elsene.
Hepburns moeder was een dochter van Aarnoud van Heemstra, voormalig burgemeester van Arnhem en gouverneur van Suriname en afkomstig uit een adellijk Fries geslacht. Hepburn had twee halfbroers, Alexander en Ian Quarles van Ufford, uit het eerste huwelijk van haar moeder met de Nederlandse aristocraat Hendrik Gustaaf Adolf Quarles van Ufford.
Hepburn bracht haar eerste levensjaren door in de Keienveldstraat 48 te Elsene. Toen ze bijna twee was, verhuisde het gezin kortstondig naar de Elsensesteenweg 311 en naar de Bronstraat 99 in Sint-Gillis. Vanaf januari 1932 woonde het gezin in een villa in het landelijke Linkebeek (nu Beukenstraat 129). Tijdens deze Brusselse kinderjaren ging ze soms met haar moeder naar balletten en concerten. Thuis werd zij "Adriaantje" genoemd.
Jaren in Engeland (1935-1940).
Haar ouders verhuisden naar Londen en verbonden zich daar aan de British Union of Fascists (BUF). Audrey en haar broers werden bij hun grootouders achtergelaten die in Velp woonden in villa Beukenhof (Rozendaalselaan 32). Haar vader zamelde in Londen geld voor de BUF in en haar moeder was redactrice voor het partijorgaan van de BUF, "The Blackshirt". In die hoedanigheid woonde Ella van Heemstra in 1935 de Reichsparteitag bij in Neurenberg, waarbij zij met Adolf Hitler kennismaakte.
Na vele ruzies tussen haar ouders, waarbij Audrey astma ontwikkelde en last kreeg van angstaanvallen, scheidden zij in 1939. Haar moeder woonde toen al enkele jaren in Nederland, terwijl Audrey bij haar vader in Londen verbleef en in 1937 door haar vader met instemming van haar moeder op een privéschool in Elham in Kent werd geplaatst. Daar kreeg zij door haar begeleidster belangstelling voor dansen. Balletlessen volgde zij in Folkestone.
Verblijf in Nederland tijdens de Tweede Wereldoorlog (1940-1945).
Na de inval in Polen in september 1939 en de daaropvolgende Britse oorlogsverklaring aan Duitsland werd Audrey door haar moeder naar Nederland gehaald in de verwachting dat het neutrale Nederland buiten de oorlog zou blijven en zorgde ervoor dat zij de Nederlandse nationaliteit kreeg. Haar vader, inmiddels een volleerd Duits geheim agent, werd door de Britse geheime dienst MI5 in de gaten gehouden en verdween uit het zicht.
Audrey, die nu door haar moeder op school werd ingeschreven als Edda van Heemstra ging in Arnhem naar de 5e klas van de Openbare Lagere School nr. 21 en kon zich moeilijk aanpassen aan de Nederlandse taal en gewoonten, maar kreeg deze uiteindelijk redelijk onder de knie.
Het gezin woonde in Arnhem eerst in een eengezinswoning aan Sickeszlaan 7, maar verhuisde al snel naar een ruime bovenwoning aan de Jansbinnensingel 8a. Uiteindelijk woonde Audrey vanaf 1942 bij haar grootouders tot aan het eind van de oorlog in Velp op Villa Beukenhof aan de Rozendaalselaan 32. Audrey maakte in Velp de hongerwinter mee en hielp de lokale huisarts Visser 't Hooft met de gewonden. Zo kwam ze ook in aanraking met het Rode Kruis waar ze later naar refereerde toen ze ambassadeur werd van UNICEF.
In die tijd gaf ze ook danslessen aan Velpse meisjes en huiskamer optredens. De opbrengst was voor 'het verzet' waarin Velpse huisartsen (o.l.v. Visser 't Hooft) en het Ziekenhuis Velp een belangrijke rol speelden.
Zij zat op de Arnhemse Muziekschool aan de Boulevard Heuvelink 2 van 1939 tot 1945, waar ze balletlessen bij Winja Marova volgde. Tijdens de Tweede Wereldoorlog gaf ze meerdere malen met haar school openbare balletuitvoeringen. Zij weigerde zich aan te sluiten bij de Nederlandsche Kultuurkamer, waardoor zij uitgesloten was van deelname aan openbare balletuitvoeringen.
Haar moeder achtte het niet langer nodig om haar dochter achter de naam Edda te verbergen, waardoor zij vanaf toen de zeer Engels klinkende naam Audrey Hepburn-Ruston mocht dragen.
Over de oorlogsperiode schreef een van haar biografen, Barry Paris, dat zij koerierstaken zou hebben vervuld en heimelijk hebben gedanst voor publiek om geld voor het verzet in te zamelen. Het Airborne Museum in Oosterbeek concludeerde in 2016 dat er geen enkel bewijs was voor de bewering dat Hepburn voor het verzet actief was geweest.
Zij heeft een aantal op het dorp in de buurt neerstortende V1's meegemaakt, die relatief veel slachtoffers en zware schade veroorzaakten. Ook alle troepenverplaatsingen via de Hoofdweg, en in de tweede helft van de oorlog de vestiging van verschillende diensten vanuit Den Haag in geconfisqueerde villa's rondom haar woning, de bommen- en granaatregens over het dorp, de continue dreiging van inbeslagname van de woning, het veelvuldig moeten vluchten naar de schuilkelder. Ook was zij, volgens eigen zeggen, ervan getuige dat een aantal willekeurige burgers 'tegen de muur werden gezet' (gefusilleerd), terwijl zij en medeburgers op een afgesloten deel van de straat moesten toekijken. Zij was in 1944 slachtoffer van een razzia, waarbij meisjes door de Grüne Polizei werden opgepakt voor werk in de Duitse keukens, maar wist te ontsnappen, waardoor zij doodsbang een maand in de kelder van haar woning doorbracht. Hepburns halfbroer Ian Quarles van Ufford was eveneens na een razzia opgepakt en in Berlijn tewerkgesteld in een Duits werkkamp.
Na de landing van de geallieerden in Normandië op D-Day werden de levensomstandigheden moeilijker, doordat Arnhem zwaar werd getroffen door de gevechten tijdens Operatie Market Garden. Zij maakte mee, dat Velp regelmatig zwaar onder vuur kwam te liggen door beschietingen vanuit de lucht op alles wat door de Britse vliegers als doel werd gezien, waarbij geen onderscheid werd gemaakt tussen Duitsers of gewone burgers, en waarbij zij, volgens eigen zeggen, een keer onder een Duitse tank werd geduwd en daardoor aan een kogelregen, en de dood, ontkwam.
Gedurende het laatste jaar van de oorlog kwam voedselhulp, via distributie, op gang dat door het neutrale Zweden werd geleverd en met Zweedse schepen was aangevoerd. Audrey Hepburn was echter toen al zo verzwakt, dat zij niet meer kon dansen of danslessen kon geven. Naar eigen zeggen kreeg zij in de Tweede Wereldoorlog last van acute bloedarmoede, ademhalingsproblemen en oedeem.
Tegen het eind van de oorlog was zij echter, mede door haar familie die haar meer te eten gaf dan aan henzelf, weer wat opgeknapt.
Na de Bevrijding kwamen de vrachtwagens met hulpgoederen. Hepburn vertelde in een interview dat ze een heel blikje gecondenseerde melk leeg at en misselijk werd van haar eerste maaltijd van hulpvoedsel omdat ze te veel suiker in haar havermoutpap had gedaan. Deze ervaring inspireerde haar later voor Unicef te gaan werken.
Hepburn bracht haar oorlogsjaren onder meer door met het maken van tekeningen, waarvan een aantal zijn gepubliceerd.
Eind oktober 1945 verhuisde Hepburn op instigatie van haar moeder met haar mee naar Amsterdam, waar ze balletlessen mocht nemen bij Sonia Gaskell en toneellessen bij de Engelse acteur Felix Aylmer. Gaskell vertelde in een later interview dat ze het als "haar plicht [beschouwde] haar technisch te ontwikkelen zonder haar persoonlijkheid te schaden: de eigen stijl moest gehandhaafd blijven". Na het overlijden van Gaskells echtgenoot woonde Hepburn enkele maanden bij haar in en verzorgde in haar plaats eigen programma's met eigen muziek, eigen choreografie en eigen kostuums.
Overeenkomsten met Anne Frank.
In 1991 deed ze de volgende uitspraken:
Hepburn merkte haar overeenkomsten met Anne Frank op:
Toch heeft Hepburn ook genoten van een deel van haar jeugd. Hepburn zag weer een parallel met Anne Frank:
In 1958 werd Hepburn door de Amerikaanse filmmaker George Stevens de rol van Anne Frank aangeboden in een filmversie over het leven van Anne Frank. Na het lezen van het dagboek van Anne bleek dat zij de rol niet aankon, omdat deze te veel emoties bij haar opwekte. Ze was reeds dertig jaar en kon volgens eigen zeggen niet de rol van een vijftienjarig meisje spelen, ondanks haar nog steeds jeugdige uiterlijk. Ze vond het ook tegenstrijdig als de rol van Anne, die idolaat was van de Hollywood-filmsterren, gespeeld zou worden door een eveneens Nederlands meisje dat nu een Hollywoodster was geworden en ervoor betaald zou krijgen. Voorts worstelde Hepburn nog steeds met het schuldgevoel dat zij voor een Duits publiek had gedanst. Tijdens haar ontmoeting met Otto Frank, de vader van Anne, in Zwitserland in 1957 had zij al te kennen gegeven een filmrol van Anne niet te kunnen spelen.
Uitwerking van de oorlog.
In een televisie-interview in 1983 met Henk van der Meijden deed zij op de vraag welke herinneringen zij had aan de oorlog de uitspraak: 'Heel veel; mijn hele leven is door die herinneringen gevormd'. Deze heftige gebeurtenissen vormden haar manier van reageren op vragen tijdens interviews, waarin ze op afgepaste wijze antwoorden gaf.
‘Verzetsactiviteiten’.
Over Hepburn werd veelvuldig beweerd dat ze, evenals Ella van Heemstra, tijdens de Tweede Wereldoorlog actief zou zijn geweest in het verzet. Een voorbeeld is dat Hepburn tijdens de Slag om Arnhem zou hebben geholpen bij de evacuatie van Britse militairen naar bevrijd gebied. Biograaf Barry Paris verwerkte dit soort niet onderzochte en hardnekkig rondgaande berichten in zijn boek ‘Audrey Hepburn’.
Na grondig onderzoek in 2016 door het Airborne Museum in Arnhem naar de verzetsactiviteiten van Van Heemstra en Hepburn, is uit niets gebleken dat zij in het verzet actief waren.
Wel is bekend:
Na de bevrijding werkte Van Heemstra samen met Hepburn enige tijd als vrijwilligster in een Arnhems ziekenhuis, om daar gewonde militairen te verzorgen.
Begin van een carrière en doorbraak op Broadway (1945-1953).
Na de oorlog speelde ze op achttienjarige leeftijd een rolletje als KLM-stewardess in "Nederlands in zeven lessen". De regisseur van deze Nederlandse film uit 1948, Charles Huguenot van der Linden, zou later beweren dat hij de ontdekker is geweest van Hepburn. Hij hield haar zes maanden onder contract in de hoop haar te casten in een grote film. Een kans deed zich niet voor en Hepburn besloot daarop Amsterdam in te ruilen voor Londen.
Hepburn verhuisde samen met haar moeder naar Londen waar ze balletles nam. Ze had altijd al een passie voor ballet en wilde het in deze wereld maken. Maar door geen enkele auditie werd ze geselecteerd. Het liep uit op kleinigheden in revues, films en nachtclubs. Ze werkte toen ook als model en begon in 1951 met acteren in speelfilms - naar eigen zeggen slechts om de rekeningen te betalen. Al gauw sleepte ze haar eerste hoofdrol in de wacht in "Nous irons à Monte Carlo" (1952). Tijdens een opname in Zuid-Frankrijk werd ze opgemerkt door de schrijfster Colette, die haar wilde als hoofdrol in het door haar geschreven stuk "Gigi".
Filmster in Hollywood (1953-1967).
Na een succesvolle reeks op Broadway, deed Hepburn auditie voor de film "Roman Holiday". Eerst werd de rol van prinses toebedeeld aan Elizabeth Taylor, maar door contractuele problemen moest zij de film laten schieten. De tegenspeler van Hepburn, Gregory Peck, had tijdens de opnames door dat hij tegenover een natuurtalent stond. Hij kreeg gelijk, want Hepburn ontving voor deze eerste Hollywoodrol meteen een Oscar voor beste actrice. Voor die prijs zou ze gedurende haar carrière nog viermaal genomineerd worden. Het lied "Moon River", dat ze zong in de film "Breakfast at Tiffany's", won in Hepburns uitvoering een Oscar voor beste originele lied. De toonsoort was wel aangepast wegens haar beperkte zangkwaliteiten. Hepburns zangstem in "My Fair Lady" werd voor het overgrote deel overgenomen door de Amerikaanse sopraan Marni Nixon. Hepburns moeder speelde een figurantenrol in de film "Funny Face", als klant van een cafeetje.
Als een van Hollywoods populairste publiekstrekkers schitterde Hepburn op het witte doek naast onder anderen Gregory Peck, Humphrey Bogart, William Holden, Mel Ferrer, Peter Fonda, Fred Astaire, Gary Cooper, Maurice Chevalier, Anthony Perkins, Peter Finch, Burt Lancaster, George Peppard, Cary Grant, Rex Harrison, Peter O'Toole, Albert Finney, Sean Connery, James Mason en Ben Gazzara.
Latere jaren (1967-1993).
Vanaf 1967, na zestien zeer succesvolle jaren als actrice, nam Hepburn gas terug en verscheen ze nog maar af en toe in een speelfilm. Haar laatste film werd in 1988 opgenomen, net voordat ze benoemd werd tot speciaal ambassadeur van Unicef. Naar eigen zeggen ging ze voor Unicef werken uit dankbaarheid voor de noodhulp die ze aan het eind van de Tweede Wereldoorlog van de voorloper van deze VN-organisatie ontvangen had. Een andere reden waren eigen ontberingen onder de nazi's. Ze bleef goodwillambassadeur tot aan haar overlijden.
In 1992 kreeg Hepburn van de Amerikaanse president George H.W. Bush de "Presidential Medal of Freedom" als erkenning van haar werk voor Unicef. Ze overleed in haar woonplaats Tolochenaz in het Zwitserse kanton Vaud aan de ziekte Pseudomyxoma peritonei, als gevolg van kanker aan het wormvormig aanhangsel, en is daar ook begraven. De Academy of Motion Picture Arts and Sciences kende haar postuum de Jean Hersholt Humanitarian Award toe voor haar werk op humanitair gebied.
'Audrey'.
Paul Desmond, saxofonist bij het Dave Brubeck Quartet, schreef in 1954 voor Hepburn, zijn stille liefde, het nummer 'Audrey'. Het nummer kwam uit op de lp "Brubeck Time" onder het label Columbia Records. In 1977 overleed Desmond aan longkanker, zonder te weten of Hepburn zijn compositie ooit had gehoord. Na het overlijden van Hepburn, nam haar ex-echtgenoot Andrea Dotti contact op met Dave Brubeck met het verzoek het nummer 'Audrey' ten gehore te brengen tijdens de afscheidsceremonie in het gebouw van de Verenigde Naties. Het bleek dat Hepburn elke avond tijdens haar avondwandeling voor het slapen gaan dat ene nummer van de lp via een cassette-afspeler beluisterde.
Het verhaal ‘Paul and Audrey’ in 10 tekeningen van Paul Rogers kwam uit in 2021 in het tijdschrift The New Yorker.
Stijlicoon.
Hepburn was in de jaren vijftig en zestig van de twintigste eeuw een wereldberoemd stijlicoon, mede dankzij de creaties van de Franse couturier Hubert de Givenchy. Ze droeg zijn japonnen zowel in films als privé. Legendarisch in film- en modekringen is de door De Givenchy ontworpen zwarte jurk die ze in combinatie met een halsketting van Roger Scemama aanhad tijdens de beginscène van de film "Breakfast at Tiffany's". Ook de witte jurk die ze droeg bij haar bezoek aan het paardenrennen in de film "My Fair Lady" behoort tot de bekendste filmjaponnen ooit. De Givenchy strikte haar om zijn parfums te promoten. Hepburn is de eerste wereldberoemde filmster die zoiets deed en mogelijk de laatste die zich daar niet voor liet betalen.
Privé.
Hepburn is tweemaal getrouwd. Op 25 september 1954 huwde ze de twaalf jaar oudere Amerikaanse acteur Mel Ferrer. Voor hem was het zijn vierde huwelijk; met zijn eerste echtgenote trouwde hij tweemaal. Op 5 december 1968 werd de echtscheiding uitgesproken. Op 18 januari 1969 trouwde Hepburn met een negen jaar jongere Italiaanse psychiater Andrea Dotti. Het huwelijk werd in 1982 ontbonden. Ze kreeg twee zoons, Sean Ferrer en Luca Dotti. De Schotse schrijver A.J. Cronin was de peetoom van Sean. Ten tijde van haar overlijden was ze de levenspartner van de zeven jaar jongere Nederlandse oud-acteur Robert Wolders, de weduwnaar van filmster Merle Oberon. In 1952 was ze verloofd met James baron Hanson. Hepburn verbrak de relatie in hetzelfde jaar. Als reden voerde ze aan dat een huwelijk met hem tot mislukken zou zijn gedoemd, omdat ze elkaar door haar werk als actrice weinig zouden zien. Hepburn kreeg in haar leven vier miskramen, waarvan een toen ze bij de opnamen van de film "The Unforgiven" van een paard viel.
Receptenboek.
Dat zij haar deels Nederlandse afkomst niet verloochende, blijkt ook uit dat zij in haar Italiaanse keuken, volgens haar zoon Luca Dotti, behalve Italiaanse gerechten ook Nederlandse gerechten maakte zoals: hutspot, aardappelballetjes, gebakken worteltjes, tomaten-crèmesoep, en chocoladecake met slagroom.
Eerbewijzen, vernoemingen, tv-film.
Hepburn heeft een ster op de Hollywood Walk of Fame, bij 1652 Vine Street. Door de KLM werd een passagiersvliegtuig naar haar genoemd: de McDonnell Douglas MD-11 met registratie PH-KCE. De gemeente Arnhem vernoemde een plein in de binnenstad naar haar, het Audrey Hepburnplein. Een buste gemaakt door Kees Verkade is sinds 1994 te bezichtigen op het Burgemeestersplein te Arnhem.
Op 14 september 2019 werd in Velp een standbeeld van Audrey Hepburn als jong meisje onthuld. Het standbeeld staat voor het appartementencomplex de Nieuwe Beukenhof, waar haar grootouderlijk huis, villa Beukenhof heeft gestaan. Ook het boek "Audrey Hepburn - Het Nederlandse meisje" van Robert Matzen werd op deze dag gepresenteerd. Het eerste exemplaar werd uitgereikt aan Luca Dotti, zoon van Hepburn.
In Almere is een straat naar haar vernoemd, in Doorn een laan en in Arnhem een plein. Op de Jansbinnensingel 8 in Arnhem, waar zij tot de oorlog met haar moeder heeft gewoond, is een plaquette aangebracht.
In haar geboorteplaats Elsene/Ixelles is aan het geboortehuis door de Cercle d'Histore Locale d'Ixelles een messing plaquette met de tekst "Ici naquit le 4 mai 1929 la comédienne Audrey Hepburn" bevestigd en was daar in 2017 een standbeeld van haar gepland.
Een deel van haar leven werd in 2000 voor de televisie verfilmd onder de titel "The Audrey Hepburn Story". De rol van Hepburn werd gespeeld door Jennifer Love Hewitt, die ook de productie op zich nam.
Filmografie.
In 1992 ontving zij de BAFTA Lifetime Achievement Award.

</doc>
<doc id="20538" url="https://nl.wikipedia.org/wiki?curid=20538" title="Tandheelkunde">
Tandheelkunde

Tandheelkunde ("odontologie") is het medische vakgebied dat zich bezighoudt met het herkennen, voorkomen en behandelen van ziekten van de tanden en de omringende structuren.
Werkvelden.
Binnen de tandheelkunde zijn de volgende deeldisciplines te onderscheiden:
De tandarts als algemeen practicus dient op al deze gebieden kennis en ervaring te hebben, want alle komen in de algemene praktijk voor. Voor uitgebreide behandeling op het gebied van een van deze disciplines bestaat er echter de mogelijkheid tot horizontale of verticale verwijzing naar een specialist dan wel gedifferentieerd tandarts. Als specialisatie worden onderscheiden de kaakchirurg en de orthodontist.
Aanverwante beroepen.
De tandarts doet soms een beroep op meer technisch dan medisch geschoolde deskundigen. Soms ook is de kennis van de tandarts te algemeen en moet hij de patiënt doorsturen naar chirurgen. Deze aanverwante beroepen zijn:
Nederland.
De studie tandheelkunde is mogelijk in Groningen (RUG), Nijmegen (RU) en Amsterdam (ACTA - gemeenschappelijk UvA en VU). De studie duurt zes jaar (zowel bachelor- als masterstudie bestaan uit een driejarig curriculum). Na voltooiing van de masterfase wordt de titel tandarts verkregen. Er zijn specialisaties mogelijk tot orthodontist en kaakchirurg. Na het voltooien van de opleiding wordt de specialist ingeschreven in een wettelijk erkend register. Tandartsen kunnen zich differentiëren in deelgebieden van de tandheelkunde. De erkenning na het voltooien van de doorgaans masteropleidingen vindt plaats via de wetenschappelijke beroepsorganisaties in het desbetreffende veld, maar deze heeft geen wettelijke status anders dan de tandheelkundige vooropleiding.
Tandartsen zijn verenigd in twee beroepsorganisaties, te weten de Associatie Nederlandse Tandartsen (ANT) en de Koninklijke Nederlandse Maatschappij tot Bevordering der Tandheelkunde (KNMT).
Een in Nederland praktiserend tandarts dient ingeschreven te zijn in het BIG-register. Tevens dient hij of zij aangesloten te zijn bij een klachtencommissie voor patiënten. Zowel de ANT als de KNMT hebben voor hun leden klachtencommissies in het leven geroepen. Indien een tandarts niet is aangesloten bij een van de beroepsorganisaties dient de tandarts te voorzien in een eigen klachtenregeling.
Voor tandheelkundige zorg gelden vaste tarieven, vastgesteld door de Nederlandse Zorgautoriteit (NZa).

</doc>
<doc id="20540" url="https://nl.wikipedia.org/wiki?curid=20540" title="Champions Trophy">
Champions Trophy

De Champions Trophy was een internationaal hockeytoernooi dat tot en met 2012 jaarlijks werd gehouden en sindsdien om de twee jaar. De bokaal is gemaakt van puur zilver en weegt bijna vijf kilogram. In 2018 werd de Champions Trophy voor het laatst gehouden.
Geschiedenis.
De Champions Trophy is een vondst van de Pakistaanse luchtmaarschalk Nur Khan. Tijdens het wereldkampioenschap in Buenos Aires lanceerde Khan het idee van een jaarlijks toernooi tussen de sterkste hockeynaties ter wereld. De toenmalige voorzitter van de wereldhockeybond FIH, de Belg René Frank, legde Khans voorstel voor aan het bestuur, en nog hetzelfde jaar (1978) was de eerste editie van de Champions Trophy een feit.
De eerste editie voor vrouwen was in 1987.
Door de introductie van de Hockey World League werd het toernooi vanaf 2012 om het jaar gehouden. Met de komst van de Hockey Pro League hield in 2018 het toernooi op te bestaan.
Deelnemers.
Afgezien van de eerste (vijf landen), tweede (zeven landen) en negende editie (acht landen) bij de mannen deden tot en met 2010 de beste zes hockeynaties mee. Vanaf 2011 doen de beste acht landen mee. Tot en met 2010 waren altijd zeker van deelname het gastland, de titelverdediger, de regerend olympisch kampioen en de wereldkampioen. Afhankelijk van de editie werd het deelnemersveld aangevuld op basis van de resultaten op de Olympische Spelen, wereldkampioenschap of vorige editie. Vanaf 2011 zijn het gastland, de top 5 van de voorgaande editie en de winnaar van de voorgaande Champions Challenge geplaatst. De FIS vult vervolgens het deelnemersveld aan op basis van commercieel belang, de wereldranglijst en de ontwikkeling van het hockey.
Opzet.
Tot en met 1991 speelden de landen een halve competitie (één keer tegen elk ander land) en was het land dat de meeste punten haalde kampioen. Vervolgens werd tot 2010 na de halve competitie een finale gespeeld tussen de twee beste landen uit de groep. De nummers 3 en 4 speelden om het brons, de nummers 5 en 6 om de vijfde plaats. Het land dat als zesde eindigde degradeerde en mocht een jaar later niet meedoen. In 2012 en 2014 deden acht landen mee, verdeeld over twee poules waarvan alle landen doorgingen naar de kwartfinale, deze opzet wordt echter na de editie van 2014 niet langer gebruikt.
Relatie met de Champions Challenge.
Sinds 2001 kent het toernooi ook een soort 'B'-editie, in de vorm van het Champions Challenge-toernooi. Daaraan deden tot en met 2010 de mondiale nummers zeven tot en met twaalf mee, vanaf 2010 de nummers negen tot en met dertien. De winnaar van dat toernooi plaatst zich voor de Champions Trophy van het daaropvolgende jaar.
Geschiedenis Champions Trophy voor vrouwen.
Het toernooi om de Champions Trophy voor vrouwen staat sinds 1987 op de internationale agenda. Tot 2000 werd het evenement elke twee jaar gehouden, daarna werd het - net als bij de mannen - een jaarlijks toernooi met deelname van de zes sterkste hockeynaties ter wereld. Sinds 2001 is er een soort 'B'-editie, in de vorm van het Champions Challenge-toernooi. Daaraan doen de mondiale nummers zeven tot en met twaalf mee. De winnaar plaatst zich voor de daaropvolgende Champions Trophy. Sinds 2012 wordt het toernooi zowel bij de mannen als de vrouwen weer om het jaar gehouden.

</doc>
<doc id="20543" url="https://nl.wikipedia.org/wiki?curid=20543" title="Mortaliteit">
Mortaliteit



</doc>
<doc id="20544" url="https://nl.wikipedia.org/wiki?curid=20544" title="Materiaalkunde">
Materiaalkunde

Materiaalkunde is een interdisciplinair natuurwetenschappelijk vakgebied, dat de samenstelling en structuur van materialen bestudeert, en hun daaruit voortvloeiende materiaaleigenschappen. Daarnaast behoort ook de ontwikkeling van nieuwe materialen, voor bijvoorbeeld de ruimtevaart en de biomedische technologie, tot haar taken. Iemand die de studie materiaalkunde heeft volbracht wordt een materiaalkundige of materiaalkundig ingenieur genoemd.
Opeenvolgende technologische tijdperken.
De materiaalkunde heeft een oude geschiedenis. De ontwikkeling van de mensheid is altijd direct verbonden geweest met de op enig moment beschikbare technische kennis. In de prehistorie ging het daarbij vooral om het bewerken van materialen tot gereedschap. Prehistorische beschavingen als de steentijd, bronstijd en ijzertijd worden aangeduid met de namen van de gereedschapsmaterialen die achtereenvolgens voor deze beschavingen bepalend waren. Met de toenemende kennis van de eigenschappen van bestaande materialen, komt de mogelijkheid nieuw materiaal te ontdekken en ontwikkelen, en breekt op een gegeven moment een nieuw technologisch tijdperk aan. 
Opkomst van de materiaalkunde.
Na de Tweede Wereldoorlog werd een nieuw vakgebied ontwikkeld, dat de natuurwetenschappelijke vakgebieden, met name de natuurkunde en scheikunde, met de toegepaste technologie en werktuigbouw moest verbinden. Dit leidde tussen 1940 en 1950 tot de vorming van het interdisciplinair vakgebied der materiaalkunde, dat de ontwikkeling van nieuwe materialen voor technologie en constructie onderzoekt. In de twintigste eeuw was de productie van zonnecellen en andere geavanceerde elektronica niet mogelijk geweest zonder de halfgeleidertechnologie, die eind negentiende eeuw was ontwikkeld.
Vastestofleer.
De materiaalkunde kwam ongeveer tegelijk met de vastestoffysica op, tussen 1940 en 1950. Na de ontdekking van nieuwe gecondenseerde aggregatietoestanden, naast de bekende vaste stof en vloeistof, kwam rond 1975 de term 'fysica van de gecondenseerde materie' in plaats van de term 'vastestoffysica'. De materiaalkunde had een aantal goede lobbyisten, waardoor het vakgebied in de Koude Oorlog bijna de gehele financiering en fondsen van wetenschappelijk onderzoek naar nieuwe materialen in beslag nam; zie de overgang rond 1975 in het diagram hiernaast. Dit is de reden dat onderzoek dat van oudsher viel onder de vastestoffysica, tegenwoordig valt onder de materiaalkunde. Er zijn enkele uitzonderingen, waar vastestoffysica valt onder de fysica van de gecondenseerde materie, of waar het wel een op zichzelf staande afdeling is.
Materiaalfocus.
Hoofdklassen.
De klassieke materiaalkunde omvat de technologische en technisch-wetenschappelijke studie van de volgende vier hoofdklassen van materialen, ingedeeld op basis van hun structuur: 
Deze vier materiaalklassen hebben ieder hun eigen karakteristieke materiaaleigenschappen, zoals warmtegeleidbaarheid, elektrische geleidbaarheid en sterkte.
Moderne materialen.
De voortschrijdende technologie heeft daarnaast nieuwe groepen van materialen in de materiaalkunde opgeleverd met synthetisch verkregen eigenschappen. Denk hierbij aan optische, kristallijne, magnetische of elektrotechnische eigenschappen. Dat zijn:
Materialen buiten de scope.
Er kan worden opgemerkt dat er veel soorten materialen ontbreken tussen de bovengenoemde. Er zijn dan ook veel materialen die, ondanks dat de naam dat wel doet vermoeden, niet bij de materiaalkunde worden ingedeeld. Denk hierbij aan veel organische en niet-technische materialen, zoals:
Over het algemeen vallen ook materialen die zich in de vloeibare- of gasfase bevinden, buiten de scope van de materiaalkunde. Dit onderscheidt de materiaalkundige van de scheikundige, die zich juist focust op de reacties tussen stoffen in de vloeibare- en gasfasen. Er zijn natuurlijk uitzonderingen op deze regel, maar in principe wordt een materiaalkundige opgeleid tot de kennis van, en toepassing van, technische, anorganische, kristallijne materialen, in de vaste toestand.
Vakgebied der materiaalkunde.
Tweesplitsing.
Het vakgebied der materiaalkunde onderscheidt zich ruwweg in een theoretisch en een praktisch deel, oftewel de materiaalkunde gezien als natuurwetenschap en als technische wetenschap. De theoretische tak onderzoekt de structuur van een bepaald materiaal en de eigenschappen die daaruit voortvloeien. De praktische tak past deze kennis vervolgens zodanig toe dat het bewerkte materiaal de gewenste eigenschappen krijgt voor een gebruiksproduct. Naast structuur en eigenschappen van materialen, houdt materiaalkunde zich ook bezig met hun productie, en met het evalueren van hun prestaties op de werkplaats.
Deze tweesplitsing komt ook naar voren als het gaat om de ontwikkeling van nieuwe materialen. Traditioneel worden nieuwe materialen uitgevonden tijdens onderzoeken op microscopische- of nano-microscopische schaal. Materialen worden bestudeerd om nieuwe materiaaleigenschappen te kunnen ontwikkelen, ook wel "science-led" genoemd. Dit onderzoek valt op veel plekken samen met de studie van de vastestoffysica. Daartegenover staat de ontwikkeling van nieuwe materialen voor een vooraf bepaalde, specifieke toepassing of verbetering, Dit onderzoek wordt ook wel "design-led" genoemd.
Tussen beide disciplines zit veel overlap, en onderzoek in beide subdisciplines wordt vaak door dezelfde materiaalkundige uitgevoerd; echter is de tweesplitsing duidelijk aanwezig.
Fundamentele disciplines.
De materiaalkunde kent vier fundamentele subdisciplines, op basis van de verschillende materialen:
De metallurgie en de studie naar keramieken hebben reeds een lange geschiedenis. Aangezien basisprincipes en technieken van beide gebieden gelijk zijn, vormen zij samen het fundament van het vakgebied der materiaalkunde. Met name staal heeft een prominente plaats binnen het vakgebied. Van oudsher valt de productie en ontwikkeling van polymeren onder de petrochemie. De technische toepassingen, mechanische eigenschappen en de verwerking tot composieten, vallen wel weer onder de composiet- en kunststoftechnologie, binnen de materiaalkunde.
Theoretische discipline.
De theoretische materiaalkunde omvat de volgende natuurwetenschappelijke subdisciplines, die de materiaalstructuur (kristalstructuur en microstructuur) onderzoeken en de eigenschappen die daaruit voortkomen:
Toegepaste discipline.
De technische materiaalwetenschap richt zich vooral op onderzoek naar de toepassing van materialen, dus de studie naar materiaaleigenschappen bij industriële productieprocessen, en materiaalontwikkeling voor een van tevoren bekende toepassing:
Moderne disciplines.
Halverwege de twintigste eeuw zijn er, naast de klassieke domeinen van de materiaalkunde, nieuwe onderzoeks- en toepassingsvelden aan het vakgebied toegevoegd:
Interdisciplinair en verwant onderzoek.
Door de grote vraag vanuit de technologische ontwikkeling is er in veel vakgebieden vraag naar een meer specifieke materiaalkennis. Dit resulteert in een aantal interdisciplinaire en verwante onderzoeks- en toepassingsvelden:
Websites.
Materiaalkunde aan de Nederlandse en Vlaamse universiteiten:

</doc>
<doc id="20548" url="https://nl.wikipedia.org/wiki?curid=20548" title="Glare">
Glare

Glare (oftewel GLAss REinforced aluminum) is een composietmateriaal uitgevonden door de Delftse hoogleraar prof.ir. Boud Vogelesang en dr. Geert Roebroeks. Het wordt onder meer door Fokker gebruikt in vliegtuigrompen van Airbus-toestellen.
Opbouw.
Glare is materiaal geconstrueerd uit laagjes aluminium met een dikte van 0,3 en/of 0,4 millimeter. Deze laagjes worden ontvet, gebeitst, geanodiseerd, van primer voorzien en dan afwisselend gestapeld met glasvezelweefsels die geïmpregneerd zijn met kunststofhars (zogenaamde "prepregs" ofwel "pre impregnated" vezels). Door dit pakket uit te harden in een autoclaaf ontstaat het uiteindelijke glare.
Het resulterende materiaal heeft een iets lagere dichtheid dan aluminium en is ongeveer anderhalfmaal zo sterk als staal.
Ontwikkeling.
Glare is qua constructie afgeleid van arall, een ouder materiaal waarin lagen aluminium aan elkaar werden gelijmd met behulp van geïmpregneerde aramidevezels. Vogelesang en Roebroeks ontwikkelden daaruit glare door de voorgespannen aramide te vervangen door niet-gespannen glas. Nauw betrokken bij de verdere ontwikkeling was de latere Delftse hoogleraar Ad Vlot die ook de geschiedenis van glare beschreef.
Eigenschappen.
Glare bezit een aantal bijzondere eigenschappen. De belangrijkste hiervan is de weerstand van het materiaal tegen vermoeiing. Deze eigenschap is gebaseerd op de toepassing van glasvezellagen in het materiaal, die op trek staan. Ontstaat er een vermoeiingsscheurtje, dan zorgen de glasvezellagen ervoor dat het scheurtje niet verder uitscheurt.
Belangrijk daarnaast is dat deze inkapseling in meerdere richtingen tegelijk werkt. Hierdoor kan glare weerstand bieden aan vermoeiing in meerdere richtingen, wat het uitermate geschikt maakt voor gebruik in vliegtuigrompen: de romp van een vliegtuig ondergaat tijdens de vlucht krachten in twee richtingen die loodrecht op elkaar staan.
De dichtheid van glare is 2500 kg/m³. De elasticiteitsmodulus is 58,3 GPa.
Verdere ontwikkeling.
Fokker ontwikkelt varianten van glare, toegespitst op verschillende toepassingen binnen vliegtuigen (te denken valt aan een glare met goede weerstand tegen schuifspanningen en impactweerstand). Hiermee hoopt Fokker uiteindelijk glare voor het gehele vliegtuig te kunnen leveren. Het eerste vliegtuig waar glare op grote schaal is toegepast, is de Airbus A380, het grootste passagiersvliegtuig ter wereld.

</doc>
<doc id="20550" url="https://nl.wikipedia.org/wiki?curid=20550" title="Strafbaar feit">
Strafbaar feit

Een strafbaar feit of een delict is een in het recht omschreven gedraging waarop straf gesteld is. In het dagelijks spraakgebruik en in het Belgische strafrecht is "misdrijf" een synoniem voor delict. In het Nederlandse recht worden delicten onderverdeeld in misdrijven en overtredingen.
België.
In België worden de strafbare feiten "misdrijven" genoemd. Het Strafwetboek deelt de misdrijven in in drie categorieën:
Minderjarigen die strafbare feiten plegen, worden beoordeeld door de Jeugdrechtbank. Men spreekt in dat geval niet over "misdrijven", maar over "als misdrijf omschreven feiten" (of kortweg MOF).
Overtreding.
Een overtreding is de lichtste vorm van misdrijf. Ze wordt bestraft met een gevangenisstraf van maximum zeven dagen of een geldboete van ten hoogste 25 euro te vermenigvuldigen met de opdeciemen.
Het systeem van opdeciemen bestaat erin een geldboete te verhogen met een in de wet voorzien coëfficiënt die regelmatig wordt aangepast aan de huidige waarde van het geld. Het aantal opdeciemen ligt nu vast op 50, dat wil zeggen dat het bedrag van de geldboete met 6 moet worden vermenigvuldigd om te komen tot het werkelijk te betalen bedrag van de boete.
De toevoeging aan een bedrag van één decime komt overeen met de verhoging van dat bedrag met één tiende; de verhoging met vijfenveertig decimes staat gelijk met de vermenigvuldiging van het bedrag met vijf en een half.
Het is meestal de politierechtbank die zich uitspreekt over overtredingen.
Wanbedrijf.
Een wanbedrijf kan bestraft worden met een gevangenisstraf van minimum acht dagen en maximum vijf jaar of een geldboete van ten minste 26 euro te vermenigvuldigen met de opdeciemen.
Het is de correctionele rechtbank die uitspraak doet over wanbedrijven.
Ook de poging tot het plegen van een wanbedrijf is strafbaar. De straffen hiervoor liggen lager dan voor het wanbedrijf zelf
Misdaad.
Misdaden zijn de ernstigste misdrijven. Een misdaad is strafbaar met een celstraf van minimum vijf jaar, dwangarbeid of een geldboete van minstens 26 euro te vermenigvuldigen met de opdeciemen.
Het is het Hof van Assisen dat zich uitspreekt over misdaden.
Ook de poging tot het plegen van een misdaad is strafbaar. De straffen hiervoor liggen lager dan voor de misdaad zelf.
Nederland.
In Nederland is de meest gebruikelijke definitie van delict in het strafrecht 'een menselijke gedraging die binnen een delictsomschrijving valt, wederrechtelijk en aan schuld te wijten is'. Voor de strafbaarheid van feit en dader moet daarom aan vier elementen voldaan zijn. Er moet:
Wetgeving.
In Nederland worden strafbare feiten onderverdeeld in misdrijven en overtredingen. Zij staan bijvoorbeeld in het Wetboek van Strafrecht. Ook in andere wetten en lagere regelgeving kunnen strafbaarstellingen staan, bijvoorbeeld de Veewet (niet meer in werking), de Wegenverkeerswet, de Opiumwet, de Wet op de economische delicten. In andere wetgeving dan de strafwet kan een delict ook een misdrijf betekenen, bijvoorbeeld in de Milieuwetgeving. Het valt binnen de bevoegdheden van gemeenten om bij verordening gedragingen binnen het grondgebied van de gemeente strafbaar te stellen als overtreding, daarom staan er ook in de Algemene Plaatselijke Verordening van de gemeente strafbare feiten. 
Misdrijf.
Misdrijven zijn ernstige inbreuken op de rechtsorde en omvatten rechtstreekse inbreuken op andermans rechten (doodslag, diefstal, verkrachting), en inbreuken op de private rechtsorde (bankbreuk, jaarrekeningfraude, onttrekking goederen aan civiel beslag) of de publieke (aanslag op de koning, belastingfraude, milieuvervuiling, terroristische activiteiten). Ook omvat deze een aantal gevaarszettingsdelicten zoals het veroorzaken van een overstroming, explosie, radioactieve besmetting, brandstichting, gevaar veroorzaken voor trein- of luchtvaartverkeer. Ook het rijden onder invloed wordt als misdrijf aangemerkt. Op een misdrijf staat maximaal 30 jaar of bij zeer ernstige misdrijven zoals moord levenslange gevangenisstraf. In Nederland is levenslang daadwerkelijk levenslang, zonder voorwaardelijke vrijlating.
Overtreding.
Overtredingen omvatten vaak lichtere ordeverstoringen: gedrag dat de maatschappij geld kost (rommel maken op straat door een persoon) of voor een meerderheid van de burgers irritant is (hondenpoep, openbare dronkenschap).
Op een overtreding staat maximaal één jaar hechtenisstraf. Poging tot overtreding is niet strafbaar, en een overtreding wordt door de kantonrechter (sector kanton bij de rechtbank, enkelvoudige kamer) afgehandeld, in plaats van door de rechtbank (meervoudige kamer).
Andere staatsvormen.
In totalitaire regimes worden delictsomschrijvingen soms vaag gehouden (omschrijvingen als "hij die een inbreuk maakt op de algemene en politieke rechtsorde", "staatsgevaarlijke of ondermijnende activiteiten"), zijn ze in strijd met de universele mensenrechten, worden ze zo gesteld dat iedereen eronder kan vallen (het hebben van "staatsgevaarlijke denkbeelden"), of wordt het legaliteitsbeginsel niet gevolgd (strafbaarstelling van alles dat naar de mening van het volk strafbaarstelling behoeft, het gesundes Volksempfinden). Ook zijn straffen vaak buitenproportioneel. Daar waar de sharia is ingevoerd, worden bovendien gedragingen als overspel (geslachtsgemeenschap buiten het huwelijk) of het heffen van rente strafbaar gesteld (rente is verboden omdat niet aan de tijd verdiend mag worden), met lijfstraffen en doodstraffen als steniging als sanctie. Echter in de 21e eeuw wordt steniging niet meer toegepast in de Islamitische wereld.

</doc>
<doc id="20551" url="https://nl.wikipedia.org/wiki?curid=20551" title="Willem II van Holland">
Willem II van Holland

Willem II (februari 1227 – Hoogwoud, 28 januari 1256) was graaf van Holland en Zeeland en koning van het Heilige Roomse Rijk.
Graaf van Holland.
Willem II was de zoon van Floris IV van Holland en Machteld van Brabant. Op zevenjarige leeftijd volgde hij zijn vader op, toen deze in 1234 bij een toernooi in het Noord-Franse Corbie om het leven kwam. Een broer van zijn vader, eveneens Willem geheten, en later Otto, bisschop van Utrecht, ook een broer van zijn vader, werden regent. Zijn zus Aleid van Holland zou een belangrijke rol gaan spelen bij het ontwikkelen van de nederzetting Schiedam.
De Rooms-Katholieke Kerk predikte in die dagen dat men goed kon doen voor het eigen of andermans zieleheil door de kerk te begunstigen. Voor het zielenheil van zijn overleden vader stichtte Willem daarom een kapel in het dorpje Eikenduinen bij het huidige Den Haag. Zowel Willem als zijn moeder Machteld, de zuster van hertog Hendrik II van Brabant, had belangstelling voor het kerkelijk leven. Gravin-weduwe Machteld, de dochter van de Brabantse hertog Hendrik I, nam een opmerkelijke invloed in de kerkelijke gang van zaken in gebieden waarover de familie heerste, evenals haar dochter Aleid en schoonzuster Ricardis. Zij zette daarmee in Holland de traditie van haar Brabantse familie voort. Machteld, Aleid en Ricardis bevorderden bijvoorbeeld het werk van vrouwen in kloosters en Machteld stichtte met Floris IV omstreeks 1230 een cisterciënzerklooster voor nonnen in Loosduinen, het eerste van die orde in Holland. Het aantal religieuze stichtingen was in die tijd opvallend hoog waarbij niet zozeer devotie aan het evangelie maar vooral machtspolitiek een rol speelde, want alleen met steun van de Rooms-Katholieke kerk kon Willem de heerschappij over grondgebieden uitbreiden en zo wist hij uiteindelijk rooms-koning te worden.
Als graaf van Holland vormde hij een bondgenootschap met Brabant tegen Vlaanderen.&lt;br&gt;Als koning van het Duitse rijk verpandde hij in 1247 Nijmegen aan de graaf van Gelre. Nijmegen is in handen van de heren van Gelre gebleven omdat het pand nooit is ingelost.&lt;br&gt;Als koning bedeelde hij zichzelf met het landsheerlijk gezag over het toen door vele kleine heren bestuurde Friesland toe.
Voor zijn jongere zuster Margaretha werd een huwelijksovereenkomst gesloten met graaf Herman I van Henneberg, ze trouwden in 1248, daarmee was een nieuw bondgenootschap bezegeld. Willem nam het besluit om zijn aanzienlijke woning in Haga om te bouwen tot een kasteel van waaruit hij efficiënt zijn gebieden kon besturen. Daarmee zette hij de bakens voor de functie van de latere stad Den Haag als bestuurscentrum.
Dijkaanleg en stadsrechten.
Rond 1250 nam Willem het initiatief voor de aanleg van het westelijk gedeelte van de huidige Schielands Hoge Zeedijk (ongeveer vanaf Kralingen naar het westen). Na zijn dood in 1256 werd het werk onder het bestuur van zijn zuster Aleid van Holland voltooid. In navolging van Brabantse steden gaf hij Haarlem (1245), Delft (1246), 's-Gravenzande (1246) en Alkmaar (1254) stadsrechten. Alleen 's-Gravenzande is later niet uitgegroeid tot een grote stad. In 1248 werden de stadsrechten van Zierikzee door hem bevestigd en uitgebreid. Dat deed hij ook, in 1254, met de Middelburgse stadsrechten uit 1217.
Rooms-Duits koning.
Voorgeschiedenis.
In het Heilige Roomse Rijk, waar het Duitse Rijk met Holland als leengebied deel van uitmaakte, heerste een jarenlange machtsstrijd tussen de paus en de keizer, tussen Ghibellijnen (keizergezind) en Welfen (pausgezind). De keizer weigerde zich te onderwerpen aan het gezag van de paus, waarvoor juridisch gezien ook geen reden bestond.
Dit leidde er toe dat keizer Frederik II van Hohenstaufen in 1241 Rome belegerde. Paus Gregorius IX stierf echter op 22 augustus aan de zomerhitte. Omdat hij (nog) geen conflict had met de Kerk als instituut trok de keizer zich terug naar zijn koninkrijk Sicilië en wachtte af of de volgende paus de eis van absolute alleenheerschappij zou doorvoeren.
Pas na twee jaar kwam er een nieuwe paus, Innocentius IV, die inderdaad deze lijn doorzette. Toen er toch een verdrag kwam tussen paus en keizer en zij elkaar in Narni zouden treffen, vluchtte Innocentius IV in het holst van de nacht, verkleed als soldaat, om uiteindelijk maanden later in Lyon op te duiken. Daar begon de paus 12 juni 1245 het Concilie van Lyon om de keizer af te zetten. Dat gebeurde 17 juli 1245.
De paus startte daarop een groots opgezette veldtocht tegen de keizer en zijn zoon Koenraad IV, de rooms-koning van het Duitse rijk. In 1246 was de paus betrokken bij het beramen van een moordaanslag op de keizer. Het brein achter de aanslag was de zwager van de paus. Tegelijk was een grootschalige opstand georganiseerd om de Staufer heerschappij ten val te brengen, maar de samenzwering werd op tijd ontdekt. Een tweede moordaanslag volgde in maart 1249, toen Fredriks lijfarts, daartoe aangezet door een kardinaal, hem een gifbeker presenteerde. De beker werd op tijd door Frederiks lijfbediende omgestoten.
In 1246 werd Hendrik Raspe IV, een gerenommeerd ridder, in opdracht van de paus door enkele Duitse vorsten tot tegenkoning gekozen. Hendrik had ook de steun van de aartsbisschoppen van Keulen en Mainz. Daarom werd Hendrik Raspe wel papenkoning genoemd. Er volgde een veldslag bij Frankfurt tussen Hendrik en Koenraad, die Hendrik won; de paus had twee Zwabische legerleiders van Koenraad omgekocht.
Raspe stierf door een val van zijn paard in 1247 en vier weken later werd Willem II tot tegenkoning gekozen. Er was geen Duitse vorst geweest die het tegen de Staufers op wilde nemen. Pas na Frederiks overlijden in 1250 en Koenraads overlijden in 1254 wilden Duitse vorsten Willems koningschap steunen.
Kroning.
Na de dood van Hendrik Raspe IV, sinds een jaar tegenkoning, was Hendrik II van Brabant, getrouwd met Raspe's nicht Sofia, de belangrijkste kandidaat om hem op te volgen. Hendrik weigerde, maar stelde zijn jonge neef Willem voor als koning. Willem II kreeg steun van minderbroeders en predikheren in zijn strijd tegen Frederik II. Op 3 oktober 1247 werd Willem op 20-jarige leeftijd in Woeringen, bij Keulen, met vooral steun van kerkelijke zijde, door de aartsbisschoppen van Keulen, Mainz en Trier tot koning van Duitsland verkozen. De meeste wereldlijke vorsten waren daar niet bij aanwezig. In oktober karakteriseerde paus Innocentius IV hem als volgt: 'Een goed christen, een dappere soldaat...jong en vol dadendrang, aangenaam van karakter en uiterlijke verschijning'. De paus steunde de keuze van Willem op 8 november 1247.
Willem moest alleen Aken, de oude kroningsstad, nog op de Staufische tegenpartij veroveren. Willem benoemde een onderkoning voor Noord-Italië en kreeg de steun van Bourgondië. In 1248 veroverde Willem Kaiserswerth, Dortmund en Aken. Aken nam hij in, na een beleg van vijf maanden, geholpen door Friezen, die met waterbouwkundig vernuft de Staufers uit de stad wisten te verdrijven. Op 1 november 1248, op Allerheiligen, werd Willem in Aken gekroond door de aartsbisschop van Keulen. Uit dank voor de hulp van de Friezen, bevestigde Willem de gehele Friese natie in de rechten, vrijheden en voorrechten die zij al van Karel de Grote hadden ontvangen. Ondanks deze belofte zouden de West-Friezen in 1254 door Willem worden aangevallen en geplunderd.
De rijkskroon, het rijkszwaard en de rijksappel, de officiële tekenen van de koninklijke macht, waren echter, sinds 1125, op de rijksburcht Trifels, in handen van de Staufische tegenpartij. Pas in 1255 veroverde Willem de burcht Trifels en was hij in het bezit van de kroningsinsignia. Willem was tegenkoning van Koenraad IV, die op gezag van zijn vader keizer Frederik II van Hohenstaufen al in 1237 op negenjarige leeftijd tot koning van Duitsland was gekozen. In 1250 volgde Koenraad IV zijn vader op.
Het begin van de regering van Willem II werd door chronisch geldgebrek gekenmerkt. De rijksgoederen aan de Nederrijn waren nog in Staufische handen en konden slechts door oorlogvoering worden veroverd. De verkiezing, hofdagen en krijgstochten brachten hoge kosten met zich mee, maar hij kreeg financiële steun van paus Innocentius IV.
De macht van Willem was eigenlijk beperkt tot het Rijnland en Zwaben. De door de paus afgezette keizer Frederik II stierf in 1250. Willem II vierde in 1251 in Lyon met de paus het paasfeest. De paus gaf Willem een pauselijke legaat mee, om hem te ondersteunen. Dankzij de diplomatieke inspanningen van de paus kreeg Willem in 1252 steun van de Noord-Duitse vorsten en steden. Op 25 januari 1252 werd dit bezegeld door het huwelijk van Willem met Elisabeth van Brunswijk, de dochter van hertog Otto I van Brunswijk. Door dit huwelijk kreeg Willem steun van de Welfse coalitie tegen Koenraad IV, die in december 1250 zijn vader Frederik II was opgevolgd. Willem werd nu ook door de hertogen van Saksen en Brandenburg erkend. De belangrijkste afspraken waren:
Willem verloor echter in 1252 de steun van de aartsbisschoppen van Mainz en Trier over respectievelijk een feodale opvolgingskwestie en een conflict over tolrechten. Na de dood van Koenraad IV in 1254 gaven veel steden hun steun echter aan Willem, in ruil voor behoud van hun privileges.
Strijd tegen Vlaanderen.
De graven van Holland hadden Zeeland in leen van Vlaanderen. Omdat Zeeland in het Duitse rijk lag, hadden de (Franse) graven van Vlaanderen het op hun beurt weer in leen van de Duitse koning. Willem gebruikte zijn positie als Duitse koning om Zeeland te onttrekken aan Vlaanderen. Dit leidde in 1253 tot de Slag bij Westkapelle, waar Vlaanderen werd verslagen door een bondgenootschap van Holland, Brabant en Henegouwen. In 1254 werd een wapenstilstand gesloten.
Als gevolg van deze ontwikkelingen deed Margaretha II van Vlaanderen haar aanspraken op Henegouwen over op Karel van Anjou. Willem steunde zijn zwager Jan van Avesnes tegen Karel en kwam uiteindelijk in 1254 met Lodewijk IX van Frankrijk tot een regeling die Jan het graafschap Henegouwen liet behouden. De aartsbisschop van Keulen had echter partij gekozen tegen Jan van Avesnes en begon onderhandelingen met Ottokar II van Bohemen om hem tot tegenkoning uit te roepen.
Rijksburcht Trifels.
Willem II voerde verschillende oorlogen tegen de West-Friezen. De paus nodigde Willem uit om in Rome tot keizer te worden gekroond. Willem kreeg de kroningsregalia, de symbolen van de macht, in zijn bezit, toen hij in februari 1255 de Rijksburcht Trifels veroverde. Na de geboorte van hun tweede kind, vergezelde Elisabeth haar man naar het Duitse rijk. Tijdens de Rijksdag te Worms in december 1255 wilde ze met graaf "Adolf I van Waldeck" een kijkje nemen in de pas veroverde burcht Trifels. Ze werd onderweg door een roofridder overvallen en pas vrijgelaten, nadat er een hoog losgeld werd betaald. Intussen was Willem van het Duitse rijk naar Holland getrokken om de West-Friezen te onderwerpen.
Overlijden en begrafenis.
De West-Friezen wisten Willems ridders in 1254 terug te dringen tot onder Alkmaar. In de zomer van 1255 had de aanval evenmin succes. Maar in de winter van 1256 konden Willems troepen binnendringen, omdat de binnenwateren van West-Friesland waren bevroren.
Tijdens die veldtocht tegen de West-Friezen zakte hij op 28 januari 1256 bij Hoogwoud door het ijs van het Berkmeer. De West-Friezen vonden hem in machteloze positie en doodden hem. Toen ze doorhadden dat ze de koning hadden gedood, werd Willem begraven onder de haardplaat van een boerderij in Hoogwoud. Pas in 1282 wist zijn zoon, graaf Floris V, zijn stoffelijk overschot terug te vinden, maar niet zonder slag of stoot, Hoogwoud werd geplunderd en de bevolking werd voor een groot deel door de Hollanders uitgemoord. Willem II werd begraven in de Abdij van Middelburg.
Stamboom.
Willem en Elisabeth hadden een zoon, Floris V van Holland. Sommige bronnen noemen ook een dochter Mechtild, maar haar bestaan is onzeker. Daarnaast had Willem bij een minnares nog een zoon, Dirk († 1312).
Beeltenissen van graaf Willem II van Holland.
Sinds 1885 bevindt zich op het Binnenhof in Den Haag een beeld van graaf Willem II van Holland. Het vergulde beeld, ontworpen door Ludwig Jünger, staat boven op de smeedijzeren Binnenhoffontein, ontworpen door Pierre Cuypers.
De fontein was een geschenk van de Haagse burgerij, als dank voor de restauratie van de voorgevel van de Grafelijke zalen (Ridderzaal) door Cuypers. Het beeld van Willem II, de oprichter van het Binnenhofcomplex dat nu het fysieke centrum van de parlementaire democratie in Nederland vormt, is het enige beeld in de open lucht op het Haagse Binnenhof. Rondom de fontein staat de tekst
"Ter nagedachtenis van Willem II Roomsch Koning en Graaf van Holland, Begunstiger der stedelijke vrijheden, beschermer der kunst, stichter der kasteelen in 's-Gravenhage en Haarlem, geb. MCCXXVII †MCCLVI†". 
In de Gravenkamer in het gebouw van de Eerste Kamer der Staten-Generaal (Binnenhof 22) bevindt zich een portret van graaf Willem II, als onderdeel van de 17e-eeuwse portrettengalerij van de graven van Holland.
Boven de ingang van de Gistpoort in Middelburg bevindt zich een beeld van Roomsch-koning en Graaf van Holland Willem II, gemaakt door Oswald Wenckebach in 1955.

</doc>
<doc id="20556" url="https://nl.wikipedia.org/wiki?curid=20556" title="Femke Halsema">
Femke Halsema

Femke Halsema (Haarlem, 25 april 1966) is een Nederlands burgemeester, voormalig parlementslid en schrijfster. Sinds 12 juli 2018 is zij burgemeester van Amsterdam. Eerder was zij van 1998 tot 2011 lid van de Tweede Kamer der Staten-Generaal namens GroenLinks. Van 2002 tot 2010 was zij voor die partij fractievoorzitter in het parlement en politiek leider.
Jeugd en opleiding.
Halsema werd geboren in een sociaaldemocratisch gezin. Zij is een dochter van Willem (Wim) Halsema (1930-2023), voormalig docent lichamelijke opvoeding en directeur van de Dienst lichamelijke opvoeding en sport (LOSR) van de gemeente Enschede. Halsema's moeder, Olga M.B. Fles, was van 1982 tot 1994 wethouder sociale zaken en werkgelegenheid voor de Partij van de Arbeid (PvdA) in Enschede.
In 1983 slaagde Halsema voor haar havo-examen in Enschede op het Kottenpark College. In 1984 en 1985 volgde ze het Vrij Propedeutisch Jaar aan de Vrije Hogeschool te Driebergen. In 1985 begon ze aan de lerarenopleiding Nederlands en Geschiedenis in Utrecht. In 1988 verliet ze de opleiding zonder te slagen; daarna studeerde ze tussen 1989 en 1993 Algemene Sociale Wetenschappen aan de Rijksuniversiteit Utrecht. Ze specialiseerde zich in criminologie en rechtssociologie. Tijdens haar studie had ze enkele bijbaantjes die aan haar opleiding waren gerelateerd: tussen 1991 en 1993 was ze stagiaire bij de werkgroep Politie en Allochtonen van het ministerie van Binnenlandse Zaken en student-assistent bij Frank Bovenkerk. In 1992 was ze "toegevoegd docent wetenschappelijke methoden en technieken" aan de Faculteit Sociale Wetenschappen. Als zodanig doceerde ze werkgroepen statistiek aan eerstejaars studenten.
Carrière.
Vroege loopbaan.
Vanaf 1993 begon haar carrière zich te ontwikkelen. Ze gold als een opkomend talent binnen de PvdA. Ze werkte voor de Wiardi Beckman Stichting (WBS), het wetenschappelijk bureau gelieerd aan de PvdA. In 1995 schreef ze het boek "Ontspoord. Opstellen over criminaliteit &amp; rechtshandhaving" voor de WBS. In 1996 was ze korte tijd "fellow" bij het Duitse Marshall Fonds, waarvoor zij onder andere twee maanden door de Verenigde Staten reisde. In 1996 werd ze redacteur van "De Helling", het blad van het wetenschappelijk bureau van GroenLinks. Sinds dat jaar werkte ze ook voor De Balie, een Amsterdams politiek-cultureel centrum, waar op dat moment ook Kees Vendrik werkte. Voor De Balie leidde ze in 1997 het project Res Publica over de betekenis van de Nederlandse grondwet voor de moderne samenleving. In datzelfde jaar werd ze lid van de programcommissie van de PvdA voor de verkiezingen van 1998. Ze schreef samen met Maarten Hajer voor de WBS het boek "Land in zicht: een cultuurpolitieke benadering van de Ruimtelijke Ordening". Haar werd gevraagd om kandidaat te staan voor de PvdA in de verkiezingen van 1998.
In de herfst van 1997 verliet ze de PvdA. De directe aanleiding hiervoor was de rigoureuze manier waarop de politie omging met de protesten tegen de Europese Top in Amsterdam. De sociaaldemocratische burgemeester Schelto Patijn liet 500 mensen preventief oppakken. Ze was naar eigen zeggen echter al langer ontevreden met de koers van de PvdA, die volgens haar niet in staat was geweest om haar sociaaldemocratische programma te vernieuwen en het economische tij te gebruiken om te investeren in de publieke sector. Ze werkte vervolgens als programmamaker bij De Balie en was daarnaast columnist bij "Het Parool" en in het IKON-radioprogramma "De Andere Wereld", alsmede redacteur van de serie "Kennis, Politiek en Publieke Opinie" van uitgever Van Gennep.
Lid Tweede Kamer.
In 1998 kandideerde ze zich nadat ze gevraagd was door toenmalig GroenLinks-leider Paul Rosenmöller voor de lijst van GroenLinks voor de Tweede Kamerverkiezingen van dat jaar. Ze werd de derde kandidaat op de lijst. Het zetelaantal van de partij steeg van 5 naar 11. In haar eerste periode in de Kamer was Halsema woordvoerder justitie, asiel en binnenlandse zaken. Ze kreeg bekendheid door haar inzet voor asielzoekers en haar oppositie tegen de nieuwe migratiewet van Job Cohen.
Bij de verkiezingen van 2002 stond Halsema op de tweede plek voor GroenLinks. De partij verloor een zetel. Halsema werd vicefractievoorzitter en ze voerde onder andere het woord bij het eerste debat met het eerste kabinet Balkenende. In november kondigde Paul Rosenmöller onverwacht aan de politiek te zullen verlaten. Hij vroeg haar zijn opvolger te worden als fractievoorzitter. Halsema ging meteen akkoord. Tien dagen voor het partijcongres werd zij naar voren geschoven als kandidaat-lijsttrekker. Met de door campagneleider Tom van der Lee bedachte slogan "Knokken voor wat kwetsbaar is" ging zij vervolgens de verkiezingen in. Als partijleider stelde ze enkele initiatiefwetten op, een over gerechtelijke toetsing van de grondwettelijke rechten en een tweede, samen met de toenmalig leider van D66 Boris Dittrich, over de vaste boekenprijs.
Partijleider GroenLinks.
Halsema was lijsttrekker van haar partij tijdens de verkiezingen van 2003. De partij verloor twee zetels. Ze werd fractievoorzitter en was woordvoerder op het gebied van cultuur en media, gezondheidszorg, ruimtelijke inrichting en milieu. Tussen oktober 2003 en januari 2004 was Halsema met zwangerschapsverlof: ze kreeg een tweeling. Marijke Vos, vicefractievoorzitter, verving haar tijdelijk. Na haar terugkeer in de Tweede Kamer startte Halsema een ideologische discussie over de koers van links in het algemeen en GroenLinks in het bijzonder. Ze stelde dat haar partij de laatste "linkse liberale partij van Nederland is" en leek volgens sommigen zo te breken met de socialistische wortels van haar partij. Ze riep op tot sterke samenwerking tussen de Socialistische Partij, de PvdA en GroenLinks. Dit zou moeten leiden tot een linkse regering na de verkiezingen van 2007, wat in haar ogen een "linkse lente" zou inluiden. Ze vroeg PvdA-leider Wouter Bos zich uit te spreken voor zo'n kabinet. Maar deze weigerde, want hij wilde ook de mogelijkheid van een kabinet met het CDA niet uitsluiten. In januari 2006 werd ze verkozen tot "Liberaal van het Jaar" door de JOVD, de jongerenorganisatie van de VVD, vanwege haar nieuwe politieke koers, met name waar het gaat om de hervorming van de verzorgingsstaat. In juni 2006 sloot de nominatie voor het lijsttrekkerschap en Halsema bleek de enige kandidaat. In oktober 2006 werd ze naar eigen zeggen "Albanees" herkozen. In de campagne brengt ze samen met Michiel Zonneveld, een bevriend journalist, een persoonlijk getint boek uit, "Linkse lente".
In 2002 diende Halsema een initiatiefwetsvoorstel in tot wijziging van de Nederlandse Grondwet. De bedoeling van dit wetsvoorstel-Halsema constitutionele toetsing was om toetsing van formele wetten aan de Nederlandse Grondwet in bepaalde gevallen mogelijk te maken. De verklaringswet werd in 2004 door de Tweede Kamer aangenomen en passeerde in 2008 met een nipte meerderheid de Eerste Kamer. Het duurde vervolgens tot 2015 voor het voorstel in tweede lezing in behandeling werd genomen, maar de benodigde tweederdemeerderheid leek niet haalbaar, waardoor de procedure wederom kwam stil te liggen. Uiteindelijk besloot de Kamer in 2018 dat het voorstel vanwege de lange duur van de behandeling moest worden geacht te zijn vervallen.
In 2007 nam zij van haar fractiegenoot Wijnand Duyvendak het samen met D66 en PvdA ingediende wetsvoorstel over dat een niet-bindend, correctief referendum mogelijk moet maken. Daarentegen werd op een partijcongres op 18 april 2010 het referendum niet aangenomen als onderdeel van het programma van GroenLinks voor de Tweede Kamerverkiezingen dat jaar.
In april 2010 ontving ze uit handen van voormalig Tweede Kamervoorzitter Frans Weisglas de Thorbeckeprijs voor politieke welsprekendheid.
Halsema werd in 2010 door tijdschrift "Intermediair" gezien als de beste premierskandidaat.
Einde Kamerlidmaatschap.
Bij de verkiezingen van 2010 won GroenLinks onder haar leiding: de partij ging van zeven naar tien zetels. Na de verkiezingen maakte Halsema zich hard voor een Paars Plus-kabinet van VVD, PvdA, D66 en GroenLinks. De onderhandelingen liepen vast. Halsema zei daarop dat ze "baalde als een stekker".
Op 17 december 2010 maakte Halsema publiek per direct op te stappen als fractie- en politiek leider van GroenLinks. Ze had het haar partij al laten weten en een dag daarvoor was Jolande Sap al als nieuwe fractievoorzitter verkozen en had zij het politiek leiderschap overgenomen. Ze verliet de Tweede Kamer na het kerstreces, op 11 januari 2011.
In 2016 maakte zij in haar memoires "Pluche" bekend dat zij na de Tweede Kamerverkiezingen van 2012 door Lodewijk Asscher was gevraagd om de positie als minister van Ontwikkelingssamenwerking te overwegen. De VVD blokkeerde dit echter. Eveneens in "Pluche" liet zij weten nooit meer een politieke functie, inclusief de post van burgemeester, te zullen vervullen. Ze schreef: "Ik ga niet de wachtkamer in van het politieke bestuur om na een paar jaar weer tevoorschijn te komen en een Senaatszetel te beklimmen of een burgemeestersketting om te hangen. Nee, het afscheid van de politiek is definitief. En de reden is simpel. Ik heb er genoeg van."
Loopbaan na verlaten Kamer.
Nadat Halsema in januari 2011 de politiek verliet werkte zij als freelancer: in de wetenschap, als auteur en televisiemaakster. Via haar eigen bedrijf was ze in te huren als dagvoorzitter. Ze werd actief als bestuurder en lid van adviescommissies.
Direct na het beëindigen van haar politieke loopbaan verbond Halsema zich aan "de Volkskrant", waarvoor zij in 2011 en 2012 een aantal artikelen en columns schreef. In 2013 was zij betrokken bij de oprichting van "De Correspondent", waarvoor zij ook twee jaar columns en artikelen schreef. In 2016 verschenen haar politieke memoires "Pluche". Eind 2017 verscheen van haar hand het essay "Nergensland. Nieuw Licht op migratie", waarin zij een alternatief aandroeg voor het internationale vluchtelingenvraagstuk. In april 2018 schreef zij het essay voor de Maand van de Filosofie "Macht en Verbeelding".
Van 1 februari 2011 tot 1 juni 2012 bekleedde Halsema als bijzonder hoogleraar de Leonardoleerstoel van de Tilburg University. Zij gaf aan de Tilburg School of Humanities aan studenten de masterclass "Politiek in de 21ste eeuw". Als afsluiting hield zij op 26 mei 2011 de openbare Leonardolezing. In 2012 bekleedde zij aan de Universiteit Utrecht de Vrede van Utrecht leerstoel 2012 over de betekenis van sociale media en media technologie op mensenrechten en democratie.
In december 2012 leidde zij het vervolgonderzoek naar het gedrag van de bestuurders van de scholenkoepel Amarantis, nadat de oorspronkelijke voorzitter, Martin van Rijn, staatssecretaris van Volksgezondheid, Welzijn en Sport was geworden. De commissie-Halsema oordeelde dat gedrag van de bestuurders van Amarantis weliswaar binnen de wet, maar niet wenselijk was. In vervolg op de Commissie Amarantis leidde Halsema in 2013 op verzoek van de minister van Economische Zaken, Henk Kamp, de commissie die een Governancecode voor de semipublieke sector moest opstellen. In haar eindrapport 'Een lastig gesprek' stelde de Commissie Halsema echter dat een nieuwe Governancecode niet de gewenste cultuurverandering in de semipublieke sector zal bewerkstelligen. De Commissie oordeelde hard over politieke coöptatie: 'selectie van nieuwe bestuurders en toezichthouders plaats via ondoorzichtige invitatie. Hier functioneert een old boys network waarin men elkaar banen "toespeelt" en de politieke affiliatie een grotere rol speelt dan competenties'. In 2015 werd zij op verzoek van medewerkers en studenten voorzitter van een commissie die het financiële beleid van de Universiteit van Amsterdam onderzocht. Binnen een maand gaf deze commissie de opdracht terug. Volgens de commissie omdat er geen "elementaire randvoorwaarden" voorhanden waren om "onafhankelijk, zorgvuldig onderzoek te kunnen doen". Sinds januari 2018 is Halsema, op verzoek van de Raad voor de Rechtspraak, voorzitter van de vierjaarlijkse visitatiecommissie voor de Rechterlijke macht.
Van 2011 tot 2018 was Halsema president-commissaris van WPG Uitgevers, dat onder andere verantwoordelijk is voor "de Bezige Bij" en het uitgeven van "Vrij Nederland" en "Voetbal International". Van 2015 tot 2018 was Halsema voorzitter van de branche-organisatie Vereniging Gehandicaptenzorg Nederland (VGN), waar alle grote gehandicapteninstellingen in Nederland bij zijn aangesloten. In 2018 is zij uit dien hoofde ook voorzitter van het Bestuurlijk Overleg Zorg (BOZ), het samenwerkingsverband van ActiZ, GGZ Nederland, NFU, NVZ en VGN.
Daarnaast vervulde zij nog tal van kleinere bestuursfuncties in de publieke en private sector. Zo was zij tussen 2012 en 2014 voorzitter van de raad van advies van de ASN Bank. Zij was van 2015 tot 2018 bestuurder bij de Start Foundation, een vermogensfonds voor mensen met afstand tot de arbeidsmarkt. Van 2016 tot 2018 was zij commissaris bij Independer.
Verder geeft Halsema onbezoldigd bestuurlijke leiding aan een aantal goede doelen. Sinds 2011 is ze voorzitter van het bestuur van Stichting Vluchteling. Sinds 2017 is zij voorzitter van Aidsfonds/Stopaidsnow. Zij is voorzitter van Stichting Female Economy van theatermaker Adelheid Roosen en bestuurslid van IDFA.
In 2014 maakte Halsema samen met Hassnae Bouazza de zesdelige documentaireserie Seks en de Zonde over de positie van vrouwen in de islamitische wereld. Daarvoor interviewde ze onder andere de Pakistaanse filmster en activiste Veena Malik en de Saoedische verzetsstrijdster Souad al-Shammary. Samen met producent Gijs van de Westelaken bedacht en produceerde ze de op de politiek georiënteerde tv-serie "De Fractie", die drie jaar werd uitgezonden. Inmiddels werkt ze samen met haar partner Robert Oey aan een zesdelige serie over Terreur. In de lente van 2018 toerde Halsema met een theatercollege "Een vrij land" langs de Nederlandse theaters.
Burgemeester van Amsterdam.
Op 27 juni 2018 droeg de gemeenteraad van Amsterdam haar voor als burgemeester van die stad, als opvolger van de overleden Eberhard van der Laan, wiens burgemeesterschap sinds december 2017 tijdelijk door Jozias van Aartsen werd waargenomen. Vóór de officiële bekendmaking werd ze al veelvuldig genoemd als belangrijkste kandidaat. Op 6 juli 2018 nam de ministerraad de voordracht over. Zes dagen later werd Halsema beëdigd. Zij werd hiermee de eerste vrouwelijke burgemeester van Amsterdam.
In november 2018 vertelde Halsema tijdens een bijeenkomst met inwoners, en na afloop aan een verslaggever van AT5, dat de gemeente het boerkaverbod niet ging handhaven. Later erkende ze dat het verbod, zoals alle nationale wetten, ook in Amsterdam gold.
Op 14 augustus 2019 meldde dagblad "De Telegraaf" dat de minderjarige zoon van Halsema aangehouden was na een 'gewapende inbraak'. In werkelijkheid was hij op een onbewoonde woonboot geweest met een onklaar gemaakte revolver. In een brief aan alle Amsterdammers schreef Halsema dezelfde dag dat het dossier was overgedragen aan het OM-parket in Haarlem, maar dit was pas gebeurd na de berichtgeving door "De Telegraaf".
In juni 2020 werd een motie van wantrouwen tegen haar ingediend, omdat ze tijdens de "intelligente lockdown", waarbij vanwege de coronapandemie beperkingen golden voor groepsvorming, niet ingreep bij een drukke demonstratie op de Dam door de beweging Black Lives Matter van de organisatie Kick Out Zwarte Piet. De demonstratie was een reactie op de dood van George Floyd. De motie haalde geen meerderheid.
Na een aantal dodelijke steekincidenten in Amsterdam-Zuidoost zette Halsema in op preventief fouilleren door de politie. Als handreiking richting de Amsterdamse collegepartijen GroenLinks en D66 sloot ze een compromis met de politieleiding om burgertoezicht bij preventief fouilleren in te voeren, om etnisch profileren te voorkomen.
In 2021 bood ze op de dag van de viering van Ketikoti excuses aan voor de rol van de stad Amsterdam in de geschiedenis van de slavernij.
Op 28 februari 2024 heeft de gemeenteraad van Amsterdam Halsema voorgedragen voor herbenoeming voor een nieuwe termijn van zes jaar. Op 18 juli 2024 is Halsema geïnstalleerd voor haar herbenoeming per 12 juli 2024.
Politieke visie.
Halsema noemt zichzelf een links-liberaal, alhoewel ze de voorkeur heeft voor de term "vrijzinnig" boven liberaal, omdat ze ver wil blijven van het economische neoliberalisme en liberalisme dat in Nederland in tegenstelling tot de Verenigde Staten, meestal aan rechts wordt verbonden. In 2004 startte ze een debat binnen haar eigen partij over de politieke koers. Zij benadrukte hierbij vrijheid en pragmatisme.
Met het begrip "vrijheid" probeert Halsema de band met de "vrijheidslievende traditie van links" aan te geven. In navolging van Isaiah Berlin maakt Halsema onderscheid tussen positieve en negatieve vrijheid. Negatieve vrijheid is volgens Halsema de vrijwaring van burgers van overheidsinvloed. Ze wil dit concept met name toepassen op de multiculturele samenleving en de rechtsstaat waar de overheid de rechten van burgers moet beschermen, niet beperken. Positieve vrijheid is de emancipatie van burgers uit armoede en achterstand. Halsema wil dit concept met name toepassen op de verzorgingsstaat en het milieu waar de overheid meer invloed moet krijgen. GroenLinks moet volgens Halsema een ondogmatische partij zijn, die een tikje anarchistisch is.
Halsema contrasteert haar politiek met het als populistisch bestempelde geluid van rechts, met name Pim Fortuyn. Rechts is in haar ogen veel dogmatischer geworden, en probeert de samenleving radicaal te hervormen op basis van nieuwe principes. Halsema benadrukt de "smalle marges van de politiek". Links moet zich niet richten op rechtvaardige principes, maar op rechtvaardige uitkomsten, aldus Halsema.
Samen met Ineke van Gent zet ze haar idealen om in enkele praktische voorstellen, die samen "Vrijheid Eerlijk Delen" vormen. Dit leidt tot een debat binnen en buiten de partij. Halsema stelt dat het doel van de verzorgingsstaat de emancipatie van burgers uit armoede is. Daarom moet de verzorgingsstaat hervormd worden, naar Deens model. De overheid moet streven naar volledige werkgelegenheid door de arbeidsmarkt te flexibiliseren, de belasting op arbeid te verlagen en in de publieke sector meer banen te maken. Als er meer werk is, kan iedereen een baan worden aangeboden en hoeft niemand meer dan een jaar werkloos te zijn.
Eind september 2006 zei zij tijdens de Algemene Politieke Beschouwingen in de Tweede Kamer dat vrouwen bij veel religies worden onderdrukt. „Dat zijn de fundamentalistische moslims, maar ook de fundamentalistische Amerikaanse christenen en de rooms-katholieke kerk. Dat is de as van religieus kwaad die de zeggenschap van vrouwen probeert terug te dringen. En de gevolgen zijn desastreus.” De woordvoerder van de Rooms-Katholieke Kerk in Nederland, Jan Willem Wits, reageerde hierop met scherpe bewoordingen en verweet Halsema dat ze de historische lading van het begrip "as van het kwaad" niet kende en ze vanuit een Verlichtingsfundamentalisme gelovigen tot tweederangsburgers wilde degraderen. Ook confessionele partijen in het parlement leverden kritiek. Later nuanceerde Halsema haar uitspraak, door het verschil tussen gelovigen en geloofsinstituten te beklemtonen.
In november 2008 bracht Halsema het boek "Geluk! Voorbij de hyperconsumptie, haast en hufterigheid" uit. Hierin bekritiseert Halsema de huidige hyperconsumptieve samenleving. Ze wijst op de paradox in de westerse consumptiemaatschappij: men jaagt economische groei, materiële welvaart en luxe na, om daar gelukkig van te worden, maar de bijbehorende verschijnselen als "competitie, sociaal conflict, schaarste, stress en hufterigheid" vormen een "serieuze bedreiging" voor dat geluk.
In 2008 pleitte Halsema ook voor bestuurlijke vernieuwing in de vorm van referenda, een extra stem voor de coalitie bij verkiezingen, uitbreiding van het kiesrecht en constitutionele toetsing.
Kritiek.
In 2024 leiden gewelddadigheden vanuit pro-Palestinademonstraties twee maal tot felle kritiek op Halsema. De eerste keer werden nabestaanden van Holocaustslachtoffers uitgejouwd bij de opening van het Nationaal Holocaustmuseum. Tijdens een herdenking van de aanslag op 7 oktober 2023, een jaar later werden Joden ook daadwerkelijk fysiek aangevallen. Beide keren betrof de kritiek de locatie van de tegendemonstratie.
Privéleven.
Halsema was zo’n achttien jaar samen met haar vriend, tv- en documentairemaker Robert Oey, die onder andere de film "De Leugen" maakte waaraan Halsema (deels zingend) meewerkte. Samen hebben ze een dochter en een zoon, een tweeling. Op 20 december 2022 maakte ze bekend dat ze al een jaar uit elkaar waren.

</doc>
<doc id="20557" url="https://nl.wikipedia.org/wiki?curid=20557" title="Vliegveld Noordoostpolder">
Vliegveld Noordoostpolder

Vliegveld Noordoostpolder (EHNP) was een klein vliegveld gelegen vlak bij Emmeloord in de Noordoostpolder.
Banen.
Vliegveld Noordoostpolder had beschikking over de volgende start- en landingsbaan:
Bijzonderheden.
Het vliegveld is gesticht in de jaren 1960-70. In de loop van de tijd is het verplaatst aangezien de plaats Emmeloord groeide in de richting van het oude vliegveld.
Het bedrijf Kuiken N.V. waarvan de hoofdvestiging in Emmeloord is gevestigd, was jarenlang de hoofdgebruiker van het vliegveld, daarnaast waren er ook landbouwluchtvaart- en zweefvliegactiviteiten. Kuiken had een Piper Aztec ter beschikking (PH-KED) en had als enige in Nederland ontheffing om tussen zonsondergang en -opgang gebruik te mogen maken van het vliegveld. Permanente baanverlichting was er niet, zodoende werd er gebruikgemaakt van ´snotneuzen´, oliekannen met een fakkel die langs de baan werden geplaatst.
Inmiddels is het vliegveld verdwenen vanwege nieuwbouw op de plek van het vliegveld.

</doc>
<doc id="20558" url="https://nl.wikipedia.org/wiki?curid=20558" title="De Wolden">
De Wolden

De Wolden () is een gemeente in het zuidwesten van de provincie Drenthe in Nederland. De gemeente telt inwoners (, bron: CBS). De totale oppervlakte is 227 km² (waarvan 0,60 km² water). De gemeente is op 1 januari 1998 gevormd uit de gemeenten Zuidwolde, Ruinerwold, De Wijk en het grootste deel van Ruinen.
Plaatsen.
De gemeente De Wolden telt 13 officiële kernen, drie overige kernen en 48 buurtschappen die binnen de dorpsgrenzen van de 15 dorpen liggen. Het gemeentehuis staat in Zuidwolde.
Politiek.
Zetelverdeling gemeenteraad.
De gemeenteraad van De Wolden bestaat uit 19 zetels. Hieronder staat de samenstelling van de gemeenteraad sinds 1998:
College van B&amp;W.
De coalitie voor de periode 2022-2026 bestaat uit Gemeentebelangen, PvdA en D66. Zie hieronder het college van burgemeester en wethouders voor de periode 2022-2026:
Monumenten en kunstwerken.
In de gemeente zijn er een aantal rijksmonumenten, oorlogsmonumenten en kunstwerken, zie:

</doc>
<doc id="20559" url="https://nl.wikipedia.org/wiki?curid=20559" title="Tynaarlo (gemeente)">
Tynaarlo (gemeente)

Tynaarlo (; Drents: "Tynaorl") is een gemeente in het noorden van de Nederlandse provincie Drenthe.
Geschiedenis.
De gemeente Tynaarlo is in 1998 ontstaan door de samenvoeging van de toenmalige gemeenten Eelde, Vries en Zuidlaren. Aanvankelijk zou de nieuwe fusiegemeente Zuidlaren worden genoemd, maar na protesten uit de voormalige gemeenten Vries en Eelde werd besloten een neutralere naam te kiezen, namelijk die van het relatief kleine dorp, dat ongeveer tussen de drie grootste dorpen in ligt. Op 7 mei 2004 werd het nieuwe gemeentehuis in Vries in gebruik genomen. Tot die tijd waren de ambtenaren werkzaam op verschillende locaties in Paterswolde, Vries en Zuidlaren.
Geografie.
De gemeente Tynaarlo herbergt (, bron: CBS) mensen op een oppervlakte van 147,65 km² (waarvan 3,92 km² water: delen van het Zuidlaardermeer en het Paterswoldsemeer liggen in de gemeente). De gemeente Tynaarlo telt achttien officiële kernen.
Politiek.
Zowel in het najaar van 2011 als in het voorjaar van 2013 kreeg de gemeentepolitiek te maken met hoog oplopende spanningen. Bij de eerste crisis stapte het gehele college op. De tweede crisis draaide om het ontslag van een financieel topambtenaar en leidde ertoe dat burgemeester Frank van Zuilen eind juni 2013 met ziekteverlof ging. De toenmalige commissaris van de Koning in Drenthe, Jacques Tichelaar, achtte de situatie dusdanig ernstig dat hij besloot in te grijpen. Op 12 augustus 2013 werd Piet Adema als waarnemend burgemeester aangesteld.
Gemeenteraad.
De gemeenteraad van Tynaarlo bestaat uit 23 zetels. Hieronder staat de samenstelling van de gemeenteraad sinds 1998:
1: Tynaarlo Nu nam deel met een blanco lijst
College van B&amp;W.
De coalitie voor de periode 2022-2026 bestaat uit Leefbaar Tynaarlo, GroenLinks, PvdA, ChristenUnie en Gemeentebelangen Tynaarlo. Zie hieronder het college van burgemeester en wethouders voor de periode 2022-2026:
Samenwerkingsverband.
Tynaarlo werkt ambtelijk samen met de gemeenten Aa en Hunze en Assen in het samenwerkingsverband Drentsche Aa.
Openbaar vervoer.
De spoorlijn Zwolle - Groningen loopt door de gemeente, echter zonder halte. In het verleden heeft bij de plaats Tynaarlo een halte gelegen met de naam Zuidlaren, later Tynaarlo genoemd. Het busvervoer wordt verzorgd door Qbuzz en is voor het grootste deel op de stad Groningen gericht.
Buslijnen:
Monumenten en kunstwerken.
In de gemeente zijn er een aantal rijksmonumenten, oorlogsmonumenten en kunstwerken, zie:

</doc>
<doc id="20560" url="https://nl.wikipedia.org/wiki?curid=20560" title="Westerveld (gemeente)">
Westerveld (gemeente)

Westerveld () is een gemeente in het zuidwesten van de provincie Drenthe. De gemeente is na een gemeentelijke herindeling in 1998 ontstaan uit de gemeenten Havelte, Diever, Dwingeloo en Vledder. Op telde de gemeente inwoners (bron: CBS) op een oppervlakte van 283 km². Daarmee is de gemeente een van de dunst bevolkte gemeenten van Nederland.
Historie.
De indeling van de voormalige gemeenten Diever, Dwingeloo, Havelte en Vledder gaat terug tot de late Middeleeuwen, waarin kerkelijke parochies ontstonden. Deze kerspelen, Drenthe telde er 40 van, bestonden uit één of meerdere dorpen met een eigen marke. Iedere marke kende zijn eigen gekozen bestuur dat werd voorgezeten door een schulte. Deze schulte bekleedde de plaats van de huidige burgemeester, officier van justitie en notaris. Vanaf het moment dat de Franse wetgeving van kracht werd, met daarin de eerste Nederlandse Gemeentewet, werden Dwingeloo en Havelte zelfstandige gemeenten. Diever en Vledder vormden één gemeente welke in 1819 werd gesplitst. Wapserveen behoorde tot 1814 bij Diever en daarna bij Havelte.
Kernen.
De grootste kernen zijn Havelte, Diever, Dwingeloo en Vledder. Dat waren voor 1998 de hoofdplaatsen van de vier toenmalige gemeenten. Het gemeentehuis van Westerveld staat in Diever.
Overige kernen
Politiek.
College van burgemeester en wethouders.
Na de gemeenteraadsverkiezingen in 2022 is een college van B&amp;W gevormd bestaande uit DSW, VVD en CDA. 
Gemeenteraad.
De gemeenteraad van Westerveld bestaat uit 17 zetels. Hieronder staat de samenstelling van de gemeenteraad sinds 1998:
1 Progressief Westerveld wordt gevormd door D66 en GroenLinks en lokale leden. In 2022 namen ze deel als Progressief Westerveld/GroenLinks.&lt;br&gt;
2 DSW is gevormd als een combinatie van DSSW (Duurzaam Sociaal Sportief Westerveld) en Sterk Westerveld
Monumenten.
De gemeente Westerveld heeft zeven gebieden die zijn aangewezen als beschermd dorpsgezicht:
Daarnaast heeft de gemeente een aantal rijksmonumenten, gemeentelijke monumenten en oorlogsmonumenten, zie:
Kunst in de openbare ruimte.
In de gemeente zijn diverse beelden, sculpturen en objecten geplaatst in de openbare ruimte:

</doc>
<doc id="20561" url="https://nl.wikipedia.org/wiki?curid=20561" title="Lijst van voormalige gemeenten in Limburg (Nederland)">
Lijst van voormalige gemeenten in Limburg (Nederland)

Dit is een lijst met voormalige Nederlands-Limburgse gemeenten.
Als het grondgebied van een opgeheven gemeente over meerdere gemeenten is verdeeld, is het grootste deel bij de eerstgenoemde ontvangende gemeente gevoegd. Grenscorrecties tussen gehandhaafde gemeenten zijn niet in de lijst opgenomen. Vóór 1830 kan de informatie onvolledig zijn.
"*: nieuwe gemeente"

</doc>
<doc id="20562" url="https://nl.wikipedia.org/wiki?curid=20562" title="Golf (hydraulica)">
Golf (hydraulica)



</doc>
<doc id="20564" url="https://nl.wikipedia.org/wiki?curid=20564" title="Eredoctoraat">
Eredoctoraat

Een eredoctoraat ("doctoratus honoris causa") is een doctoraat dat wordt verleend aan personen die een uitzonderlijke prestatie hebben geleverd. Ook komt het voor dat iemand een eredoctoraat krijgt voor niet-academische prestaties, bijvoorbeeld op maatschappelijk gebied of in de politiek. Overigens kunnen ook degenen die langs reguliere weg hun doctorsgraad hebben verkregen door het schrijven van een proefschrift, een eredoctoraat van een andere universiteit ontvangen bij wijze van bijzonder eerbewijs voor academische prestaties. Vaak wordt dit eredoctoraat uitgereikt bij feestelijke gelegenheden.
De titel "dr.h.c." dient onderscheiden te worden van de gewone doctorstitel "dr.", die verkregen wordt door een wetenschappelijke promotie, waarbij een proefschrift wordt verdedigd.
Titel.
De persoon die dit eredoctoraat ontvangt mag de academische graad "doctor honoris causa" voeren en afgekort als "dr.h.c." voor zijn naam zetten, alhoewel veelal simpelweg "dr." voor de naam wordt gevoerd (bijv. dr. Anton Philips of dr. Joop den Uyl). Bij meerdere eredoctoraten wordt wel de titel "dr.h.c.mult." (van "multiplex", meervoudig) gevoerd. Bij gebruik van meerdere academische titels worden de normale regels in titelvolgorde aangehouden, met als uitzondering dat de eredoctorstitel 'achter' een gewone doctorsgraad maar vóór alle andere academische (m.u.v. mr., in de rechten gepromoveerd) graden gaat. Voorbeeld: "prof. mr. dr. dr.h.c.mult. ir. J. van den Berg".
Bekendheden die een eredoctoraat ontvingen.
In België.
De universiteiten van Leuven hebben doorheen de eeuwen velen tot doctor honoris causa bevorderd. In de laatste tientallen jaren werden onder meer Jan Tinbergen, Rudolf Mössbauer, Eugène Ionesco, Óscar Romero, Christian de Duve, Umberto Eco, Alex Müller, Mario Vargas Llosa, Ban Ki-moon, Radhika Coomaraswamy, Boutros Boutros-Ghali, Barbara Hendricks en Herman Van Rompuy geëerd. Jaarlijks worden meerdere eredoctoraten uitgereikt.
De Universiteit Gent eerde onder meer Bob Geldof, David Attenborough, Herman Van Rompuy, Karel Van Miert, Jacques Rogge, Kofi Annan, Desmond Tutu en Gerard Mortier. De Université libre de Bruxelles gaf eredoctoraten aan Salvador Allende, Maurice Béjart, Andrej Sacharov, Václav Havel, Simon Wiesenthal, Marc Van Montagu en Kim Clijsters.
In Nederland.
Verschillende schrijvers hebben in Nederland een eredoctoraat ontvangen, onder meer Henriette Roland Holst, Harry Mulisch, Kees Fens, Willem Frederik Hermans, Cees Nooteboom, Salman Rushdie, V.S. Naipaul, Simon Vestdijk, Gerrit Krol, Gerrit Komrij en Carolijn Visser.
Verdere voorbeelden zijn Jac. P. Thijsse (1922, Universiteit van Amsterdam); Albert Heijn, Wim Kok en Bill Gates (Universiteit Nyenrode); Ruud Lubbers, Al Gore en Kofi Annan (Universiteit van Tilburg); Prinses Beatrix en Nelson Mandela (Universiteit Leiden); Winnie Mandela (1986, Universiteit Utrecht); C.F. Beyers Naudé, Khadija Arib, Gerrit Zalm en Karen Armstrong (Vrije Universiteit Amsterdam); Jimmy Wales (Universiteit Maastricht); Joop van den Ende; Jan Peter Balkenende; Arjen Lubach.
Beroering over eredoctoraten.
In de praktijk wordt door sommigen het eredoctoraat beschouwd als een chic relatiegeschenk.
In Nederland ontstond enige beroering toen de Universiteit Nyenrode aan Albert Heijn een eredoctoraat verleende, zogenaamd voor het in Nederland introduceren van de streepjescode, maar in werkelijkheid omdat Heijn een leerstoel had gefinancierd. Uit protest probeerden de Utrechtse wetenschappers André Klukhuhn en Piet Vroon in januari 1993 hun doctoraatsbul in te leveren. Dit bleek echter niet mogelijk.
Over het eredoctoraat aan Winnie Mandela ontstond discussie, toen zij bij aanzetten tot moord in Zuid-Afrika betrokken bleek te zijn: de executies van tegenstanders met brandende autobanden ("neckties").
Elena Ceauşescu wist tijdens de regering van haar man Nicolae Ceauşescu het fabeltje te verspreiden dat ze een groot chemicus was. Niet alleen de Roemeense universiteiten accepteerden dit klakkeloos, maar ook het westen. Bij buitenlandse bezoeken van het paar werden haar regelmatig eredoctoraten toegekend. Een politieke reden zat hier ook achter: omdat men hoopte dat Roemenië bij een conflict het westelijke kamp zou kiezen, moest alles worden gedaan om de Roemeense leider te plezieren. Pas na de val van Ceauşescu werd bekend dat Elena nauwelijks haar lagere school had afgemaakt, laat staan dat ze een hogere opleiding had gevolgd. Haar scheikundeproefschrift (over de stereospecifieke polymerisatie van isopreen) zal zij dus niet zelf hebben geschreven. De titel dr.h.c. wordt ook toegekend voor maatschappelijke of politieke prestaties. Er was dus geen bedrog in het spel: zij was gewaardeerd als vrouw van de Roemeense president, niet als scheikundige.. Een gewone doctorstitel is echter niet vereist om een dr.h.c. toe te kennen: Moeder Teresa en Sandra Brown kregen ook eredoctoraten: geen van beiden was doctor of PhD. Dr.h.c.mult. Elena Ceauşescu mocht dus eervol haar titel voeren. Het annuleren van dergelijke titels is soms onmogelijk, gezien de reglementen van sommige universiteiten, zo is haar man nog steeds eredoctor van de Universiteit van Nice.
Ook het feit dat Prins Filip van België in 2002 een eredoctoraat verkreeg op het patroonsfeest (2 februari, Maria Lichtmis) van de Katholieke Universiteit Leuven (K.U. Leuven) werd door veel wetenschappers in België als een belediging ervaren. Met dit eredoctoraat wilde de K.U. Leuven de inzet van de prins erkennen voor de Europese en internationale positionering van het land. De motivatie van de Leuvense Academische Raad was als volgt
Meer dan 225 wetenschappelijke medewerkers aan de K.U.Leuven vonden de toekenning van het eredoctoraat aan Prins Filip onterecht. Zij beschouwden het als een 'aanslag' op hun beroepseer. Ook onder studenten en in de media en de politiek was de kritiek groot. Later werd toegelicht dat de K.U. Leuven in eerste plaats 'het koninklijk instituut' wilde eren en niet noodzakelijk een wetenschappelijke of een maatschappelijke verdienste van de prins.
Gelijkaardige reacties vielen er in Nederland te horen toen de Universiteit Leiden op 8 februari 2005 een eredoctoraat uitreikte aan koningin Beatrix, volgens de universiteit vanwege de wijze waarop zij het belang van de vrijheid telkens weer aan de orde had gesteld. De universiteit, die als motto "Praesidium Libertatis" draagt ("bolwerk van de vrijheid"), was op de dag af 430 jaar geleden gesticht, als geschenk van Willem van Oranje. Velen waren dan ook van mening dat hier de Oranjes werden gehonoreerd en niet de prestaties van de vorstin.

</doc>
<doc id="20567" url="https://nl.wikipedia.org/wiki?curid=20567" title="De Meent (ijsbaan)">
De Meent (ijsbaan)

De Meent is een half-overdekte 400-meter ijsbaan in Alkmaar. Hij werd in 1972 aangelegd, de overdekking dateert uit het jaar 2000. In 1997 is een ijshal van 30m x 60m aan het complex toegevoegd. IJsbaan en ijshal zijn eigendom van de gemeente Alkmaar. De ijsbaan staat er om bekend dat de wind er bij sommige windrichtingen als in een trechter gevangen wordt. Rijders hebben dan continu wind mee, of continu wind tegen.
De Meent was in 2020 op zes na de snelste ijsbaan van Nederland.
De Meent (openlucht).
Kampioenschappen.
In 1983 had Bertus Butter een adviserende rol bij renovatie van De Meent. Het Ministerie van Economische Zaken beloonde hem daarvoor in 1985 met de "Energy Trophy".

</doc>
<doc id="20568" url="https://nl.wikipedia.org/wiki?curid=20568" title="Santiago Calatrava">
Santiago Calatrava

Santiago Calatrava Valls (Valencia, 28 juli 1951), kortweg Calatrava, is een Spaanse architect en civiel ingenieur. Hij is bekend vanwege het ontwerp van vele oriëntatiepunten wereldwijd, in het bijzonder bruggen, waarin op innovatieve wijze constructief ontwerp met architectuur gecombineerd wordt.
Loopbaan.
Calatrava studeerde af aan het Instituut voor architectuur in Valencia (1974) en als ingenieur aan het Instituut voor Technologie (ETH) in Zürich (1981). In datzelfde jaar vestigde hij zijn eerste kantoor in Zürich. In 1989 opende hij een kantoor in Parijs, in 1991 in Valencia en in 2004 in New York.
Door de combinatie van constructieleer en architectuur kan Calatrava in beide richtingen gemakkelijk zijn weg vinden. Hij creëert veel vernieuwende werken met oog voor zowel de vormgeving als de constructie. Aan de andere kant krijgt hij veel kritiek vanwege ontsporende budgetten en bouwtermijnen en een lage functionaliteit en lage klanttevredenheid. Zijn architectuurstijl zou als neofuturisme omschreven kunnen worden.
In 1979 won hij de Auguste Perret Award omdat hij de kwaliteit van Perrets werk op het gebied van constructies opnieuw leven inblies, en omdat hij opnieuw de nadruk legde op het belang van het hebben van een basisconstructie om een uiteindelijke vorm te creëren.
Kritiek.
De projecten van Calatrava zijn controversieel. De vier voornaamste redenen zijn: de hoge budgetten (die doorgaans verdrie- of verviervoudigd worden tijdens de bouw), de hoge onderhoudskosten, de gelijkenissen tussen zijn projecten en de constructieve en functionele gebreken. Voorbeelden zijn legio: de glazen tegels van de voetgangersbrug Zubizuri in Bilbao breken regelmatig (600 in tien jaar; kosten voor de gemeente: 300.000 euro) en worden glad bij regen. De luchthaven van Bilbao heeft geen overdekte wachtruimte, wat met het plaatselijke, regenachtige weer problemen oplevert. Ook in Spanje kostte het Paleis van de Kunsten in Valencia meer dan vier keer het oorspronkelijk gebudgetteerde bedrag van 100 miljoen euro. In datzelfde Valencia kostte de Stad van de Kunst en de Wetenschap 1,3 miljard euro. In 2013 heeft Calatrava ruzie met de regering van de regio Valencia: verschillende ernstige constructieve gebreken zijn geconstateerd aan het Paleis der Kunsten.
Calatrava werd in 1996 uitgekozen om een brug over de Canal Grande van Venetië te ontwerpen. Tijdens de bouw werden verscheidene constructieve veranderingen doorgevoerd wegens de mechanische instabiliteit en het hoge gewicht van de brug, waardoor de oevers van het kanaal konden inzakken. Dit project werd in tien jaar tijd acht keer doorgelicht door verschillende auditbureaus en de kostprijs van het project viel driemaal hoger uit dan het oorspronkelijke budget. In 2008 werd de brug uiteindelijk voltooid; de burgemeester besloot deze niet feestelijk in te wijden wegens de vele discussies rond het bouwwerk. In 2013 wordt Calatrava door het Italiaanse Rekenhof aansprakelijk gehouden voor het toebrengen van "schade" aan de openbare schatkist. De kosten voor het onderhoud van de brug zijn disproportioneel en het Rekenhof spreekt daarom van een structurele en chronische disfunctie van de brug.
De algemene kritiek op het werk van Calatrava werd in 2009 weergegeven in de Amerikaanse krant The New York Times, in een artikel over zijn project voor het vervoersknooppunt op Ground Zero. De krant schreef over de "opvallende discrepantie tussen de extravagantie van de architectuur en de bescheiden functie ervan". Na vier jaar, in 2013, kwam dezelfde krant tot de conclusie dat het project al dubbel zoveel heeft gekost, na zes jaar vertraging nog niet af was en vele constructieve en functionele problemen kende. Het station Luik-Guillemins kreeg soortgelijke kritiek wegens ontspoorde budgetten en het "megalomane karakter" van het bouwwerk. Ook in Spanje kreeg Calatrava veel kritiek om dezelfde redenen.
Ten slotte krijgt hij ook kritiek om de fiscale 'constructies' die hij opzet: zijn bedrijf werkt vanuit Zwitserland waardoor het belastingvrij kan opereren in de landen waar de bouwwerken worden gerealiseerd.

</doc>
<doc id="20570" url="https://nl.wikipedia.org/wiki?curid=20570" title="Meppel">
Meppel

Meppel (; Drents: "Möppel"("t") ()) is een gemeente en stad in het uiterste zuidwesten van de Nederlandse provincie Drenthe. Op telde de gemeente inwoners (bron: CBS), van wie ruim 31.000 in de stad Meppel zelf wonen. De gemeente kende in de eerste decennia van de eenentwintigste eeuw een bevolkingsgroei met enkele duizenden inwoners. De oppervlakte bedraagt 58 km². Meppel is hiermee qua oppervlak de kleinste gemeente van Drenthe.
Meppel is een regionaal centrum, het heeft een ziekenhuis en een groot winkelaanbod. In 2016 was er in het centrum 48.000 m² aan winkelvloeroppervlak aanwezig.
Geschiedenis.
Meppel werd al in 1141 genoemd in een oorkonde, maar in die tijd was het niet meer dan een groepje boerderijen. In 1422 werd Meppel als een zelfstandig kerspel afgescheiden van Kolderveen en toen mocht men een kerk bouwen. Deze Grote of Mariakerk staat er nog steeds, al is er in de loop der eeuwen veel aan veranderd. De plaats was destijds niet meer dan een dorp. Meppel kwam in de 16e eeuw tot bloei vanwege de turfafgravingen in Noord-Nederland; de stad was een belangrijke doorvoerhaven vanwege de verbinding met de Drentsche Hoofdvaart en de Hoogeveense Vaart aan de ene kant en het Meppelerdiep aan de andere kant. Via het Meppelerdiep kon bij Zwartsluis de Zuiderzee bereikt worden. Langs deze weg werd vanuit heel Drenthe de turf uitgevoerd naar het westen van het land.
In de 17e en 18e eeuw vestigden zich veel binnenschippers in de plaats, die in 1644 van de drost van Drenthe stadsrechten had gekregen en inmiddels meer dan duizend inwoners telde. In 1809 kreeg Meppel van Lodewijk Napoleon opnieuw stadsrechten. Op 5 november 1815 kreeg Meppel van koning Willem I een eigen stadsreglement.
De wateren die door het centrum van Meppel voeren worden grachten genoemd. Mede vanwege de namen Heerengracht, Keizersgracht en Prinsengracht wordt de stad ook weleens het Mokum van het Noorden genoemd. Ook om andere redenen wordt Meppel met Amsterdam vergeleken. Zo zijn er al eeuwenlang banden tussen beide steden en was de Joodse gemeenschap voor de Tweede Wereldoorlog rijkelijk vertegenwoordigd in Meppel. Straatnamen als Synagogestraat herinneren aan die tijd. Bovenstaande grachten liggen alle langs het oude tracé van de Hoogeveense Vaart en de Beilerstroom door het centrum van Meppel. In de twintigste eeuw zijn enkele grachten gedempt die dwars door het centrum van de stad liepen. Ook zijn enkele ophaalbruggen vervangen door vaste bruggen. Sindsdien is het onmogelijk geworden door Meppel heen Drenthe binnen te varen mede vanwege de vernauwing van de Hoogeveense Vaart in 2005 ter hoogte van de Oosterboer. In 2008 is een deel van de Gasgracht, tot aan het Prinsenplein in het centrum weer open gegraven. Ter hoogte van de oude "Tipbrug" is een opklapbrug over de Gasgracht gebouwd. Deze brug is gebouwd naar het voorbeeld van de Tipbrug en heet "Prinsenbrug". Er waren plannen om misschien meer grachten opnieuw open te graven.
Tijdens de Tweede Wereldoorlog zijn bijna alle Joodse inwoners van Meppel door de Duitse bezetter naar de concentratiekampen vervoerd en hebben aldaar het leven gelaten. Van de 250 Meppelse Joden kwamen er 232 om en keerden slechts 18 terug.
In 2007 werd Meppel een Millennium Gemeente.
Meppel kent een actieve historische vereniging, de Stichting Oud Meppel.
Op 24 augustus 2024 werd Meppel getroffen door de valwind van Meppel met veel schade tot gevolg.
Meppeler mug.
De inwoners van Meppel worden ook wel "Meppeler muggen" of muggenspuiters genoemd, naar aanleiding van een volksverhaal, dat over meerdere plaatsen in de wereld bekend is. Het verhaal gaat dat op een nacht sommige inwoners, en de toenmalige klokkenluider Wouter Lambertus Veneboer, dachten dat de kerktoren in brand stond, omdat er een rookwolk om de Meppeler toren hing, maar het bleek een zwerm vuurvliegen of muggen te zijn. In Meppel is in 1971 een standbeeld geplaatst van dit volksverhaal, van Aart van den IJssel.
Het wapen van Meppel.
In het wapen van Meppel is de geschiedenis van de stad af te lezen: de drie klaverbladeren symboliseren de weidegrond rondom Meppel; de drie zwarte rechthoekjes stellen turven voor en staan voor de veenafgravingen en de turfhandel; de tien zilveren penningen in de rode rand vertegenwoordigen de tien zakken graan die het dorp Meppel met ingang van 1422 aan de kerk van Kolderveen (ligt naast Nijeveen, een dorpje dat aan Meppel grenst) betaalde.
Bestuurlijke indeling.
De gemeente Meppel telt officieel drie wijken, onderverdeeld in verschillende woonkernen. De grootste woonkernen zijn de stad Meppel en het dorp Nijeveen.
De voormalige gemeente Nijeveen (bestaande uit de dorpen Nijeveen, Kolderveen en de buurtschappen Nijeveense Bovenboer en Kolderveense Bovenboer) is met de gemeentelijke herindeling van 1998 opgegaan in de gemeente Meppel. Ook Nijentap, een deel van Havelterberg (voorheen gemeente Havelte), Broekhuizen (voorheen gemeente Ruinerwold), Rogat en De Schiphorst (beide voorheen gemeente de Wijk) werden in 1998 bij de gemeente Meppel gevoegd.
De stad Meppel zelf bestaat uit:
Economie.
In het verleden waren landbouw en scheepsbouw een belangrijke bron van inkomsten voor Meppel. Tevens had de markt een belangrijke regionale functie. Veel producten kwamen binnen via de beurtvaart en werden verhandeld of doorgevoerd. De huidige veevoederfabrieken en silo-opslagplaats zijn een overblijfsel van deze spilfunctie voor in het distribueren van landbouwproducten. Meppel telt zes bedrijventerreinen: Ezinge, Oude Vaart, Oevers, Noord, Zomerdijk West en Blankenstein. Grote bedrijven zijn onder meer Scania en FrieslandCampina. Het is vanouds een drukkersstad met bedrijven in de grafische industrie en uitgeverijen. Er wordt ook een lokaal nieuwsblad uitgegeven.
Als regionale handelsstad is Meppel goed voorzien van MKB-bedrijven. Op het Kerkplein wordt elke donderdagmorgen en zaterdag de markt gehouden. De stad dankt haar regionale toeristische functie aan de toegankelijkheid via de grachten voor de pleziervaart en de oude karakteristieke dicht bebouwde binnenstad met pleinen.
Haven.
Meppel is via het water te bereiken voor schepen tot ongeveer 3000 ton en ligt aan het hoofdvaarwegennet. Meppel is via het Meppelerdiep verbonden met Zwartsluis en vervolgens het IJsselmeer. Tevens geeft Meppel toegang tot de Drentsche Hoofdvaart. Het heeft een relatief grote en goed bereikbare binnenhaven die een functie heeft voor een grote regio. De haven van Meppel werkt samen met die van Kampen en Zwolle.
Op het Meppelerdiep kunnen schepen met een maximum afmeting van 110 x 11,50 x 3,25 meter (bij NAP) komen. Voorbij de Kaapbruggen neemt de maximaal toegestane omvang af tot 90 x 9,50 x 2,50 m bij NAP. Er zijn diverse scheepswerven in Meppel, zowel voor de beroepsvaart als pleziervaart. Ook zijn er diverse op- en overslagbedrijven met eigen loskades waaronder een containerterminal die ongeveer 27.500 containers per jaar verlaadt.
Wilhelminapark.
Dit oudste park van Meppel ligt vlak bij het station. Het werd in 1914 ontworpen door de tuin- en landschapsarchitect Leonard Springer. Het werd het 'Wandelpark' genoemd, totdat het op 31 augustus 1930 werd omgedoopt tot Wilhelminapark, ter gelegenheid van de vijftigste verjaardag van koningin Wilhelmina.
Cultuur.
Bezienswaardigheden.
Meppel is een kleine stad, maar het heeft relatief veel bezienswaardigheden. Dit is mede te danken aan het rijke handelsverleden van de stad. Belangrijke monumenten zijn:
Zie ook:
Uitgaan.
Meppel beschikt over een schouwburg (Ogterop). Verder heeft Meppel een groot aantal cafés en restaurants. De bioscoop, het Luxor Theater, werd in 2015 gesloten maar werd in december 2018 heropend. Verder zijn er twee coffeeshops in Meppel.
Politiek.
Gemeenteraad.
De gemeenteraad van Meppel bestaat uit 23 zetels. Hieronder staan de samenstellingen van de gemeenteraad sinds 1998:
College van B&amp;W.
Het college van burgemeester en wethouders bestaat in de periode 2022-2026 naast de burgemeester en de gemeentesecretaris uit elk één wethouder van SteM, VVD en D66. Tot 19 juni 2024 was de VVD'er Richard Korteland burgemeester van Meppel. Sinds 19 juni 2024 is de PvdA'er Cees Bijl waarnemend burgemeester van Meppel. 
Sport.
In Meppel is een groot aantal sportverenigingen actief op verschillende locaties. In voetbal en basketbal spelen Meppeler verenigingen op hoog niveau in landelijke competities mee.
Basketballclub Red Giants speelt in Sporthal Ezinge. De atletiekbaan van Atletiekvereniging de Sprinter en de voetbalvelden van FC Meppel en hoofdklassers MVV Alcides en MSC liggen op Sportpark Ezinge. FC Meppel heeft ook een afdeling voor gymnastiek.
Op Sportpark Koedijkslanden spelen de Meppeler Hockey Vereniging en de honk- en softbalvereniging Blue Devils. De zwem- en waterpolovereniging speelt in zwembad Bad Hesselingen, dat ook een subtropisch gedeelte kent. Bras de Fer, een regionale schermvereniging, speelt in de sporthal van Hogeschool Stenden.
Daarnaast zijn er verenigingen voor badminton, (beach)volleybal, handbal, judo, korfbal, schaatsen, tennis en turnen.
Ook Nijeveen kent een aantal sportverenigingen waaronder korfbalclub DOS'46 dat speelt in de Korfbal League.
Sportevenementen.
Meppel is een van de startplaatsen van de Drentse Fietsvierdaagse. Loopevenementen zijn onder meer een halve marathon door het Reestdal, de Meppel Cityrun in het centrum van Meppel, en de jaarlijkse Trimloop Vierdaagse die wordt georganiseerd op vier achtereenvolgende dinsdagavonden in het voorjaar. Sinds 2014 vindt er ook de hindernisloop "Urban Challenge" plaats. Daarnaast vindt in de binnenstad in de grachten de jaarlijkse CitySwim plaats als onderdeel van het Grachtenfestival.
Verkeer en vervoer.
(Vaar)wegen.
Meppel ligt aan de autosnelweg A32. Net ten zuiden van Meppel, bij het knooppunt Lankhorst en ten oosten bij Meppel Oost, kan men via de A28 naar Zwolle en Groningen.
Het Meppelerdiep, de Drentsche Hoofdvaart en de Hoogeveense Vaart verbinden Meppel per schip met Zwartsluis, Assen en Hoogeveen. Aan de zuidgrens van Meppel is daar de Omgelegde Hoogeveense Vaart bij gekomen, om de beroepsvaart langs Meppel te leiden. Het Meppelerdiep is toegankelijk voor schepen tot 2000 ton.
Natuurlijke wateren die door Meppel stromen zijn de Reest en de Wold Aa. De Reest mondt uit in het Meppeler Diep.
Openbaar vervoer.
Meppel ligt aan de spoorlijn Zwolle - Leeuwarden en is het beginpunt van de spoorlijn Meppel - Groningen.
Station Meppel is een halte voor de intercitytreinen tussen enerzijds Leeuwarden en anderzijds Den Haag (via de Hanzelijn) en Rotterdam (via de Veluwelijn). Daarnaast rijden er tweemaal per uur sprinters richting Zwolle, Groningen en Leeuwarden. Station Meppel is een belangrijke hub voor reizigers uit het Noorden, omdat het station goed bereikbaar is via de snelweg, goede parkeervoorzieningen kent en hoogfrequent bediend wordt door treinen, waaronder de intercity naar Den Haag en Rotterdam.
Het station is het vierde grootste treinstation (na Groningen, Leeuwarden en Assen) van het Noorden met bijna 6.500 in- en uitstappende treinreizigers gemiddeld per dag (bron: NS, 2018).
Taxicentrale Zwolle verzorgt het stadsvervoer in Meppel. Qbuzz en EBS verzorgen het streekvervoer in en rondom Meppel.
Partnersteden.
Meppel heeft sinds jaren een stedenband met het Tsjechische Most. Daarnaast heeft Meppel een stedenband met het Marokkaanse Al Hoceima.

</doc>
<doc id="20575" url="https://nl.wikipedia.org/wiki?curid=20575" title="Liturgie">
Liturgie

Liturgie is het geheel van voorgeschreven gebeden, ceremoniën en handelingen die een eredienst uitmaken. Zo spreekt men over de "katholieke liturgie", de "oosterse liturgie", etc.
Geschiedenis.
Oude Griekenland.
Het woord "liturgie" is afgeleid van het Oudgriekse woord λειτουργία ("leitourgia"), dat "volksdienst" betekent. In de Griekse stadstaten werd dit woord gebruikt voor een publiek goed dat een rijke burger uit eigen middelen financierde, ofwel vrijwillig of omdat het door de wet werd verplicht. Voorbeelden hiervan waren het bekostigen van zangers bij een opvoering en het uitrusten van een oorlogsschip. In Athene wees de stadsraad liturgieën toe aan de rijken en er was ook een wet waarmee een man die een liturgie opgedragen kreeg terwijl een nog rijkere man nog geen liturgie had vervuld, deze laatste mocht uitdagen om ofwel de liturgie uit te voeren of goederen met hem uit te wisselen.
Liturgie in de Bijbel.
In de Septuaginta, de Griekse vertaling van het Oude Testament, wordt het woord "leitourgia" meestal gebruikt als term voor de cultische diensten, zoals die van de priester en de leviet in het heiligdom. Ook het dienen en vereren van andere goden dan JHWH kan met 'leitourgein' worden weergegeven. In de Septuaginta heeft "leitourgia" de politieke en vulgaire kleur verloren die het in het klassieke Grieks wel had.
In het Nieuwe Testament wordt aangesloten bij het gebruik van "leitourgia" zoals dat voorkomt in de Septuaginta, al komt het woord in het Nieuwe Testament slechts vijftien keer voor. In de meeste gevallen wordt met 'de liturgie' niet de samenkomst van de gemeente bedoeld, maar wordt het woord 'liturgie' gebruikt voor de tempeldienst, het ambt van de overheid of van Christus' priesterdienst.
Vanuit het Nieuwe Testament is bekend dat de christelijke gemeente samen kwam om:
De eerste gemeenten namen bewust afstand van de tempelliturgie, omdat zij in Christus hun vervulling hadden gevonden. Vandaar dat de eerste gemeenten ook geen priesters of levieten kenden, maar oudsten en dienaren.
Vroege christendom.
De eredienst uit de Vroege Kerk doet sterk denken aan de dienst in de synagoge. Er zijn sterke aanwijzingen dat de oudchristelijke liturgie op belangrijke punten invloed heeft ondergaan van de synagogale diensten.
In de vroege Kerk werd het oudtestamentische priesterschap betrokken op de nieuwtestamentische ambten in de gemeente. Daarnaast ontstond er de agape (een gezamenlijk liefdesmaal) en in aansluiting hierop ook de sacramentele eucharistieviering (mis). Het woord 'leiourgia' wordt steeds meer toegepast op de handelingen van de ambtsdragers.
De liturgische handelingen en symbolen hebben naar plaats en tijd een verschillende vorm gekregen. Zo kristalliseerden zich diverse ritussen uit, zoals de Byzantijnse, de Koptische ritus en de Syrische ritus. In het Westen ontstond uit de apostolische liturgieën van Rome en Noord-Italië de invloedrijke Romeinse ritus, die na het Concilie van Trente (1545-1563) voor de gehele wereld overgenomen zou worden.
Middeleeuwen.
Gedurende het kerkelijk jaar zijn de liturgische gewaden specifiek gekleurd volgens de liturgische kleuren. Dit gebruik heeft zich ontwikkeld vanaf de 4e eeuw. Tot aan de 4e eeuw was wit de enige liturgische kleur. Denk bijvoorbeeld aan de witte doopgewaden. In de 12e eeuw waren de belangrijkste kleuren voor liturgisch gebruik wit, rood, groen en zwart. Vanaf de 13e eeuw worden vanuit Rome richtlijnen gegeven voor het gebruik van liturgische kleuren. Hierdoor ontstond een meer uniform gebruik van de liturgische kleuren.
In de Middeleeuwen ontstonden de zogenaamde 'pronausdiensten'. Dit waren diensten met een preek in de volkstaal, maar zonder misviering. Deze diensten werden besloten met een soort catechetisch onderwijs. In dit catechetisch onderwijs klonk het 'Onze Vader', de Tien Geboden en de Apostolische Geloofsbelijdenis.
Deze pronausdiensten zijn van grote invloed geweest op de liturgische ontwikkeling binnen de kerken van de Reformatie.
Concilie van Trente.
In de Middeleeuwen stonden in het Westen lange tijd verschillende tradities naast elkaar. Zo waren er Gallische, Keltische, Milanese en Romeinse typen van liturgie, die elk hun eigen accenten legden. Pas het concilie van Trente bracht in liturgisch opzicht een grotere eenheid. Vanaf dat moment werd de liturgie uit Rome niet alleen toonaangevend, maar ook de enige voorgeschreven liturgie. Deze vorm van misviering die is in 1570 door paus Pius V gestandaardiseerd en veralgemeend, naar aanleiding van het toenmalige Concilie van Trente, in het Latijn "Concilium Tridentinum" (1545-1563), vanwaar de naam tridentijnse mis.
Het Concilie van Trente heeft er voor gezorgd dat er binnen de Rooms-Katholieke Kerk een uniform beleid ten aanzien van het gebruik van kleuren in de kerk is.
Ontwikkelingen binnen de Rooms-Katholieke Kerk na 1962.
Naar aanleiding van het Tweede Vaticaans Concilie werd de Tridentijnse mis aangepast. In de "nieuwe liturgie" werd de volkstaal toegestaan en tegelijkertijd werd door het Tweede Vaticaans Concilie het Latijn als universele taal van de Kerk bevestigd. Daarnaast bevestigde dit concilie het gregoriaans als de muziek die eigen is aan de Romeinse liturgie en waaraan men de voornaamste plaats dient te geven. Daarnaast werd het mogelijk dat de celebrant (ambtelijke voorganger) de mis zowel gericht naar het Oosten (ad orientem) als naar het volk mag vieren.
Over de gevolgen van het Tweede Vaticaans Concilie werd in Nederland erg fel gediscussieerd. Tussen 1968 en 1970 vond te Noordwijkerhout het Pastoraal Concilie plaats waarin vertegenwoordigers van allerlei instellingen en stromingen aan het woord kwamen. In Nederland liep het debat danig uit de hand. In 1980 werd hierover een bijzondere synode gehouden in Rome waardoor de polarisatie in Nederland afnam.
In de Tridentijnse mis wordt de communie volgens de algemeen geldende norm op de tong uitgereikt, waarbij de gelovige bij voorkeur knielend aan de communiebank plaats neemt. Na het Tweede Vaticaans Concilie is het gebruik opgekomen dat de H. Hostie op de hand wordt gegeven aan de communicant. De "communie op de hand" werd voor de hervorming van 1965 tot 1970 nog als een heiligschennis gezien, bleef tot in de jaren 1980 in het Vaticaan verboden.
Op Witte Donderdag van het jaar 2000 heeft paus Johannes Paulus II met de "Institutio Generalis Missalis Romani" ("Algemene instructie voor het Romeinse Missaal") voorschriften gegeven die betrekking hebben op het gebruik van liturgische kleuren tijdens de mis en het officie van de Katholieke Kerk.
Reformatie.
Uit de misviering ontwikkelde zich na de Reformatie binnen de protestantse kerk een eigen manier van vieren. Binnen de reformatie ontstonden verschillende stromingen, zoals Luthers, Calvinistisch en Anglicaans. Binnen deze stromingen werden eigen accenten gelegd, maar overal kreeg de lezing van de Schriften en de prediking van de Schrift meer ruimte dan men voor de Reformatie gewend was.
De liturgie werd vrijwel ingeperkt tot lezing(en) uit de Bijbel met uitleg (preek). Later werden door de reformatorische kerken uitgebreidere liturgievormen ontwikkeld. Waar de nadruk binnen de mis zowel op de "Dienst van het Woord" (Liturgia Verbi) als op de "Dienst van het Altaar" (Liturgia Eucharistica) ligt, ligt deze binnen de protestantse kerkdienst enkel op het gelezen en gepredikte Woord. Een beschrijving van de liturgie in een protestantse kerk kan men vinden op het lemma over de kerkdienst.
De liturgie in een evangelische of charismatische gemeente wordt gekenmerkt door een informele sfeer en worden veelal andere of modernere muziekinstrumenten gebruikt dan in traditionelere kerken.
Volgens de christelijke gereformeerde predikant Dingeman Quant liggen de wortels van het Consistoriegebed in de tijd van de Reformatie, speciaal in de vluchtelingengemeenten uit die tijd. Het gebruik ontstond doordat het in die tijd geen uitzondering was dat kerkdiensten verstoord werden door politie of vertegenwoordigers van de kerk die men verlaten had. Hierdoor had men de behoefte om voor de dienst te bidden om een goed verloop.
Protestantse ontwikkelingen in de negentiende en twintigste eeuw.
In 1911 verscheen "Onze Eeredienst" van de gereformeerde Abraham Kuyper en "Liturgie" van J.H. Gerritsen. In 1923 publiceerde de Groningse hoogleraar en Nederlands Hervormde predikant Gerardus van der Leeuw "Waarom liturgie? Beginsel en praktijk." Deze publicaties zijn van groot belang geweest voor de ontwikkeling van de liturgie in Nederland. Daarnaast is van belang dat in 1920 de liturgische kring wordt opgericht.
Gerardus van der Leeuw stelt dat de liturgie een 'ambtelijk vastgestelde vorm van het verkeer tussen God en Kerk' is. De grondvorm van dit verkeer is volgens hem de 'vleeswording van het Woord'. Van der Leeuw pleit voor een sacramentele eredienst, maar wijst de rooms-katholieke sacramentsbeschouwing af.
De hervormde Oepke Noordmans reageert op deze liturgische ontwikkelingen. Zo geeft hij in 1939 zijn boek "Liturgie" uit. Volgens Noordmans moeten we bij liturgie niet zozeer denken aan de (aardse) tempel of eredienst, maar aan het heilswerk van Jezus in de hemel dat verkondigd moet worden en aan het apostolaat van de apostel Paulus. Dit betekent dat hij pleit voor een sobere eredienst waarin de verkondiging van het Woord centraal staat, tegelijk betekent dit dat hij zich afzet tegen een eredienst die gekenmerkt wordt door het offer (de mis) en door het mysterie. Het gaat volgens Noordmans in de kerkdienst immers om de bemiddeling van het heil en niet om de voortzetting daarvan.
In navolging van het katholieke, westerse gebruik van liturgische kleuren, gebruiken sinds het einde van de twintigste eeuw ook voorgangers binnen verschillende protestantse kerken in toenemende mate deze liturgische kleuren. In de lutherse kerkgenootschappen van Scandinavië waar het kazuifel gehandhaafd werd, draagt men reeds langer klederen in de liturgische kleuren. In de bevindelijk gereformeerde kerken wordt dit gebruik niet overgenomen.
De Nederlands Hervormde synode stelde in 1949 een Israëlzondag in. Later sloten andere kerken, zoals de Gereformeerde Kerken (1985) en de Lutherse Kerken (1988) zich aan bij dit initiatief.
Voorbeelden van liturgieën.
De liturgie van de gereformeerde synode van Middelburg 1933.
De synode van de gereformeerde kerken vergaderde in 1933 in Middelburg. Deze synode stelde een orde van dienst vast die lange tijd van grote invloed is geweest op veel gereformeerde kerken. De liturgie van veel (bevindelijk) gereformeerde kerken lijkt sterkt op de liturgie van de Middelburgse synode van 1933. De orde zag er als volgt uit:
In de middagdienst wordt het voorlezen van de Tien Geboden vervangen door een Geloofsbelijdenis. Voorafgaand aan de kerkdienst komt de kerkenraad samen in de consistorie en spreekt de ouderling van dienst het consistoriegebed uit.
Een hedendaagse (oecumenisch) protestantse liturgie.
Veel traditioneel gereformeerde kerken houden een orde van dienst aan die sterk lijkt op bovenstaande orde van dienst uit Middelburg. Een doorsnee protestantse dienst heeft ongeveer de volgende orde van dienst:

</doc>
<doc id="20576" url="https://nl.wikipedia.org/wiki?curid=20576" title="Liturgische kleur">
Liturgische kleur

Een liturgische kleur is de kleur van de liturgische gewaden die binnen de Katholieke Kerk en Orthodoxe Kerk gedragen worden door de celebrant en de eventuele medecelebranten tijdens de Mis of de Liturgie en het goddelijk officie of urengebed (het officiële gebed van de Katholieke Kerk, gebeden op geregelde uren; sedert de Middeleeuwen in het Nederlands ook getijden genoemd). Al naargelang de aard van een kerkelijke feestdag of het tijdstip van een kerkelijke viering varieert de kleur van de gewaden. Dit is geen vrijblijvend kleurgebruik. Het is vastgelegd als voorschrift binnen de Katholieke Kerk. Tussen de Latijnse Kerk en de oosters-katholieke kerken in eenheid met Rome bestaan wel kleurverschillen. De katholieken van de verschillende oosterse riten gebruiken de traditie van liturgische kleuren zoals die ook in de oosters-orthodoxe kerken en de oriëntaals-orthodoxe kerken gebruikelijk is.
De kleuren naar feestdag of tijd.
In de op Witte Donderdag 2000 door paus Johannes Paulus II goedgekeurde "Institutio Generalis Missalis Romani" ("Algemene instructie voor het Romeinse Missaal") geven de paragrafen 345, 346 en 347 (in hoofdstuk VI, deel IV) de volgende voorschriften met betrekking tot het gebruik van liturgische kleuren tijdens de mis en het officie van de Katholieke Kerk.
Orthodoxe Kerk.
Het kleurenschema is in de Orthodoxe kerk niet zo sterk als in de Latijnse kerk. Er zijn in de orthodoxe kerk eigenlijk geen strikte regels van de liturgische gewaden, altaar- en lessenaarbekleding, maar een zekere praktijk heeft zich desondanks ontwikkeld. In hoofdlijnen bestaat het kleurenspectrum uit de volgende basiskleuren: wit, rood, oranje, geel, groen, lichtblauw, donkerblauw, violet en zwart.
In de kleuren zijn nuanceverschillen.
Pasen begint in wit. Maar de paasliturgie en de week erna worden weer gecelebreerd in rode gewaden.
In de vastenperiodes worden de kleuren donkerblauw, violet, donkergroen, donkerrood en zwart gedragen. De laatste kleur wordt voornamelijk tijdens de Grote Vasten gebruikt. In de eerste week van deze vasten en op de werkdagen van de overige weken is de kleur zwart. Op zondagen en bij feesten: donker met afwerking in goud en/of kleuren. Begrafenissen worden in de regel in witte gewaden voltrokken. In Rusland werd het eerste officiële voorstel zich zo veel mogelijk in zwart te kleden gedaan in 1730 aan de Petersburgse geestelijkheid voor deelname aan de begrafenisplechtigheid van tsaar Peter II. Sindsdien vormen zwarte gewaden een vast attribuut in begrafenis- en vastendiensten.
In de canon voor liturgische kleuren heeft oranje geen eigen “plaats”. Desalniettemin is deze kleur in de Kerk aanwezig sinds de vroegste tijd. Oranje is een verfijnde nuance, waarvan de betekenis menig oog ontgaat. Als samenvloeiing van rood en geel is hij voortdurend onderhevig aan verschuivingen: indien hij naar geel neigt, wordt hij als geel waargenomen (goud heeft dikwijls een oranje weerschijn) en indien rood domineert, als rood. Een dergelijke instabiliteit van oranje heeft deze kleur de gelegenheid ontnomen een vaste plaats in te nemen tussen de algemeen aanvaarde kleuren voor de gewaden. Maar in de praktijk treedt hij vaak op in kerkelijke gewaden die ofwel voor geel, ofwel voor rood doorgaan.
Protestantisme.
In navolging van het katholieke, westerse gebruik van liturgische kleuren, gebruiken sinds het einde van de twintigste eeuw ook voorgangers binnen verschillende protestantse kerken in toenemende mate deze liturgische kleuren. In de lutherse kerkgenootschappen van Scandinavië waar het kazuifel gehandhaafd werd, draagt men reeds langer klederen in de liturgische kleuren. In Calvinistische kerken van orthodoxe snit wordt dit gebruik veelal afgewezen.

</doc>
<doc id="20577" url="https://nl.wikipedia.org/wiki?curid=20577" title="Poolse Corridor">
Poolse Corridor

De Poolse Corridor is de toegang tot de Oostzee die Polen in 1919 krachtens het Verdrag van Versailles na de Eerste Wereldoorlog kreeg. In deze corridor bouwden de Polen het vissersdorpje Gdynia (Duits: Gdingen) uit tot een voor Danzig concurrerende havenstad.
Polen maakte bezwaar tegen de in haar ogen relativerende benaming corridor omdat zij het gebied als eeuwig integraal deel van Polen beschouwde dat in 1772 ten onrechte aan Duitsland, althans Pruisen, was toegekend.
Geschiedenis tot 1919.
Het gebied verschijnt als bestuurlijke eenheid aan het einde van de 10de eeuw: een hertogdom Pommerellen, onder het gezag van het geslacht van de Samboriden. Dit geslacht voegde zich afwisselend onder de Poolse en de Deense kroon, om te beginnen als vazallen van de eerste Poolse koning Miezko I. Toen de positie van de Poolse koningen verzwakte namen de hertogen in 1227 een onafhankelijker positie in. In 1234 stierf het hertogelijk geslacht uit en werd de soevereiniteit over het gebied de inzet van strijd tussen Polen, Brandenburg en de Duitse Orde. De laatstgenoemde staat, later aangeduid als 'Pruisen', slaagde erin het gezag te verwerven in 1305 en zo zou het gebied naast de oude naam Pommerellen de nieuwe naam West-Pruisen gaan dragen. De Poolse koning erkende de nieuwe situatie pas in 1343, nadat de Orde zich op haar beurt de aanspraak op het zuidelijker gelegen Koejavië had opgegeven. Toen, een eeuw later, de Duitse Orde werd verslagen door Polen-Litouwen voegde de Poolse koning in de Tweede Vrede van Thorn (1466) het gebied bij zijn koninkrijk, en sindsdien was het een autonome provincie onder de naam "Koninklijk Pruisen". De Duitse Orde behield nu alleen Oost-Pruisen. Koninklijk of West-Pruisen verloor gaandeweg zijn autonomie maar de belangrijkste West-Pruisische steden waaronder, als eerste Danzig, wisten ook in de Poolse tijd hun autonomie te behouden. 
In 1772 werd "koninklijk Pruisen" bij de eerste van de Poolse delingen toegewezen aan het koninkrijk Pruisen dat eerder uit Brandenburg, Pommeren en Oost-Pruisen was samengesteld. Daarin werd het als een provincie onder de oude naam West-Pruisen opgenomen, en verbond het de twee gebiedsdelen waaruit Pruisen tot dan toe was samengesteld tot één geografisch geheel. Danzig werd twintig jaar later, in 1793, ook Pruisisch en kon tot hoofdstad van de provincie West-Pruisen verheven worden, toen deze in 1878 weer van Oost-Pruisen was gescheiden. Al even eerder, in 1871, werden beide Pruisische provincies onderdeel van het nieuw opgerichte Duitse keizerrijk. Inmiddels nam het Duitse bevolkingsaandeel toe door de detachering van Pruisische ambtenaren en de verwerving van grootgrondbezit uit Pools-adellijke handen.
Toewijzing aan Polen in 1919.
Na de verloren Eerste Wereldoorlog moest Duitsland West-Pruisen bij de Vrede van Versailles in 1919 grotendeels afstaan aan Polen. Na protesten van de bevolking tegen inlijving door Polen werd de oude provinciehoofdstad Danzig (Pools: "Gdańsk") echter een vrijstaat (Vrije stad Danzig (1920-1939)) onder toezicht van de Volkenbond, waarin Polen evenwel een vrije doorvoer naar de zee kreeg onder een eigen douanereglement. Door de gebiedsafstand werd de provincie Oost-Pruisen een exclave die alleen via Pools grondgebied of over zee was te bereiken. 
Het platteland van West-Pruisen werd grotendeels aan Polen toegewezen, overigens zonder dat de bevolking in die gebiedstoewijzing zich daarover mocht uitspreken. Engeland en Frankrijk vreesden namelijk dat een grensbepalende volksraadpleging, zoals elders - in Opper-Silezië en zuidelijk Oost-Pruisen - wel werd toegestaan, weleens een Duitse, althans Duitsgezinde meerderheid kon opleveren. Het afgestane gebied telde in 1910 950.000 inwoners waarvan 285.000 (30%) zich bij de volkstelling als Duitstalig hadden opgegeven. Daaronder waren ook tweetaligen, vaak met zowel een Duitssprekende als een Poolssprekende ouder, die uit overtuiging of omdat het voor hun maatschappelijke positie beter was, zich als Duitstalig opgaven. In ieder geval hebben een aanzienlijk aantal zich na 1919 als Poolstalig laten registreren, terwijl zij voor die datum als Duits- of als tweetalig golden (Kasjoebisch en Pools worden hier als één taal beschouwd, hoewel de Pruisische statistiek voor 1910 daartussen onderscheid maakte en de Poolse statistiek na 1919 Kasjoebisch achterwege liet). Na de vestiging van het Poolse gezag werden in 1921 nog maar amper 180.000 Duitsers geteld; ca. 100.000 van hen waren inmiddels geëmigreerd als ontslagen, voormalige Duitse, ambtenaren die hun bestaanszekerheid verloren toen de Poolse staat hun de pensioenen niet erkende. In het komende decennium werden de 'Duitsers' statistisch nogmaals gehalveerd, vooral omdat grootschalige onteigeningen van Duits grondbezit plaatsvonden. In totaal zijn dus in de periode 1918-1930 ca. 200.000 Duitse inwoners geëmigreerd naar Duits gebleven staatsgebied of naar de vrije stad Danzig, en hadden veelal tweetalige rooms-katholieken zich aangepast aan de nieuwe staatkundige verhoudingen en de Poolse identiteit aangenomen. De bevolking van de Corridor gaf zich in de jaren dertig bij de volkstellingen voor meer dan 90% als Pool op.
Oplopende spanning na 1932.
Het vervoer vanuit Danzig en Oost-Pruisen naar Duitsland, door het Poolse gebied van de Corridor, ondervond in de jaren twintig hinder van zeer strenge Poolse persoonscontroles die in extreme vorm gepaard gingen met de blindering van de spoorwegwagons, zolang zij over Pools staatsgebied reden. Om dit ongemak te vermijden werd de Seedienst Ostpreussen ingesteld, die het vervoer voortaan per schip over de Oostzee van en naar Stettin liet verlopen. 
De kuststrook van de Corridor bestond uit een aantal kleine vissershavens en Polen had een zeehaven, tevens een marinehaven, willen verwerven bij de vredesonderhandelingen. Polen kreeg in de vrijstaat een vrije toegang in de haven, met handels- en douanekantoren, en het beheer over het spoorwegnet. Dat voldeed Polen niet en nu werd even buiten het Danziger vrijstaatsgebied, in Gdynia, met Frans kapitaal een concurrerende haven aangelegd, die weldra een even groot scheepstonnage als Danzig in- en uitvoerde. Echter, na de nationaalsocialistische machtsovername (1933) uitte Duitsland in toenemende mate eisen tot een grensherziening. De druk op Polen nam in de late jaren dertig toe door Duitse dreigementen in termen van grensherzieningen. De climax werd eind 1938 en begin 1939 bereikt met Duitse eisen tot een volksraadpleging waaraan ook de inmiddels geëmigreerden deel zouden mogen nemen, maar waarvan de Polen die zich na 1919 in de Corridor hadden gevestigd zouden moeten worden uitgesloten. Duitsland beoogde in feite een opheffing van de Corridor door een wederinlijving van het gebied. Engeland wilde over deze voorstellen onderhandelen, Frankrijk en uiteraard Polen wezen ze af.
Tweede Wereldoorlog en daarna.
Vervolgens lokte de Duitse marine op 1 september 1939 een incident uit op de Westerplatte in de haven van Danzig. Toen een Poolse gewapende reactie op deze provocatie volgde, verklaarde Duitsland aan Polen de oorlog. Daarmee was de Tweede Wereldoorlog een feit, omdat Frankrijk en Engeland zich hadden verplicht Polen militair bij te staan in geval van een vijandelijke invasie van zijn grondgebied. Danzig werd militair overgenomen, de Corridor werd bezet. De meeste Polen die zich na 1918 in de Corridor hadden gevestigd werden door de terreur van het nazi-regime verjaagd, vaak eerst geïnterneerd, en niet zelden in massa executies geliquideerd. 100.000 Polen verdwenen tussen 1939 en 1945. Voor hen in de plaats kwam een ambtenaren- en politie-apparaat van Rijksduitsers, ten dele bestaand uit degenen die terugkwamen nadat zij sinds 1919 geëmigreerd waren. De autochtone bevolking van de Corridor kon zich weer - zij het onder dwang en dreiging van represailles - als Duitser laten registreren. Wie dat deed voorkwam uitzetting en bezitsverlies, maar moest verplichtingen van arbeidsdienst en militaire dienstplicht aanvaarden. 
Begin 1945 werd de Duitse bezetting verdreven door het Sovjetleger en met de Poolse annexatie van Oost-Pruisen en Pommeren verdween de Corridor definitief als geografisch begrip. De bevolking werd na verdrijving van de Duitse inwoners - zie Verdrijving van Duitsers na de Tweede Wereldoorlog - en de politieke zuivering van de autochtone Polen en Kasjoeben aangevuld met immigranten elders uit Polen. De tweetaligen die tijdens de oorlog en vaak onder dwang hadden gecollaboreerd met de Duitse bezettingsautoriteiten vluchtten voor een deel, terwijl een ander deel gebruik maakte van de mogelijkheid opnieuw Pool te worden. Een aantal moest eerst een veroordeling ondergaan, en allen stonden zij nog lange tijd onder discriminerend toezicht, met als gevolg dat tot 1990 veel aanvragen werden ingediend voor een Duits paspoort waarmee vervolgens emigratie naar Duitsland mogelijk werd. 
Het gebied werd na de oorlog ingedeeld bij de woiwodschap Pommeren, waarvan het vroegere Danzig, nu Gdańsk, de hoofdstad is. Sinds 1990 kregen de Kasjoeben meer ruimte om zich cultureel te profileren.

</doc>
<doc id="20578" url="https://nl.wikipedia.org/wiki?curid=20578" title="Humboldtpinguïn">
Humboldtpinguïn

De humboldtpinguïn ("Spheniscus humboldti") is een pinguïnsoort die als koloniebroeder leeft aan de kusten van Peru en Chili. De soort dankt haar naam aan de Duitse wetenschapper en ontdekkingsreiziger Alexander von Humboldt.
Kenmerken.
De vogel is in hoofdzaak grijszwart met een zilverwitte buikzijde, een zwarte band over de borst en een witte wenkbrauwstreep. Rond de snavelbasis heeft het dier een roze partij. Eens per jaar ruien ze, waarbij het oude verenkleed "verdrongen" wordt door een glanzend nieuw verenpak. De poten zijn zwart. De lichaamshoogte bedraagt 56 tot 66 cm en het gewicht 4 tot 5 kg.
Voedsel.
In ondiep water maakt de pinguïn jacht op scholenvissen, zoals ansjovis, haring en sardine. Natuurlijke vijanden te water zijn orka's, zeehonden en zeeleeuwen. Aan de wal kunnen ze prooi worden voor honden, vossen, slangen en verwilderde katten. Ratten eten eieren en kuikens.
Voortplanting.
Humboldtpinguïns leggen meestal twee eieren, die door beide ouders worden uitgebroed in nesten onder de grond of in holen. De broedtijd bedraagt ongeveer 32 dagen. De soort is na 2-3 jaar geslachtsrijp.
Verspreiding.
Niet alle pinguïnsoorten zijn gebonden aan koude streken op of in de buurt van het zuidpoolgebied. De humboldtpinguïn komt voor langs de kust van Peru en Chili, waar de koude, maar voedselrijke Humboldtstroom aan het oppervlak komt. Eens broedde hij daar in holen in de guano. Het winnen van deze vogelmest heeft daar echter een eind aan gemaakt en heeft het aantal humboldtpinguïns sterk teruggebracht. Behalve aantasting van de habitat hebben roofdieren en ratten het voorkomen gedecimeerd. In 2013 werd het aantal op circa 50.000 geschat. Zeven jaar later waren het er volgens het IUCN naar schatting nog zo'n 24.000. In chili ligt het Nationaal Reservaat Humboldtpinguïn.

</doc>
<doc id="20583" url="https://nl.wikipedia.org/wiki?curid=20583" title="Essen">
Essen



</doc>
<doc id="20585" url="https://nl.wikipedia.org/wiki?curid=20585" title="Palestrina">
Palestrina

Personen:

</doc>
<doc id="20587" url="https://nl.wikipedia.org/wiki?curid=20587" title="Oppervlaktegolf (vloeistofdynamica)">
Oppervlaktegolf (vloeistofdynamica)

Oppervlaktegolven in de vloeistofdynamica zijn golven die zich voortplanten langs het oppervlak van een vloeistof, zoals water, onder invloed van de zwaartekracht en massatraagheid. Oppervlaktegolven worden ook in meer of mindere mate beïnvloed door oppervlaktespanning en viskeuze wrijving. Enkele vormen van oppervlaktegolven zijn:
Iedere soort golven heeft zo zijn eigen karakteristieken.
Zeegolven.
Oppervlaktegolven op zee worden vooral veroorzaakt door de wind, maar ook zeebevingen, vulkaanuitbarstingen en het getij veroorzaken golven. Bij windsnelheden onder de 2 knopen over vlak water vormen zich vrijwel meteen golfjes die door de oppervlaktespanning net zo snel weer verdwijnen als de wind gaat liggen. Boven de 2 knopen vormen zich stabielere golven onder invloed van de zwaartekracht. Deze zeegang groeit naarmate de wind toeneemt (golfgroei). De periode hiervan ligt in een gebied tot ongeveer 10 seconden. Zodra de wind wegvalt, of zodra de golven buiten het windveld komen, wordt gesproken over deining. Doordat langere golven zich sneller voortplanten dan korte (frequentiedispersie), zal op een punt buiten het windveld eerst een lange deining arriveren waarvan de periode op kan lopen tot zo'n 30 seconden, gevolgd door een kortere deining. Door wrijving en het uitwaaieren (richtingdispersie) verliest deze deining aan energie en hoogte. Doordat kortere golven er langer over doen om een bepaald punt te bereiken, is het energieverlies relatief groter, zodat uiteindelijk slechts de lange deining overblijft. De uitdoving hiervan is dusdanig langzaam dat deze deining voortduurt tot er een kust bereikt wordt.
Golven worden in tegenstelling tot wind en stroming niet beïnvloed door de aardrotatie.
Karakteristieken.
Zeegolven kunnen worden beschreven als enkelvoudige harmonische langkammige lopende golven. Dit is een serie evenwijdige gladde golfruggen die met constante snelheid voortlopen loodrecht op de richting van de kammen en gelijk van hoogte zijn, op onderling gelijke afstand van elkaar, daarbij hun vorm behoudend.
In werkelijkheid benadert slechts de deining deze vorm en is zeegang opgebouwd uit vele verschillende enkelvoudige golven. De vorm van hiervan benadert die van een omgekeerde cycloïde, de trochoïde. Het hoogste deel van een golf is de golftop, het laagste het golfdal. De golfhoogte formula_1 is de verticale afstand tussen top en dal. De toppen of kammen zijn smaller en lopen steiler dan de dalen, zodat het gemiddelde zeeniveau iets onder het punt ligt halverwege top en dal. De horizontale afstand tussen de kammen in de richting waar de golf heenloopt, is de golflengte formula_2. De tijdsduur waarmee twee kammen een stationair punt passeren, is de golfperiode formula_3. Golfhoogte, -lengte en -periode zijn afhankelijk van onder meer windsnelheid, windbaan of strijklengte en windduur.
Golfhoogte.
Op zee komen kleinere en grotere golven voor. Als men met een boot vaart, komt men allerlei afmetingen van (oppervlakte)golven tegen. In de praktijk is gebleken dat de kleinste golven voor de scheepvaart, en voor veel ander gebruik van de zee, niet zo belangrijk zijn. Het belangrijkste signaal wordt geleverd door de grotere golven. Daarom wordt vrijwel altijd — in zowel metingen als verwachtingen — een waarde gegeven die bekendstaat als de 'significante golfhoogte' ("Hs"). Deze wordt bepaald aan de hand van een meetreeks van de golven (over bijvoorbeeld 10 minuten), bepaald met een meetboei of meetpaal. Van alle golven in de meetreeks wordt de golfhoogte bepaald. Deze golfhoogtes worden op grootte gesorteerd, waarna het derde deel geselecteerd wordt met de grootste golfhoogtes. Van deze selectie van die grootste golven wordt het rekenkundig gemiddelde bepaald. Dit wordt de significante golfhoogte genoemd, omdat deze redelijk overeenkomt met wat een ervaren zeeman op het oog als de golfhoogte schat. De significante golfhoogte wordt aangeduid als "Hs." Als alternatief wordt ook vaak gebruikt de golfhoogte bepaald uit het golfspectrum van de meetreeks, de "Hm0"
De Wereld Meteorologische Organisatie (WMO) maakte op 13 december 2016 bekend, dat met een boei een (individuele) golf met een hoogte van 19 meter was waargenomen op de Atlantische Oceaan tussen Schotland en IJsland (ongeveer 59° N, 11° W) op 4 februari 2013. Dit was dus niet de "Hs" of de "Hm0". Dit betekende een nieuw wereldrecord voor golfhoogte gemeten met een boei. Er was sprake van een sterk voorbijtrekkend koufront en windsnelheden van 43,8 knopen.
Meting van de golfhoogte.
Zie voor details het lemma Golfmetingen.
Afgezien van de visuele schatting van de golfhoogte (vroeger heel gebruikelijk, maar zeer onbetrouwbaar) kan de golfhoogte lokaal op één meetpunt gemeten worden, of gemiddeld in een ruimtelijk gebied. Bij de eerste methode wordt een meetpaal, meetboei of een sonarapparaat gebruikt. Bij de tweede methode wordt over het algemeen van remote sensing gebruik gemaakt (reflectie van bijv. radiogolven, radar). De eerste methode is zeer betrouwbaar en geeft gedetailleerde informatie over de lokale golf, maar is natuurlijk beperkt tot maar een punt. De tweede methode geeft een geaggregeerd beeld over een groter gebied, maar de geografische precisie is veel lager. In de periode van 1950-1980 is veel gebruik gemaakt van radar die op walstations geplaatst was, maar vanaf 1980 is er steeds meer gebruik gemaakt van metingen vanuit satellieten. Momenteel is het mogelijk om hiermee een werelddekking te krijgen. Inmiddels zijn er al voldoende jaren met satellietmetingen om ook studies naar het golfklimaat te doen op basis van deze informatie,
Voor het bepalen van het golfbeeld nabij de kust is in veel gevallen de resolutie van satellietmetingen niet voldoende. Daarom worden voor die plekken vooral puntmetingen gedaan. Over het algemeen worden dit soort waarnemingen met golfmeetboeien of met palen uitgevoerd.
Golfbeweging onder water.
Terwijl de golf zich voortplant, oscilleren de waterdeeltjes vooral rond hun gemiddelde positie. In het algemeen zijn de snelheden van het water veel lager dan de voortplantingssnelheid van de golf: er wordt vooral energie doorgegeven van waterdeeltje naar waterdeeltje, terwijl het gemiddelde massa- en impulstransport relatief klein is. Alleen in de top van een brekende golf, bijvoorbeeld op het strand, zijn de watersnelheden ongeveer gelijk aan de voortplantingssnelheid van de golf.
In diep water, als de golflengte kleiner is dan twee keer de waterdiepte, bewegen de waterdeeltjes in ongeveer cirkelvormige banen. Onder de top van de golf hebben de waterdeeltjes hun grootste voorwaartse snelheid, in de richting waarin de golf zich beweegt. De diameter van de cirkelvormige baan van een waterdeeltje op het wateroppervlak is gelijk aan de golfhoogte. Op grotere diepte neemt de diameter van de cirkelbanen snel af — op een halve golflengte diepte onder het wateroppervlak is de diameter nog maar 4% van de waarde aan het wateroppervlak.
In ondiep water bewegen de waterdeeltjes in min-of-meer ellipsvormige banen, met de horizontale as van de ellips groter dan de verticale as.
Golven in ondieper wordend water.
Als golven in ondieper water komen treden er een aantal verschijnselen op:
Nabij de kust komt ook vaak diffractie van golven voor, maar dit verschijnsel heeft niet direct te maken met het ondieper worden van het water.
Voortplantingssnelheid.
Algemene formule.
De voortplantingssnelheid van een golf hangt af van de golfperiode en van de waterdiepte. De voortplantingssnelheid van een golf in het algemeen is:
waarin formula_5 de golflengte is en formula_6 de waterdiepte. Deze formule is lastig op te lossen, omdat formula_7, waarin formula_3 de golfperiode is. Deze vergelijking is alleen door iteratie op te lossen.
Een benadering voor deze vergelijking is:
waarin "L"0 de golflengte op diep water is (= 1,56 "T"2)
Lange golven.
Indien de golflengte veel groter is dan de waterdiepte is er sprake van een lange golf. Twee voorbeelden van lange golven zijn de getijgolf en de tsunami. Maar ook in situaties van zeer ondiep water, bijvoorbeeld in de brandingszone, is vaak sprake van een (relatief) lange golf. Een lange golf zal zich voortplanten met een snelheid die gelijk is aan:
waarbij:
Als een golf naar het strand toe loopt, dan vermindert de waterdiepte "d" en vermindert dus ook de loopsnelheid "c". Het effect van de waterdiepte op de loopsnelheid van de top respectievelijk het dal van de golf wordt steeds groter; het dal van de golf krijgt een lagere snelheid dan de top waardoor de top van de golf uiteindelijk breekt en in het golfdal valt: branding.
Korte golven.
Als de golflengte kleiner is dan de twee keer de waterdiepte is er sprake van een korte golf. Golven veroorzaakt door wind op zee zijn vaak korte golven. De voortplantingssnelheid van een korte golf is alleen afhankelijk van de golflengte "λ":
waarbij:
Voor heel korte golven (golflengte veel kleiner dan 2 cm bij een lucht–water grensvlak), overheerst de oppervlaktespanning en kan de zwaartekracht verwaarloosd worden:
Voor iets langere golven (golflengte veel groter dan 2 cm bij een lucht–water grensvlak), overheerst de zwaartekracht en kan de oppervlaktespanning verwaarloosd worden:
Energie en amplitude.
De energiedichtheid formula_18 (per oppervlak) van een regelmatige sinusoïdale golf hangt af van de vloeistofdichtheid formula_19, de versnelling van de zwaartekracht formula_20 en de golfhoogte formula_1. Die laatste is bij regelmatige golven gelijk aan tweemaal de amplitude formula_22:
De energie-inhoud is dus recht evenredig met het kwadraat van de amplitude. De snelheid waarmee de energie zich verplaatst is de groepssnelheid.
Oppervlaktespanning en zwaartekracht.
Oppervlaktespanning is van invloed op golven met een kleine golflengte. Bijvoorbeeld, voor golven op het grensvlak tussen water en lucht met golflengtes kleiner dan twaalf centimeter, wordt de golfvoortplantingssnelheid meer dan één procent veranderd door de aanwezigheid van de oppervlaktespanning. Voor langere golflengtes kan de invloed van oppervlaktespanning op de golfvoortplanting verwaarloosd worden.
Golven op het wateroppervlak, onder invloed van de zwaartekracht, oppervlaktespanning en massatraagheid, verplaatsen zelf bijna geen watermassa: ze verplaatsen vooral de energie die met de verstoring gepaard gaat. Een voorbeeld van dit type golf is de kring die ontstaat wanneer een steen in het water wordt gegooid. Ook de meeste golven op zee zijn van dit type, doordat de wind verstoringen in het normaal gladde wateroppervlak aanbrengt. Zeegolven onder invloed van lokaal windveld worden windgolven of zeegang genoemd.
Wind.
Als de golven eenmaal een bepaalde hoogte hebben gaan drukverschillen voor en achter de golftop, zoals gezien met de rug naar de wind toe, meetellen. De luchtdruk is achter de golftop lager dan er voor, ten gevolge van de wet van Bernoulli. De luchtstroming kan door de kromming bij de golftop het wateroppervlak niet blijven volgen en laat los. Deze gebeurtenis zorgt ervoor dat lucht met een lage luchtdruk — ongeveer dezelfde als bij het loslaatpunt van de stroming van het wateroppervlak — rond gaat draaien aan de benedenstroomse kant, achter de golftop. Er zo voor zorgend dat de golven met windenergie gevoed worden en tot grotere hoogte worden opgestuwd. Er zijn veel vogels die gebruikmaken van deze opwaartse luchtstroom bij de golftop. Dit proces is rechts in een animatie verduidelijkt.
Afvoergolven.
Afvoergolven zijn golven die ontstaan door veranderingen in het debiet, zoals hoogwatergolven op een rivier.
Alhoewel afvoergolven ook oppervlaktegolven zijn — ze gaan immers gepaard met een hoogwater — verplaatsen ze wél een grote massa water, in tegenstelling tot de bovenstaande oppervlaktegolven.
Voortplantingssnelheid.
In afvoergolven is de voortplantingssnelheid van de gehele golf van dezelfde orde van grootte als de stroomsnelheid. Terwijl bij andere oppervlaktegolven, zoals op zee en kringvormige golven ten gevolge van het gooien van een steen in het water, de golf aan het oppervlak zich veel sneller voortplant dan de stroomsnelheden in het water.
Dit komt doordat bij deze afvoergolven er een grote invloed van de wrijvingskrachten in het water is — met name de bodemwrijving — die direct evenwicht maakt met de effecten van zwaartekracht via het verhang van het wateroppervlak. De versnelling van het water kan verwaarloosd worden.
Afvoergolven planten zich voort met de snelheid:
waarbij:

</doc>
<doc id="20592" url="https://nl.wikipedia.org/wiki?curid=20592" title="Wymbritseradeel">
Wymbritseradeel

De naam Wymbritseradeel kan betrekking hebben op een voormalige gemeente in Friesland:

</doc>
<doc id="20593" url="https://nl.wikipedia.org/wiki?curid=20593" title="Boarnsterhim">
Boarnsterhim



</doc>
<doc id="20594" url="https://nl.wikipedia.org/wiki?curid=20594" title="Cyrus II de Grote">
Cyrus II de Grote

Cyrus II of Cyrus de Grote (Perzisch: کوروش بزرگ, "Kūrosh-e-Bozorg," Oudperzisch: 𐎤𐎢𐎽𐎢𐏁; * circa 590 tot 580 v. Chr.; † augustus 530 v. Chr.) was de zesde heerser uit de dynastie van de Achaemeniden, die het Perzische Rijk regeerden. Hij bouwde het oorspronkelijk kleinere oud-Perzische Rijk uit tot een wereldrijk, dat onder zijn opvolgers reikte van de Indus tot en met het Oude Egypte. Dit rijk werd in 330 v.Chr. veroverd door Alexander de Grote. Cyrus wordt ook genoemd in de Hebreeuwse Bijbel.
Biografie.
Opkomst.
Volgens de historische geschiedschrijver Herodotus (438 v.Chr - 424 v.Chr.) volgde Cyrus in 559 v.Chr. zijn vader Cambyses I op als vorst in de gebieden die door de Perzen werden bewoond, en waarover zijn familieleden vermoedelijk al een aantal generaties regeerden. Zij deden dat als vazal van het machtige rijk van de Meden.
Cyrus kwam tegen zijn leenheer Astyages in opstand en versloeg de Meden. Daardoor werd hij in 550 v.Chr. koning van Meden en Perzen; hij beheerste daardoor een gebied dat min of meer samenvalt met het huidige Iran en het oosten van Turkije. Cyrus maakte het zoroastrisme tot staatsreligie van het Perzische Rijk na zijn tochten in het gebied van de Meden. Dit bleef zo, met onderbrekingen, tot de verspreiding van de islam in de 7e eeuw.
Veroveringen.
Nu begon een reeks veroveringen die dit rijk deden uitgroeien tot het grootste wereldrijk tot dan. Babylon, Kanaän, Egypte, Bactrië, Klein-Azië en de Centraal-Aziatische steppenomaden moesten zijn gezag erkennen. Hij liet tevens de eerste hoofdstad van de Achaemeniden (het eerste Perzische Rijk) bouwen, Pasargadae genaamd. Deze stad lag ongeveer 87 km ten noordoosten van de historische stad Persepolis.
In 542 v.Chr. overwon hij Croesus, koning der Lydiërs. De verovering van het Lydische koninkrijk bracht ook de annexatie van de Griekse steden op de kust van Klein-Azië met zich mee. Dit was het gevolg van hun opportunistische neutraliteitspolitiek: nadat ze geweigerd hadden zich bij Cyrus aan te sluiten, deden zij ook geen inspanning om Croesus te helpen. Herodotus veronderstelde dat de nederlaag van Croesus tegen Cyrus als gevolg van een doorlopende en onvermijdelijke reeks voorvallen leidde tot het grote conflict tussen Oost en West.
De veroveringen werden gevolgd door die van het Nieuw-Babylonische Rijk, dat nog steeds een ernstige bedreiging vormde voor het Perzische Rijk. Babylon, in die tijd de culturele hoofdstad van de wereld, werd verdedigd door koning Nabonidus en zijn kroonprins Belsazar. Na een jaar vol bloedige gevechten, waarvan de Naboniduskroniek verslag doet, versloeg Cyrus Nabonidus in oktober 539 bij Opis; twee weken later deed hij zijn intrede in de stad. Volgens Cyrus' eigen opvatting, bekend van de Cyruscilinder, werd hij verwelkomd door de inwoners, die ontstemd zouden zijn geweest over de religieuze politiek van de laatste Babylonische koning. De feitelijke juistheid hiervan valt niet meer te achterhalen. Wel staat vast dat Cyrus sindsdien ook de titel "koning van Babylonië" voerde.
Cyrus heeft aan verschillende vijanden genade geschonken. Een van de koningen die hij versloeg, zou zelfs nog vijftien jaar zijn staatssecretaris zijn geweest. Na zijn machtsovername stuurde Cyrus onverwijld de godenbeelden en andere religieuze voorwerpen van de verschillende Mesopotamische steden terug, die door de Babylonische koningen vroeger waren geroofd en naar de hoofdstad gesleept. In de Hebreeuwse Bijbel wordt verteld dat ook de Joden de uit de Joodse tempel geroofde voorwerpen terugkregen en dat velen die destijds naar Babylonië verbannen waren, toestemming kregen om naar hun vaderland, dat ook tot het Perzische Rijk behoorde, terug te keren. Hiermee kwam er een einde aan de Babylonische ballingschap.
Einde.
Na de inname van Babylon trok Cyrus verder om zijn noordoostelijke grens te beveiligen. Zijn doel was het koninkrijk van de Massageten onder koningin Tomyris, een van de Aziatische nomadenstammen in de buurt van de Kaspische Zee, die een voortdurende bedreiging vormden voor de meer sedentaire volkeren in het Rijk. Volgens Herodotus vond Cyrus de dood tijdens deze campagne en werd zijn afgehakte hoofd door Tomyris gedoopt in bloed; andere auteurs noemen andere doodsoorzaken. In elk geval nam zijn zoon Cambyses II in augustus 530 v.Chr. de macht over.
Oude bronnen over Cyrus.
Tot de belangrijkste archeologische bronnen horen de cilinders van Nabonidus en de Cyruscilinder.
De Babylonische priester Berossus schreef de Babyloniaca, een geschiedenis van Assyrië/Babylonië in het Grieks. Hij leefde 200 jaar na Cyrus maar had toegang tot de officiële archieven. Het origineel is niet bewaard; we kennen zijn werk via uittreksels in het werk van Flavius Josephus (zie hieronder) en in de "Kroniek" van Eusebius van Caesarea. 
Cyrus wordt genoemd in het boek "De vorming van Kyros" van Xenophon. Xenophon leidde een groep Griekse huursoldaten in dienst van de latere Cyrus de Jongere, die een mislukte staatsgreep ondernam tegen zijn oudere broer koning Artaxerxes II. De Cyropaedia bevat een groot aantal historische fouten en is over het algemeen een onbetrouwbare bron. In de entourage van Artaxerxes II bevond zich de Griekse arts Ctesias, die later in zijn "Persica" de geschiedenis van Assyrië/Babylon en Perzië schreef. Ook zijn verslag wijkt vaak feitelijk af van de beschrijvingen die op teruggevonden inscripties zijn aangetroffen. Het kan niettemin dienen om sommige leemten te vullen in de levens van Cyrus zelf, van Oebares en van Croesus.
Cyrus wordt vermeld in de Hebreeuwse Bijbel, in enkele vertalingen vertaald met Kores of Cores. Hij wordt vaak genoemd in het boek Ezra; mogelijk betreft het daar echter zijn kleinzoon en waarschijnlijk ook naamgenoot Xerxes (485–465 v.Chr.). Daarnaast wordt hij genoemd in Jesaja 44:28 en 45:1 als veroveraar van de stad Babylon en wordt hij betiteld als herder en gezalfde van God. In Daniël 10:1 wordt hij genoemd als koning (sjah) van de Perzen (deze koningstitel werd pas geïntroduceerd door Xerxes).
De Griekse geschiedschrijver Herodotus is de eerste die uitdrukkelijk kritisch omgaat met onderling tegenstrijdige bronnen. Hij is hier en daar onnauwkeurig en laat soms relatief belangrijke gebeurtenissen weg. 
Secundaire bronnen uit de 1ste en 2de eeuw n.Chr. zijn Nicolaus van Damascus, de "Oude geschiedenis van de Joden" van Flavius Josephus, Plutarchus en Lucius Flavius Arrianus.
Beoordeling.
De figuur van Cyrus de Grote sprak levendig tot de verbeelding van latere geslachten. Zijn uitzonderlijke bekwaamheid als legeraanvoerder en zijn veronderstelde religieuze tolerantie gaven aanleiding tot het ontstaan van een rijke legendencyclus rond zijn persoon. In het werk van Herodotus komt hij naar voren als een legendarische persoonlijkheid, van wie de historische realiteit dreigt verloren te gaan in een overvloed van volkse verhalen. In Xenophons "Cyropaedia" is hij zelfs geen wezen van vlees en bloed, maar een ideaalbeeld van deugdzaamheid (van Griekse deugden nog wel) en zijn (grotendeels fictieve) ervaringen leveren stof voor een (Griekse) vorstenspiegel.
Ook het Joodse beeld is positief. Zij waren hem blijvend dankbaar, omdat hij ze zou hebben toegestaan uit de gevangenschap huiswaarts te keren en de heilige voorwerpen die Nebukadnezar II had gestolen uit de tempel te Jeruzalem mee terug te nemen.
Hij gold daardoor niet alleen als de stichter van het grootste wereldrijk van de oudheid, maar zou ook een visionair vorst zijn geweest met ideeën omtrent een ideaal bestuur, zoals de wereld nog niet eerder had gekend. Hij was zowel een organisator als een veroveraar en hij gold als wijs en tolerant genoeg om de overwonnen volken hun eigen manier van leven en hun godsdienst te laten behouden. Deze opvattingen bezorgen hem tot heden de naam van de meest liberale vorst uit de Oudheid.

</doc>
<doc id="20595" url="https://nl.wikipedia.org/wiki?curid=20595" title="Hindoes">
Hindoes



</doc>
<doc id="20596" url="https://nl.wikipedia.org/wiki?curid=20596" title="559 v.Chr.">
559 v.Chr.

Het jaar 559 v.Chr. is een jaartal volgens de christelijke jaartelling.

</doc>
<doc id="20597" url="https://nl.wikipedia.org/wiki?curid=20597" title="522 v.Chr.">
522 v.Chr.

Het jaar 522 v.Chr. is een jaartal volgens de christelijke jaartelling.

</doc>
<doc id="20598" url="https://nl.wikipedia.org/wiki?curid=20598" title="486 v.Chr.">
486 v.Chr.

Het jaar 486 v.Chr. is een jaartal volgens de christelijke jaartelling.

</doc>
<doc id="20599" url="https://nl.wikipedia.org/wiki?curid=20599" title="465 v.Chr.">
465 v.Chr.

Het jaar 465 v.Chr. is een jaartal volgens de christelijke jaartelling.

</doc>
<doc id="20600" url="https://nl.wikipedia.org/wiki?curid=20600" title="424 v.Chr.">
424 v.Chr.

Het jaar 424 v.Chr. is een jaartal volgens de christelijke jaartelling. 

</doc>
<doc id="20601" url="https://nl.wikipedia.org/wiki?curid=20601" title="423 v.Chr.">
423 v.Chr.

Het jaar 423 v.Chr. is een jaartal volgens de christelijke jaartelling.

</doc>
<doc id="20602" url="https://nl.wikipedia.org/wiki?curid=20602" title="358 v.Chr.">
358 v.Chr.

Het jaar 358 v.Chr. is een jaartal volgens de christelijke jaartelling. 

</doc>
<doc id="20603" url="https://nl.wikipedia.org/wiki?curid=20603" title="338 v.Chr.">
338 v.Chr.

Het jaar 338 v.Chr. is een jaartal volgens de christelijke jaartelling.

</doc>
<doc id="20604" url="https://nl.wikipedia.org/wiki?curid=20604" title="336 v.Chr.">
336 v.Chr.

Het jaar 336 v.Chr. is een jaartal volgens de christelijke jaartelling.

</doc>
<doc id="20605" url="https://nl.wikipedia.org/wiki?curid=20605" title="Eunuch">
Eunuch

Een eunuch is een man die gecastreerd is om politieke redenen. Aan de hoven van een aantal rijken werd castratie toegepast omdat de machthebber zeker wilde zijn dat hij de vader was van de kinderen van zijn vrouw(en). Voorbeelden zijn: het Perzische Rijk van de Achaemeniden, het Oude Egypte, het Byzantijnse Rijk, het Chinese Keizerrijk en het Neo-Assyrische Rijk.
Sommige eunuchen hebben grote politieke macht uitgeoefend, doordat ze dicht bij de machthebbers stonden en vaak groot vertrouwen genoten, zoals Bagoas.
China.
In het keizerlijke China werden jongens uit arme gezinnen soms gecastreerd, om zo eunuch in het paleis te worden, dus kregen ze ook een betere toekomst. De lokale en provinciale adel volgden het voorbeeld van de keizer en hielden er ook eunuchen (vereenvoudigd Chinees: 太监; traditioneel Chinees: 太監; pinyin: tàijiān; Kantonees: T'aai Kaam; Vietnamees: thái giám) op na. Ouders stuurden vaak een zoon naar de hoven in de hoop dat deze hen later zou bevoordelen. Hierdoor ontstond het beroep van castreerder. Castreerders sneden (zonder verdoving) de gehele penis plus balzak van de jongetjes af, waarna de urineafvoer via een rietje in stand werd gehouden. De castreerder bewaarde de penis en ballen, die de eunuch later voor een fikse prijs kon terugkopen. Veel eunuchen wilden namelijk 'compleet' begraven worden, en droegen ook tijdens het leven hun geslachtsdeel in een zakje bij zich. In de late Ming en Qing-tijd waren zij berucht om hun corruptie.
Omdat eunuchen de enige mannen waren die in de woonvertrekken van de keizer met de harem mochten vertoeven, gebeurde het heel vaak dat een jonge keizer opgroeide in het gezelschap van eunuchen, die dan ook zijn beste vertrouwelingen werden. Het conflict tussen de "corrupte" eunuch en de "deugdzame" confucianistische ambtenaar die zich tegen zijn tirannie verzet, is een gemeenplaats geworden in de Chinese geschiedenis. In zijn "History of Government" wijst de Amerikaanse politicoloog Samuel Edward Finer (1915–1993) erop dat de werkelijkheid vaak wat genuanceerder was. Er waren ook heel bekwame eunuchen, die een waardevol adviseur van hun keizer waren, terwijl het verzet van de "deugdzame" ambtenaar niet zelden het blinde verzet van een lid van een geprivilegieerde kaste was tegen iedere ingrijpende verandering, ongeacht of die nu schadelijk of heilzaam was voor het land. Maar het waren in China doorgaans de ambtenaren die de geschiedenisboeken schreven.
Een bekende eunuch was de ontdekkingsreiziger Zheng He, de laatste Chinese eunuch was Zhang Xiangzhai (张祥斋), die in 1957 stierf.
Byzantium.
In het Byzantijnse Rijk waren ambten in het paleis voorbehouden aan eunuchen. Ook mannelijke familieleden van verslagen vijanden werden gecastreerd.
Ottomaanse Rijk.
De sultan van het Ottomaanse Rijk hield er, net als de Chinese keizer en in navolging van het Byzantijnse Rijk, eunuchen op na. Dit waren ingevoerde slaven. Omdat de sharia verminking van slaven verbood, werden zij door handelaars buiten het islamitische gebied gecastreerd. Eunuchen klommen vaak hoog op in de hof-hiërarchie, waarbij de zwarte eunuchen het vaak het verst schopten. De Aga van de Meisjes was meestal de invloedrijkste eunuch aan het hof.
Een eunuch is niet per definitie impotent. Zeer gezocht waren daarom 'lidloze' eunuchen. Van deze jongemannen waren testikels én penis verwijderd. De lidloze eunuch was kostbaar omdat slechts een klein deel van de slachtoffers de 'operatie' overleefde. In de roman "De brand van Istanbul" is een eunuch de hoofdpersoon, het verhaal speelt zich deels af aan het Ottomaanse hof.
Rusland.
In Rusland ontstond rond Oryol in de 18e eeuw een religieuze sekte "Skopzi" (скопцы) van 100.000 volgelingen waarvan de mannen zich om religieuze redenen zonder verdoving lieten castreren. Ze interpreteerden het Evangelie volgens Matteüs 19:12 en 18:8-9 letterlijk. Omdat ze vervolgd werden, weken ze uit naar Roemenië.
Amerika.
In de 20e eeuw lieten acht leden van de Amerikaanse sekte "Heaven's Gate" waaronder hun leider Marshall Applewhite zich castreren door een Mexicaanse dokter. Heel de sekte pleegde in 1997 collectief zelfmoord.

</doc>
<doc id="20606" url="https://nl.wikipedia.org/wiki?curid=20606" title="577 v.Chr.">
577 v.Chr.

Het jaar 577 v.Chr. is een jaartal volgens de christelijke jaartelling.

</doc>
<doc id="20607" url="https://nl.wikipedia.org/wiki?curid=20607" title="524 v.Chr.">
524 v.Chr.

Het jaar 524 v.Chr. is een jaartal in de 6e eeuw v.Chr. volgens de christelijke jaartelling.

</doc>
<doc id="20608" url="https://nl.wikipedia.org/wiki?curid=20608" title="Ganzen">
Ganzen

Ganzen zijn grote, zwaargebouwde watervogels uit de familie Anatidae (zwanen, ganzen en eenden). Hierbinnen behoren ze tot de onderfamilie Anserinae (zwanen en ganzen). Ganzen zijn gespecialiseerd in het grazen en leven meer op het land dan andere Anatidae. Daarvoor hebben ze sterke, vrij lange poten, die midden onder het lichaam geplaatst zijn. Hierdoor kunnen ze goed lopen. In Europa leven twee geslachten: "Anser" (Grijze ganzen) en "Branta" (Zwart-witte ganzen).
Het woord gans wordt ook gebruikt voor een vrouwelijke gans. Het mannetje noemt men "ganzerik", "gent" of "gander".
Anatomie.
Ganzen hebben een middellange hals en een krachtige kegelvormige snavel. Aan de bovensnavel zit een zaagrand.
In vergelijking met de zwanen zijn ganzen kleiner en compacter. Ten opzichte van de halfganzen en de eenden zijn ze echter groter.
Volwassen vogels ruien alle slagpennen tegelijkertijd en kunnen daardoor ongeveer 1 maand niet vliegen. De rui valt meestal samen met de periode waarin de jongen zich in het nest bevinden. Anders dan bij eenden hebben bij ganzen de mannetjes en vrouwtjes eenzelfde verenkleed.
Ganzen kunnen tot 30 jaar oud worden, maar ze zijn pas vruchtbaar vanaf hun 3e levensjaar. Het verschil tussen een mannetje en een vrouwtje is merkbaar doordat het vrouwtje een grotere
hangbuik (onderaan de gans) heeft dan een mannetje. In de broedtijd is dit zeer duidelijk.
Gedrag.
Het voedsel bestaat uit plantaardig materiaal. Ganzen trekken in familieverband of grote troepen. Ze vliegen in V-vormige formaties of golvende linies. Ook in het overwinteringsgebied leven ze in groepen, ook wel toom genoemd.
Door in V-formatie te vliegen hebben de vogels een grotere vliegcapaciteit. De ganzen die volgen maken gebruik van de lift die volgt uit de vleugelslag van de voorganger. Tijdens het vliegen praten de ganzen met elkaar. De achterste ganzen moedigen de voorste aan om op snelheid te blijven. Een gans kan snelheden tot maximaal 46 kilometer per uur halen.
Ganzen zijn monogaam: paren blijven hun hele leven bij elkaar. Het nest bevindt zich op de grond. De vrouwtjes bekleden het met dons, dat ze uit hun eigen borst plukken. De jongen zijn nestvlieders en verlaten het nest dus al spoedig na het uitkomen. De ouders houden ze nog wel warm en bewaken ze. Voedsel zoeken doen ze echter zelf.
Ganzen zijn zeer waaks en kunnen lelijk met hun vleugels slaan. Bij naderend gevaar zullen ganzen luid gakken. Om deze reden werden ganzen vroeger als waakvogels gehouden.
Gedomesticeerde rassen.
Vanuit de Grauwe gans en de Zwaangans zijn meerdere gedomesticeerde rassen ontstaan. Het gaat om vaak oude ontwikkelde varianten die gefokt werden en worden om vlees, ganzenlever, eieren of veren en soms ook voor ganzengevechten. Enkele bekende rassen zijn de boerengans, de toulousegans en de Twentse landgans. Tamme ganzen leggen 40 tot 60 eieren per jaar. Deze zijn geschikt voor consumptie. In verband met salmonella moet een ganzenei ten minste 15 minuten worden gekookt. De slagpennen van de gans werden al in de oudheid gebruikt om mee te schrijven (zie ganzenveer). Tevens waren de slagpennen geliefd door boogschutters, daar zij zeer geschikt zijn om pijlen mee te bevederen.
Symboliek.
In de christelijke iconografie is een gans het attribuut van Martinus van Tours en de heilige Pharaïldis van Gent.
Bij de Romeinen was de gans heilig. Volgens een mythe was er een aanval van de Galliërs op Rome. Alle Romeinen waren gevlucht naar het Capitool. In de avond beklommen de Galliërs het Capitool stilletjes terwijl iedereen sliep, zelfs de bewakers en honden. Niemand merkte dat de Galliërs kwamen, behalve de ganzen, die met hun scherpe zintuigen de Galliërs hoorden. Ze wekten iedereen en de Galliërs werden teruggedrongen naar de bergen.
De gans komt ook voor op schilderijen met als onderwerp Philemon en Baucis en de Ganzen van broeder Filippo.
Ganzensoorten.
De Nijlgans lijkt op een gans maar behoort tot een andere familie: Tadorninae (halfganzen).

</doc>
<doc id="20609" url="https://nl.wikipedia.org/wiki?curid=20609" title="Vliegveld Texel">
Vliegveld Texel

Vliegveld Texel of Texel International Airport (ICAO: EHTX) (vliegveld Texel) is een vliegveld gelegen in de polder Eierland, circa 5 km noordoost van het dorp De Koog op het eiland Texel. Het veld is uitgerust met 2 (gras)banen: 
Standaard is baan 03-21 in gebruik, baan 12-30 kan in sommige gevallen worden gebruikt als de crosswindcomponent op baan 03-21 te groot is om te kunnen landen.
Gezien de aard van de activiteiten op het veld, beschikt het niet over een Air Traffic Control dienst. Wel zijn VHF grond/lucht radioverbinding (119.305) en lokale Flight Information Service tijdens de openingsuren beschikbaar.
Geschiedenis.
Vliegveld Texel (de Vlijt) werd in april 1937 voor het eerst gebruikt en genoemd naar de boerderij die tot 1932 op deze locatie stond. Deze benaming werd zelfs tot 2012 nog gehanteerd. Het veld werd gerealiseerd als onderdeel van een werklozenproject en werd in die tijd zowel door militair als burger luchtverkeer gebruikt. In die tijd gebruikte de KLM met een viermotorige Fokker F.XXXVI het veld. Dit toestel was eigenlijk bestemd voor de route naar Nederlands-Indië maar door aankoop van de nieuwe Douglas DC-2 veranderde de rol van de F.XXXVI.
Aan het begin van de Tweede Wereldoorlog waren 15 vliegtuigen van de "Luchtvaartbrigade", een opleidingsafdeling van het "2e Luchtvaartregiment", op de Vlijt gelegerd. Tevens stonden op de Vlijt een Fokker G.I "jachtkruiser" (rnr 307) en een Fokker T.V bommenwerper (rnr 861) . Deze waren echter bestemd voor technische opleidingen en niet inzetbaar. Tien toestellen werden tijdens de eerste aanval direct vernietigd. Vier Fokker D.XVII's wisten nog naar Vliegveld Buiksloot te ontkomen en de rest werd daarna door het personeel zelf onklaar gemaakt om het niet in Duitse handen te laten vallen. Tijdens de oorlog werden de grasbanen door een asfaltbaan vervangen.
Op en rond Texel werden in de oorlog diverse vliegtuigen afgeschoten. Hiervoor verantwoordelijk waren Luftwaffe jagers gelegerd op Leeuwarden en De Kooy en de vele flak batterijen op Texel. Op het eiland zelf stortten 19 toestellen neer. Op enkele plaatsen op Texel staat hiervoor een steen ter herinnering. In de Noordzee en Waddenzee verdwenen nog 29 toestellen door de inzet van Duitse jachtvliegtuigen. 
Het eiland zelf werd 215 keer door de geallieerden gebombardeerd. Het vliegveld was een regelmatig doelwit maar de meeste bommen waren afkomstig van vliegtuigen die hun missie om diverse redenen vroegtijdig afbraken. Op de terugweg werd het bommenruim dan, vaak zonder duidelijk doelwit, boven Texel geleegd. 
Na de oorlog was het veld totaal vernield en fungeerde het twee jaar als interneringskamp voor collaborateurs die voor sloop en ruimwerkzaamheden werden ingezet. Pas in 1952 werd het weer als vliegveld in gebruik genomen; nu echter weer voorzien van grasbanen. Gezien de ligging van het veld hield dit echter in dat het gedurende natte periodes niet of slechts beperkt kon worden gebruikt. 
In de periode 2003-2006 werden "reconstructie en drainage" werkzaamheden uitgevoerd waardoor het veld nu aanzienlijk verbeterd en bijna altijd beschikbaar is. Naast de kleine luchtvaart werd het veld inmiddels ook bezocht door een Dakota, Fokker F-27 en Fokker 50. Ook een Fokker 100 heeft op vliegveld Texel enkele geslaagde ‘touch-and-go’s’ uitgevoerd.
Gebruik en bijzonderheden van het vliegveld.
Op en rond het vliegveld zijn diverse bedrijven actief. 
Op het vliegveld bevindt zich een gedenkteken ter herinnering aan de Dakotaramp op 25 september 1996.
Vliegveld Texel is onder andere bekend van de "Texel Airshow". Deze wordt periodiek (om de drie jaar) georganiseerd.

</doc>
<doc id="20612" url="https://nl.wikipedia.org/wiki?curid=20612" title="Universele Verklaring van de Rechten van de Mens">
Universele Verklaring van de Rechten van de Mens

De Universele Verklaring van de Rechten van de Mens (UVRM) is een verklaring die op 10 december 1948 is aangenomen door de Algemene Vergadering van de Verenigde Naties (A/RES/217) om de Rechten van de mens (basisrechten/grondrechten) te omschrijven. De UVRM is tot op heden van grote betekenis als algemene morele en juridische standaard, als vaak gebruikte bron voor een nieuw internationaal verdrag of een nationale grondwet en als basis van het werk van mensenrechtenactivisten en -organisaties.
Geschiedenis.
Het eerste mensenrechtenverdrag was het Engelse "Magna Carta" (Groot Handvest), dat dateert uit 1215. Het bevatte bepalingen zoals: 'De kerk moet vrij zijn en haar rechten mogen niet worden geschonden ... Het is iedereen toegestaan ons koninkrijk te verlaten en er weer terug te keren ... Geen vrije burger mag worden gearresteerd of gevangengezet tenzij na een veroordeling door de rechters volgens de wetten van het land ... Als rechters en gerechtsdienaren zullen alleen diegenen worden aangesteld die de wetten van het koninkrijk kennen en die er oprecht naar streven die na te leven ...'
Op 26 juli 1581 werd het Plakkaat van Verlatinghe getekend in Den Haag. Het stelt dat 'een vorst is door God aangesteld om heerser over zijn volk te zijn, het tegen onderdrukking en geweld te verdedigen als een herder zijn schapen ... en wanneer hij zich niet zo gedraagt maar hen onderdrukt dan is hij niet langer een vorst maar een tiran en dan mogen zij wettig overgaan tot de keuze van een andere vorst.'
Het Plakkaat van Verlatinghe diende Thomas Jefferson tot inspiratie voor de Amerikaanse Onafhankelijkheidsverklaring van 1776, waarin veel rechten van (vrije) burgers werden vastgelegd.
De Amerikaanse verklaring was een voorbeeld voor de Verklaring van de Rechten van de Mens en de Burger (1789) van de Franse Revolutie. De Franse verklaring somde, vanuit het idee van de zelfbeschikking van het volk en het individu, een lange reeks rechten op. Ze stelde dat mensen vrij en gelijk in rechten zijn geboren. Ze verbood gevangenschap zonder proces. Ze bracht rechten zoals die op godsdienstuitoefening, bezit en controle op de rechtvaardigheid van belastingen. Ze stelde dat burgers vrijelijk mochten spreken, schrijven en hun ideeën in druk mochten laten verschijnen, zolang dat althans geen inbreuk was op de wet.
De Britse schrijver Herbert George Wells, toentertijd waarschijnlijk de meest gelezen auteur ter wereld, schreef in oktober 1939, toen hij 73 jaar was, een ingezonden brief aan het dagblad The Times. Daarin stelde hij voor een nieuwe verklaring van de rechten van de mens op te stellen. Het voorstel legde hij dat jaar persoonlijk voor aan de Amerikaanse president Franklin D. Roosevelt. Roosevelt ontvouwde in januari 1941 de 'Vier Vrijheden': vrijheid van meningsuiting, vrijheid van godsdienst, vrijwaring van gebrek en vrijwaring van vrees. Later is een prijs hiernaar vernoemd: de "Four Freedoms Award".
De ontzetting over de Holocaust was echter doorslaggevend in de formuleringen voor en debatten over de UVRM (Morsink, 1999). Artikelen zoals over recht op huwelijk, recht op werk en beroep, recht op vrije keuze van onderwijs voor kinderen en geloofsvrijheid, zijn direct terug te voeren op bescherming tegen het soort discriminerende maatregelen dat de nazi's namen tegen Joden.
Totstandkoming.
De auteurs van de belangrijkste studies (zie #Bibliografie) melden het volgende over de totstandkoming van de UVRM:
Nederlands aandeel.
Onder meer de jonge afgevaardigden Marga Klompé (KVP) en Hilda Verwey-Jonker (PvdA) waren aanwezig bij vergaderingen over de UVRM, maar ze hadden geen belangrijke inbreng. De meest prominente Nederlandse gedelegeerde was pater Leo Beaufort (1890-1965). Hij maakte zich voor de vermelding van God sterk. Aanvankelijk kreeg hij enige bijval, maar geleidelijk rees bij steeds meer gedelegeerden de vrees dat christenen, moslims, boeddhisten en atheïsten het nooit over een verwijzing naar een Opperwezen eens zouden worden. Toen Beaufort merkte dat er nogal wat bezwaar was, voegde hij aan zijn pleidooi toe dat wie het daar niet mee eens was, de desbetreffende zin in de verklaring gewoon kon negeren. Waarop de vertegenwoordiger van Polen opmerkte dat de staten dan vrij zouden zijn om alles te negeren wat hun niet beviel (Samnøy, 1993). Uiteindelijk werd God in de UVRM buiten beschouwing gelaten. Mensen zijn, volgens artikel 1, 'begiftigd met verstand en geweten', maar het wordt in het midden gelaten door wie of wat ze daarmee begiftigd zouden zijn. (Morsink, 1999)
Structuur en inhoud.
De UVRM is een heel ‘dichte’ tekst; er zijn niet minder dan 65 verschillende rechten in vervat. Ze bevat een preambule, waarin de 'inherente waardigheid en onvervreemdbare rechten van de mens' worden erkend, en dertig artikelen. Artikelen 1-21 hebben betrekking op burgerrechten en politieke rechten. Daaronder zijn integriteitsrechten zoals die op leven, op erkenning als persoon voor de wet en op vrijwaring van marteling. Enkele artikelen van de UVRM formuleren de hoofdlijnen van een democratie: recht op inspraak in bestuur, op gelijke benoeming in openbare functies en stemrecht in vrije verkiezing. Artikelen 22-27 gaan over economische, sociale en culturele grondrechten. Dat zijn onder meer de rechten op werk, rust en vrije tijd, beloning, sociale zekerheid, onderwijs, huisvesting en medische verzorging.
Rechten die ontbreken.
Deze rechten zijn later in het internationaal recht wel uitgewerkt. Van andere rechten is de status tot op heden betwist:
Kritiek en aanvullingen.
Kritiek en aanvullingen op de UVRM kwamen sinds 1948 vanuit heel verschillende invalshoeken (Bronkhorst 2001):
Dag van de rechten van de mens.
10 december, de dag waarop de UVRM in 1948 in het leven werd geroepen, is de internationale dag van de mensenrechten.

</doc>
<doc id="20613" url="https://nl.wikipedia.org/wiki?curid=20613" title="Virgil Grissom">
Virgil Grissom

Virgil (Gus) Ivan Grissom (Mitchell (Indiana), 3 april 1926 – Cape Canaveral, 27 januari 1967) vloog aan boord van de Mercury MR-4 als tweede Amerikaan in de ruimte, en was gezagvoerder tijdens de vlucht van Gemini 3. Hij kwam om tijdens de Apollo 1-brand.
Biografie.
Grissom werd geboren in Mitchell, Indiana, Verenigde Staten. In 1950 behaalde hij een Bachelor of Science-graad in werktuigbouwkunde aan de Purdue University. Hij ging in dienst bij de Amerikaanse luchtmacht waar hij in 1951 zijn vliegbrevet ontving en vloog 100 gevechtsmissies op de F-86 Sabre in de Koreaoorlog. Daarna was hij enige tijd vlieginstructeur. Hij studeerde luchtvaarttechniek aan het Air Force Institute of Technology, en ging vervolgens naar de Air Force Test Pilot School op Edwards Air Force Base in Californië. Vanaf 1957 was hij testpiloot op Wright-Patterson Air Force Base in Ohio. Grissom had 4600 uur vliegervaring, waarvan 3500 in straalvliegtuigen.
Op 2 april 1959 werd hij samen met zes andere testpiloten door NASA geselecteerd voor de Mercury Seven, de ruimtevaarders die de eerste Amerikaanse bemande ruimtevluchten moesten uitvoeren in het kader van het Mercuryprogramma.
Grissom was geselecteerd als reservebemanning voor de eerste bemande Mercury-ruimtevlucht, de Mercury MR-3.
Hij werd voor het eerst gelanceerd op 21 juli 1961 aan boord van de Mercury MR-4 (Liberty Bell 7), de tweede bemande ruimtevlucht in het kader van het Amerikaanse Mercury-project. Tijdens deze vlucht werd Grissom de tweede Amerikaan in de ruimte. Evenals Mercury MR-3 was het een korte, zogenaamde ballistische vlucht, maar daarbij werd wel een hoogte van meer dan 100 km bereikt (namelijk 190 km), dus het geldt als een officiële ruimtevlucht. Hij landde na een vlucht van 15 minuten en 37 seconden in de Atlantische oceaan, op 487 km gemeten vanaf het punt van lancering. De hoogste snelheid tijdens deze vlucht was 8335 km/h.
Na de landing in de Atlantische oceaan werd het luik van de capsule met behulp van zogenaamde explosieve bouten weggeblazen. Dit gebeurde echter voortijdig. De capsule liep vol met zeewater en zonk. Grissom verliet op tijd de capsule en werd gered. Hij beweerde dat de explosieve bouten te vroeg waren afgegaan. Technici trokken dat echter in twijfel, en in het officiële rapport kwam te staan dat Grissom zelf verantwoordelijk was voor het verlies van de capsule. Technisch onderzoek heeft later echter uitgewezen dat dit niet waarschijnlijk was.
Enkele jaren later zou een luik dat juist "te laat" openging, er mede toe leiden dat Grissom en twee andere bemanningsleden stierven tijdens de brand in de capsule van de Apollo 1. Het luik van de Apollo 1-capsule was niet uitgerust met springbouten - na het technische rapport dat Grissom beschuldigde, waren deze bouten namelijk uit de ruimtecapsules verwijderd.
Grissom werd geselecteerd voor een tweede Mercury-vlucht (Mercury MA-11), maar deze ging niet door.
Hij werd voor de tweede keer gelanceerd op 23 maart 1965, als gezagvoerder aan boord van de Gemini 3, de eerste bemande vlucht in het kader van het Geminiprogramma. Zijn metgezel was John Young, die later onder andere op de maan zou landen en gezagvoerder zou zijn van Spaceshuttle Columbia tijdens de eerste vlucht van het Amerikaanse Space Shuttleprogramma. Na drie omwentelingen rond de aarde landde de Gemini 3 in de Atlantische oceaan.
Grissom werd geselecteerd als reservegezagvoerder voor ruimtevlucht Gemini 6A.
Apollo 1.
Hij zou ook gezagvoerder zijn tijdens de Apollo 1-vlucht, de eerste bemande ruimtevlucht in het kader van het Apollo-programma. Grissom kwam echter op 27 januari 1967 om het leven, evenals astronauten Edward White en Roger Chaffee, toen de cabine van de Apollo 1 in brand vloog tijdens een test op NASA's lanceerplatform 34 op het Cape Canaveral Air Force Station. Overigens was "Apollo 204" de oorspronkelijke aanduiding van deze vlucht. Op verzoek van Grissom's weduwe werd deze hernoemd tot "Apollo 1". NASA zou na deze ramp de aanduiding "Apollo 2" en "Apollo 3" nooit gebruiken.
De Apollo 1 zou niet op de maan landen, maar een testvlucht rond de aarde uitvoeren. Als Grissom langer had geleefd, was de kans echter groot geweest dat hij, en niet Neil Armstrong, tijdens de Apollo 11-vlucht de eerste mens op de maan zou zijn geworden. Het bestuur van NASA wilde namelijk een van de oorspronkelijke Mercury Seven-astronauten deze eer gunnen.
Grissom overleed op 40-jarige leeftijd. Hij werd evenals Chaffee met militaire eer begraven op het Arlington National Cemetery, White op West Point. Hij liet een vrouw en twee kinderen na.

</doc>
<doc id="20614" url="https://nl.wikipedia.org/wiki?curid=20614" title="Kanaal (waterweg)">
Kanaal (waterweg)

Een kanaal is een waterloop die, geheel of in grote mate, tot stand is gebracht door het ingrijpen van de mens. Bekende kanalen zijn het Suezkanaal in Egypte en het Panamakanaal in Centraal-Amerika.
Geschiedenis.
Tot ±1850 was het vervoer over water altijd goedkoper en vaak ook sneller dan over land. Dat kwam doordat vaartuigen grotere ladingen konden vervoeren dan karren en doordat de onverharde wegen moeilijk begaanbaar waren. De voorlopers van de kanalen waren grachten ter irrigatie, die al bestonden in Soemer en het oude Egypte. In het oude China "van de Strijdende Staten" (±500–±300 voor Chr.) begon men voor het eerst scheepvaartkanalen te graven, wanneer het opstuwen, verdiepen of verbreden van de rivieren niet langer volstond. Door aaneensluiting van zulke kanalen zou later het Grote Kanaal ontstaan. Het grootste Europese kanaal in de klassieke oudheid lag in de zeehaven Portus.
Omstreeks 1000 werd in China het principe van de schutkolk bedacht, waarmee de sluis geboren was. In Europa geldt de sluis van Vreeswijk (1373) als één der eerst vermelde sluizen. In de Povlakte, Holland en Vlaanderen werd de waterbouwkunde, onder impuls van de handel en de inpoldering, verder geperfectioneerd. De bloeiperiode van de Europese kanalen brak aan in de 17e en 18e eeuw, toen diverse landen streefden naar een bevordering van hun interne handel. Grote projecten waren de "Fossa Eugeniana" in de Lage Landen en het "canal du Midi" in het koninkrijk Frankrijk. Ook in de 19e eeuw werden lange kanalen gegraven, met in de Nederlanden het "grand Canal du Nord" en de Zuid-Willemsvaart. Toch bracht de concurrentie van de goedkopere en snellere spoorwegen al gauw de rendabiliteit van nieuwe kanalen in gevaar.
Vóór de Industriële revolutie volstonden kanalen met een maximale breedte van 10 m en een maximale tonnenmaat van 200 ton. De binnenvaartboten moesten meestal vanaf de kant getrokken worden door mens of paard, vandaar de benaming "trekschuit". Om die reden werden op beide kanaaloevers jaagpaden aangelegd. Omstreeks 1850 deden de stoomboten hun intrede, voor het vervoer van zowel goederen als passagiers. De eerste stoomboten werden ingezet om barges te trekken of te duwen. Dankzij de motorisering nam de meest voorkomende tonnenmaat op de Nederlands-Belgische kanalen toe tot 600 ton (type Kempenaar).
Vanaf 1900 werden de motoren snel krachtiger en de schepen groter. Na de Tweede Wereldoorlog ontstond het transport van goederen in de vorm van containers. Dit medium haalde het vervoer van grote vrachten en over grote afstanden terug naar de waterwegen. O.a. het Amsterdam-Rijnkanaal en het Albertkanaal zijn aangepast (op vlak van o.m. diepte, doorvaarthoogte, uitlijning van bochten en bescherming tegen golfslag) om de nieuw ontstane duwvaart aan te kunnen.
Soorten kanalen.
Kanalen kunnen meerdere functies vervullen.
Verloop.
Ook op vlak van het horizontale en verticale traject dat de ingenieurs uittekenden, bestaat er een indeling:
Waterpeil.
Een derde criterium voor categorisatie is het niveau van het waterpeil:
Klasse.
Bij het ontwerp of de modernisering van een kanaal wordt rekening gehouden met de toekomstige scheepvaart. Het kanaal moet groot genoeg zijn opdat de schepen elkaar veilig passeren en tegen een redelijke snelheid kunnen varen. Vuistregels hierbij zijn dat het kanaal zesmaal breder en ±1,50 m dieper moet zijn dan de schepen die er zullen varen. De indeling van kanalen naargelang van scheepstype is dan een logisch gevolg. De maatstaven voor het indelen van een vaarweg zijn de lengte, de breedte en het laadvermogen van het grootste vaartuig of duwstel dat toegelaten wordt. Sinds 1954 en 1992 zijn alle vaarwegen in Europa geklasseerd in zes hoofdmaten.

</doc>
<doc id="20615" url="https://nl.wikipedia.org/wiki?curid=20615" title="Morava">
Morava

De regio Moravië wordt in verschillende (Slavische) talen aangeduid als "Morava".

</doc>
<doc id="20617" url="https://nl.wikipedia.org/wiki?curid=20617" title="Morava (Tsjechië)">
Morava (Tsjechië)

De Morava (Duits: "March") is een rivier in Midden-Europa. Ze ontspringt in de Sudeten en mondt na 353 km uit in de Donau. De Morava stroomt vrijwel volledig over Tsjechisch grondgebied, voor een klein deel als grens met Slowakije. Vanaf de monding van de Thaya (Tsjechisch: "Dyje") vormt ze de grens tussen Oostenrijk en Slowakije. Het stroomgebied meet 26.580 km².
De bron van de Morava bevindt zich ten noordwesten van Šumperk en de monding bij Devín, ten westen van Bratislava. Aan de benedenloop bevindt zich het Marchfeld, de grootste laagvlakte van Oostenrijk.
De voornaamste stad aan de Morava is Olomouc. De rivier is de belangrijkste van Moravië, het gebied dat zijn naam dankt aan de Morava. Het dal van de rivier maakte deel uit van de Barnsteenroute, een belangrijke handelsweg tussen Noord- en Zuid-Europa.

</doc>
<doc id="20618" url="https://nl.wikipedia.org/wiki?curid=20618" title="Matthew Webb">
Matthew Webb

Matthew Webb (Dawley (Shropshire), 19 januari 1848 – bij de Niagarawatervallen, 24 juli 1883) was een Britse langeafstandszwemmer.
Hij was de eerste persoon die zonder hulpstukken succesvol Het Kanaal overzwom. Hij deed dit op 25 augustus 1875, en zwom van Dover naar Calais in iets minder dan 22 uur.
Hij overleed op 35-jarige leeftijd in een poging de rivier de Niagara onderaan de Niagarawatervallen over te zwemmen.

</doc>
<doc id="20619" url="https://nl.wikipedia.org/wiki?curid=20619" title="Zoltán Kodály">
Zoltán Kodály

Zoltán Kodály ( Kodály Zoltán , Kecskemét, 16 december 1882 – Boedapest, 6 maart 1967) was een Hongaarse componist, etnomusicoloog en muziekpedagoog. Kodály wordt na Béla Bartók als een van de belangrijkste Hongaarse componisten gezien. In Boedapest is het Zoltán Kodály-herdenkingsmuseum aan zijn werk en leven gewijd.
Levensloop.
Kodály werd geboren in Kecskemét maar bracht het grootste deel van zijn jeugd door in Galánta (nu: Galanta) en Nagyszombat (nu Trnava). Zijn vader was een begaafd amateurmusicus die zijn zoon vioolles gaf. Zijn vader zong ook in een kerkkoor en schreef muziek zonder daarvoor een opleiding gehad te hebben. Zijn moeder was pianiste; Kodály groeide dus op in een muzikaal milieu.
Zijn eerste orkestwerkjes werden opgevoerd in zijn school. Na het gymnasium ging hij naar de Universiteit van Boedapest en de Franz Liszt Muziekacademie. Daar studeerde hij onder Hans Koessler, die ook de leraar was van Bartók en Dohnányi. Na zijn afstuderen in 1905 ontmoette hij Bartók. Onder diens invloed ging hij volksmuziek verzamelen in Galanta in de Trnava (regio), wat hij bleef doen tot 1914. De Eerste Wereldoorlog maakte hem dit werk feitelijk onmogelijk. Ook al hechtte hij groot belang aan de volksmuziek, hij had ook grote interesse in andere muziek, waarvoor hij naar Bayreuth, Salzburg, Berlijn en Parijs reisde. Hij werd in 1907 leraar muziektheorie aan de Franz Liszt Muziekacademie en nam in 1908 de compositieklas van Koessler over, wat hij deed tot 1911.
In 1933 vroeg de Hongaarse Academie voor Wetenschappen hem en Bartók om alle beschikbare Hongaarse volksmuziek te publiceren. Na het vertrek van Bartók naar Amerika, zette Kodály het werk eraan voort. Het eerste deel verscheen in 1951.
In 1942 ging Kodály met pensioen. Na de Tweede Wereldoorlog reisde hij naar Engeland, Frankrijk, Amerika en de USSR om zijn eigen composities te dirigeren. Kodály's inspanningen op het gebied van de muziekpedagogiek leidden tot de invoering van een op zijn werk gebaseerde muziekmethode in het Hongaars lager onderwijs. Deze methode ligt ook aan de basis van het hoge niveau dat Hongaarse koren sindsdien hebben bereikt.
De Nederlandse componist en muziekpedagoog Pierre van Hauwe ontwikkelde de belangrijkste uitgangspunten van de Kodály-methode, de solfège en de muzieknotatie, in combinatie met het Orff-Schulwerk, in zijn muziekmethode "Spelen met Muziek".

</doc>
<doc id="20620" url="https://nl.wikipedia.org/wiki?curid=20620" title="Lijst van langebaanschaatsbanen">
Lijst van langebaanschaatsbanen

Dit is een lijst van langebaanschaatsbanen, kleinere ijspistes worden hier niet vermeld. Een langebaanschaatsbaan is een ijsbaan, in de openlucht of gedeeltelijk of geheel overdekt, waarop schaatswedstrijden worden gehouden. Er zijn twee soorten schaatsbanen: een natuurijsbaan en een kunstijsbaan.
Afmetingen en regels.
Het langebaanschaatsen vindt doorgaans plaats op een ovale ijsbaan van 400 meter, meestal op kunstijs. Standaardbanen zijn verdeeld in twee aparte banen van minstens vier meter breedte. Aan de binnenkant bevindt zich vaak een inrijbaan voor de warming up en het uitrijden van de deelnemers. Het rechte stuk tegenover de finish is het wisselgedeelte; de zogeheten "kruising". Deze dient om de rijders van baan te laten veranderen, zodat een eerlijke verdeling van binnen- en buitenbochten mogelijk is.
"Afmeting wedstrijdbaan volgens Artikel 203 van het ISU reglement":
Huidige schaatsbanen.
Overdekte schaatsbanen.
Hieronder staat een lijst van alle volledig overdekte langebaanschaatsbanen op de wereld. De gegevens zijn gebaseerd op de online database Speed Skating News. In de meest rechtse kolom van de tabel staat een link naar deze database voor de betreffende baan. De banen met een lichtgele kleurmarkering in deze kolom zijn opgenomen in de ranglijst van snelste langebaanschaatsbanen.
Semi-overdekte schaatsbanen.
Hieronder is een lijst van alle semi-overdekte langebaanschaatsbanen op de wereld. De gegevens zijn gebaseerd op de online database Speed Skating News. In de meest rechtse kolom van de tabel staat een link naar deze database voor de betreffende baan. De banen met een lichtgele kleurmarkering in deze kolom zijn opgenomen in de ranglijst van snelste langebaanschaatsbanen.
Openlucht-kunstijs schaatsbanen.
Hieronder is een lijst van alle openlucht-kunstijs langebaanschaatsbanen op de wereld. De gegevens zijn gebaseerd op de online database Speed Skating News. In de meest rechtse kolom van de tabel staat een link naar deze database voor de betreffende baan. De banen met een lichtgele kleurmarkering in deze kolom zijn opgenomen in de ranglijst van snelste langebaanschaatsbanen.
Openlucht-natuurijs schaatsbanen.
Hieronder is een lijst van alle openlucht-natuurijs langebaanschaatsbanen op de wereld. De gegevens zijn grotendeels gebaseerd op de online database Speed Skating News. In de meest rechtse kolom van de tabel staat een link naar deze database voor de betreffende baan. De banen met een lichtgele kleurmarkering in deze kolom zijn opgenomen in de ranglijst van snelste langebaanschaatsbanen.
Niet 'officieel' erkende ijsbanen.
Onderstaande schaatsbanen hebben een baanlengte die niet wordt erkend door de ISU (Artikel 203). Alleen ijsbanen van 400 of 333 meter worden erkend.
Voormalige schaatsbanen.
Overdekte schaatsbanen.
Hieronder is een lijst van alle voormalige volledig overdekte langebaanschaatsbanen op de wereld. De gegevens zijn gebaseerd op de online database Speed Skating News. In de meest rechtse kolom van de tabel staat een link naar deze database voor de betreffende baan. De banen met een lichtgele kleurmarkering in deze kolom zijn opgenomen in de ranglijst van snelste langebaanschaatsbanen.
Semi-overdekte schaatsbanen.
Hieronder is een lijst van alle voormalige semi-overdekte langebaanschaatsbanen op de wereld. De gegevens zijn gebaseerd op de online database Speed Skating News. In de meest rechtse kolom van de tabel staat een link naar deze database voor de betreffende baan. De banen met een lichtgele kleurmarkering in deze kolom zijn opgenomen in de ranglijst van snelste langebaanschaatsbanen.
Openlucht-kunstijs schaatsbanen.
Hieronder is een lijst van alle voormalige openlucht-kunstijs langebaanschaatsbanen op de wereld. De gegevens zijn grotendeels gebaseerd op de online database Speed Skating News. In de meest rechtse kolom van de tabel staat een link naar deze database voor de betreffende baan. De banen met een lichtgele kleurmarkering in deze kolom zijn opgenomen in de ranglijst van snelste langebaanschaatsbanen.
Openlucht-natuurijs schaatsbanen.
Hieronder is een lijst van de voormalige openlucht-natuurijs langebaanschaatsbanen op de wereld. De gegevens zijn gebaseerd op de online database Speed Skating News (SSN). De onderstaande lijst is niet compleet, de SSN-database biedt een volledigere lijst. In de meest rechtse kolom van de tabel staat een doorverwijzing naar SSN voor de betreffende baan. De banen met een lichtgele kleurmarkering in deze kolom zijn opgenomen in de ranglijst van snelste langebaanschaatsbanen.
"N.B. De natuurijsbanen in Berlijn en Hamburg met een naam die uit meerdere woorden bestaat, zijn alfabetisch geordend op basis van het woord met een vet gedrukte eerste letter."

</doc>
<doc id="20621" url="https://nl.wikipedia.org/wiki?curid=20621" title="Ijsbaan">
Ijsbaan



</doc>
<doc id="20622" url="https://nl.wikipedia.org/wiki?curid=20622" title="Carcassonne (spel)">
Carcassonne (spel)

Carcassonne is een bordspel en designer game waarbij het bord in de loop van het spel gevormd wordt. Het spel werd bedacht door Klaus-Jürgen Wrede, en wordt in België en Nederland uitgegeven door 999 Games. Het spel kan gespeeld worden door 2 tot 5 spelers. 
Het doel van Carcassonne is om zo veel mogelijk punten te scoren door horigen (voorgesteld door kleine houten poppetjes) op strategische wijze op een weg, een weiland, stad of klooster te plaatsen.
Het normale speelbord bestaat uit 72 landtegels. Verdere uitbreidingssets bevatten meer tegels, zodat het speelbord verder uitgebreid kan worden. Een tegel meet 4,5 bij 4,5 cm. Op elke tegel van het standaardspel staat minstens een klooster of een stukje van een stad, weiland of weg.
Spelverloop.
Er wordt gestart met een vaste starttegel. Om beurt leggen de spelers een landtegel aan. Een aangelegde landtegel moet grenzen aan minimaal één andere landtegel. Een grens moet bestaan uit meer dan één raakpunt, er mogen dus geen tegels met de hoeken aan elkaar grenzen. Ook moeten alle grenzen 'kloppen': een weiland moet grenzen aan een weiland, een stad aan een stad, een weg aan een weg zonder een stad of weg te onderbreken. 
Horige plaatsen.
Wanneer een speler een landtegel aanlegt mag hij op die tegel, en enkel op die tegel, een horige plaatsen. Hij moet kiezen op welk deel van de landtegel hij de horige plaatst: op het weiland, de weg, de stad of het klooster. De speler mag er ook voor kiezen geen horige te plaatsen. Er mogen geen horigen geplaatst worden op wegen of steden die zijn afgewerkt door het leggen van de landtegel. De speler mag ook geen horige plaatsen op een weiland, weg of stad waar al een horige staat. Doordat bijvoorbeeld twee afzonderlijke wegen later in het spel aan elkaar kunnen groeien, kan het wel voorkomen dat in een later stadium toch meerdere horigen op dezelfde weg, weiland of stad komen te staan.
Is een pion eenmaal geplaatst, dan kan hij enkel nog teruggenomen worden door de stad, weg of het klooster volledig af te bouwen. Horigen in weides ('boeren' genoemd) kan men niet meer terugkrijgen in hetzelfde spel (met de uitbreiding "De Toren" is dit wel mogelijk, zij het op een ietwat omslachtige manier). Er zijn standaard slechts zeven horigen per speler. Dit is weinig en het is dus van belang goed doordachte, tactische keuzes te maken bij het al dan niet plaatsen van de horigen. 
Het verkrijgen van punten.
Wanneer er meer landtegels aangelegd worden, raakt een weiland, weg, stad of klooster op een gegeven moment "af", dat wil zeggen volledig gebouwd. Als een weg, stad of klooster afgebouwd is, wordt de horige die daar op geplaatst is eraf gehaald en krijgt de bijbehorende speler punten. De speler kan deze horige eventueel later opnieuw inzetten. Horigen in een weiland blijven tot het eind van het spel staan. Een klooster is af wanneer het omringd is door acht aan het klooster grenzende tegels. Een weg is af wanneer hij een duidelijk begin en einde heeft (bv. een kruispunt, stad of klooster). 
Voor elk wegdeel (elke tegel waar de weg over loopt) krijgt de speler 1 punt. Wanneer een cirkelvormige weg wordt gevormd krijgt de speler zoveel punten als de tegels dat de weg beslaat. Oneindige wegen bestaan dus niet.
Een stad is af als deze geheel omringd is door een stadsmuur en geen lege plekken meer kent binnen de muren. Elke landtegel die deel uitmaakt van de stad, levert twee punten op. Een stadstegel met een klein wapenschildje erop levert twee extra punten op. 'Kleine steden', die bestaan uit twee tegels met telkens aan één zijde van de tegel een stadsdeel, tellen maar als twee punten.
Wanneer er zich horigen van meerdere spelers op dezelfde weg of in dezelfde stad bevinden krijgt alleen de speler met de meeste horigen op die weg/in die stad de punten. Hebben twee of meer spelers evenveel horigen op een weg/in een stad en niemand anders heeft er meer dan krijgen zij allen het volledig aantal punten (berekend alsof er maar een iemand op zou staan). 
Een afgebouwd klooster levert negen punten op voor de speler wiens horige in het klooster staat.
Weilandenregels.
Weilanden leveren punten op voor de afgebouwde steden die zich in dat weiland bevinden. Een stad bevindt zich in een weiland als het weiland direct aan de stad grenst. Per stad wordt geteld hoeveel horigen ("boeren") van elke speler zich bevinden in aangrenzende weilanden. De speler die de meeste boeren aan een stad heeft grenzen, krijgt 4 punten voor die stad. 
Indien wordt gespeeld met de uitbreidingsset waarin een boerderij kan worden geplaatst gelden afwijkende spelregels:
Per weiland kijkt men wie er de meeste boeren in heeft staan. De speler(s) die de meeste boeren hebben krijgen per stad die in hun wei liggen 3 punten. Later, bij een uitbreiding, kan dit opgetrokken worden naar 4 punten per stad.
Bij beide varianten worden de punten voor de weilanden echter pas helemaal op het einde van het spel berekend.
Einde van het spel.
Het spel eindigt wanneer alle landtegels neergelegd zijn. Nu leveren ook niet-afgebouwde wegen, steden en kloosters punten op en worden de punten van de weilanden geteld. Niet volledig afgebouwde wegen en steden leveren een punt op voor elke landtegel die deel uitmaakt van de weg of stad. Het wapenschildje in een stad levert nu slechts een punt per wapenschild op. De punten gaan ook nu naar de speler die de meeste horigen op een weg/in een stad heeft staan. Bij gelijke hoogste aantallen krijgen ook nu alle spelers het aantal punten dat hij/zij zou krijgen wanneer hij/zij de enige was met horigen op die weg of in die stad (net zoals met afgebouwde wegen en steden). Een onafgewerkt klooster levert een punt op voor elke landtegel die er aan grenst, inclusief de landtegel met het klooster zelf (in principe is dit hetzelfde aantal punten dat men krijgt voor een klooster tijdens het spel; aangezien er dan acht tegels aan grenzen + het klooster zelf = negen punten).
De speler die aan het eind van het spel de meeste punten heeft, heeft gewonnen.
Uitbreidingen.
Afhankelijk van welke verschillende uitbreidingen er gebruikt worden, kan het verloop van het spel een stuk ingewikkelder worden. Elke uitbreiding voegt zijn eigen set van regels toe. De verschillende uitbreidingen zijn:
1. Carcassonne: Kathedralen en Herbergen.
Bevat:
Met deze uitbreiding kan het spel met maximaal zes personen gespeeld worden. In de oude stijl bevat deze uitbreiding ook de miniuitbreiding De rivier. De rivier (twaalf tegels groot) vervangt de enkele standaard starttegel en wordt dus meteen in het begin gelegd, nog voor het spel begint. In de vernieuwde versie zit De Rivier al bij het basisspel.
2. Carcassonne: Kooplieden en Bouwmeesters.
Bevat:
3. Carcassonne: De Draak, de Fee en de Jonkvrouw.
Bevat:
De derde grote uitbreiding voor Carcassonne met 30 nieuwe landtegels met daarop onder andere vulkanen. Horigen worden verleid door de Jonkvrouw en kunnen worden opgegeten door de Draak. De Fee kan bescherming bieden tegen de Draak. 'Magische poorten' geven de mogelijkheid horigen te teleporteren naar een vrije, eerder gelegde tegel.
4. Carcassonne: De Toren.
De vierde grote uitbreiding voor Carcassonne met:
Spelers kunnen torens bouwen op die 18 nieuwe tegels en horigen inzetten als torenwachters. In die torens kunnen ze dan vijandelijke horigen uit aangrenzende vakjes gevangennemen.
5. Carcassonne: Burgemeesters en Abdijen.
Bevat: 
Aan het begin van een spel krijgt iedere speler een houten herenboerderij, een houten transportwagen, een houten burgemeester en een Abdij (niet te verwarren met de abdijen van de miniuitbreiding "De kloosters", welke ook abdijen bevat). Abdijen zijn tegels die op elk moment van het spel, als een speler aan de beurt is, gespeeld kan worden in plaats van een normale tegel. De abdij kan overal geplaatst worden, mits het aan alle vier zijden grenst aan een andere tegel. Deze tegel zorgt ervoor dat gaten opgevuld kunnen worden en onmogelijke steden toch afgebouwd kunnen worden. Daarnaast mag de abdij nog als een klooster geclaimd en geïncasseerd worden. De burgemeester is een horige die gebruikt kan worden op steden. Zijn waarde in normale horigen is gelijk aan het aantal schildjes in een stad. De herenboerdeij mag in een beurt geplaatst worden op het kruispunt van vier tegels, mits de tegel op die hoeken weiland heeft. Daar blijft hij staan. Bij het neerzetten van een herenboerderij worden meteen de boeren die al in het weiland liggen geteld volgens de gebruikelijke manier. Er mogen geen boeren meer in het weiland gelegd worden, en weilanden waar al boeren liggen die verbonden worden moeten ook ontruimd worden, nu met maar één punt per stad. Aan het einde van het spel krijgt de speler met de herenboerderij per stad in het weiland vier punten. Transportwagens gelden als normale horigen, alleen mogen ze na het incasseren van een afgebouwd project meteen verplaatst worden naar een aangrenzend onbezet project.
6. Carcassonne: Graaf, Koning en consorten.
Bevat:
Deze uitbreiding bevat vier mini-uitbreidingen, waaronder een aantal die eerder als promotieproducten zijn uitgegeven: "De Graaf van Carcassonne", "De Rivier II" en "Koning &amp; Roofridder". De vierde miniuitbreiding heet "Cultusplaatsen &amp; Ketters".
7. Carcassonne: De Katapult.
Deze uitbreiding is begin september 2008 verschenen in Duitsland. De uitbreiding bevat 12 tegels met een kermis en 24 tokens. Als je een kermistegel aanlegt, wordt er een Katapult-Ronde gespeeld.
In deze zevende uitbreiding op Carcassonne, de Katapult, werden meeples door een houten speelstuk op het speelveld gelanceerd. Achteraf bleek dit eigenlijk niet meer dan een gimmick, niet echt in de geest van Carcassonne. Vandaar dat de Katapult niet meer wordt gemaakt.
8. Carcassonne: Bruggen, Burchten en Bazaars.
Bevat:
Op de 12 landtegels is elk een markt afgebeeld. Wanneer een dergelijke landtegel wordt aangelegd, volgt een "marktdag." Dit houdt in dat er evenveel tegels worden getrokken als er spelers zijn. Elk van de spelers mag nu een van de getrokken tegels bij opbod "verkopen" voor een aantal punten. Daarna kan hij beslissen om de tegel werkelijk te verkopen, of om ze zelf bij te houden en het aantal punten af te staan aan de speler met het hoogste bod. (In de simpelere variant mogen de spelers gewoon om de beurt een van de getrokken tegels aanleggen).
De bruggen maken het mogelijk om een weg over een stad, rivier, klooster of andere weg te laten lopen.
De burchten maken het mogelijk mee te profiteren van een afgewerkt project (eventueel van een andere speler) in de nabijheid van de burcht.
9. Carcassonne: Schapen en Heuvels.
Bevat:
Op de fiches staan 1, 2, 3 of 4 schapen. Als men de herder (een nieuw poppetje) neerlegt dan mag men een nieuwe schaap pakken. Wanneer het weiland wordt uitgebreid waar de herder in ligt dan mag er gekozen worden: of men rekent de schapen af in punten of men pakt nieuwe schapen. Tussen de schapen zitten twee fiches met wolven, als die gepakt worden moeten alle schapen weer ingeleverd worden. Op de nieuwe tegels staan soms ook wijngaarden of heuvels, wijngaarden geven een bonus van 3 punten aan elk klooster in de directe omgeving dat wordt afgebouwd, heuvels geven horigen op die tegel een voordeel bij een gelijke hoeveelheid horigen als er bijvoorbeeld een stad afgebouwd wordt.
10. Carcassonne: Het Circus.
Bevat:
Miniuitbreidingen.
Dit is de eerste miniuitbreiding en werd weggeven op het 10e Spellenspektakel in 2001. De rivier bestaat uit 12 landschapskaartjes en vervangt de starttegel. Aan het begin van het spel wordt eerst de rivier neergelegd. Tevens werd deze miniuitbreiding standaard meegeleverd bij 'De Uitbreiding'.
Deze tweede miniuitbreiding bestaat uit 12 tegels, 7 voor Carcassonne en 5 voor Jagers &amp; Verzamelaars. Wanneer deze uitbreiding in combinatie met het basisspel wordt gespeeld, levert het afbouwen van de grootste stad en weg op het eind punten op, 1 punt voor elke afgemaakte stad of weg. Deze uitbreiding is in Nederland beschikbaar in de set "Graaf, Koning en Consorten".
De derde miniuitbreiding met 12 nieuwe tegels erin. De tegels vervangen de starttegel en vormen de stad Carcassonne waar het spel omheen gebouwd wordt. De Graaf verandert het spel wezenlijk doordat de stad Carcassonne als een soort 'bufferfunctie' voor horigen gaat dienen. Horigen kunnen erin geplaatst worden om later op andere plaatsen op het speelveld ingezet te worden. Dat maakt het spel nog een stuk strategischer. Deze uitbreiding is in Nederland beschikbaar in de set "Graaf, Koning en Consorten".
Deze uitbreiding is een collector's item, bestaande uit vier landtegels. Ze is speciaal uitgegeven bij het Duitse Spielbox-magazine van oktober 2004 en er zijn een beperkt aantal exemplaren van gemaakt. In Nederland is De Katharen nooit uitgegeven. De uitbreiding maakt het mogelijk om steden te belegeren en draait om het katharisme. De miniuitbreiding 'War/Siege' is een hernieuwde uitgave van de Katharen. De tegels zelf verschillen (een verwoeste muur in de Katharen en belegerde stad in 'War/Siege'), maar de regels zijn hetzelfde.
De vijfde miniuitbreiding met twaalf landtegels. Dit is de opvolger van De rivier. De rivier 2 is te combineren met De rivier en de andere uitbreidingen. Door het toevoegen van de De Rivier 2 ontstaat er een langere rivier met een T-splitsing. Deze uitbreiding is in Nederland beschikbaar in de set "Graaf, Koning en Consorten".
Deze miniuitbreiding heet gewoon "Mini-Expansion" ("miniuitbreiding") en is niet in Nederland of België te koop. Deze uitbreiding zat bij het spellenmagazine 'Games Quarterly Magazine' (nr. 11/2006). Dit is een Amerikaans magazine over (bord)spellen. Deze miniuitbreiding brengt niks nieuws in het spel en bestaat uit negen landtegels die al in eerdere uitbreidingen zaten plus drie nieuwe: De bron met weg, een klooster met vier wegen en een kaart met alleen maar weiland met in het midden in een varkensstal.
Deze miniuitbreiding bestaat uit 5 landtegels. Op deze tegels staat telkens een heiligdom. Als je een horige op een heiligdom zet wordt hij Ketter genoemd. Voor een heiligdom gelden dezelfde regels als voor een klooster. Er zijn wel een aantal belangrijke nieuwe regels. Zo mag je een heiligdom niet in de buurt leggen van twee of meer kloosters of omgekeerd. Eén heiligdom in de buurt van een klooster mag echter wel. Zijn zowel een klooster als het aangrenzende heiligdom bezet door een horige (een Monnik en Ketter) dan is er een "Uitdaging". Wie als eerste zijn klooster of heiligdom afbouwt krijgt de punten en recupereert zijn horige. De andere krijgt geen punten, maar recupereert wel zijn horige.
Spielbox heeft een Almanak uitgebracht van 25 jaar Hans-im-Glück, de Duitse uitgever. Als extraatje zat deze uitbreiding erbij.
Deze uitbreiding is in Nederland beschikbaar in de set "Graaf, Koning en Consorten". 
De uitbreiding Cult, Siege &amp; Creativity bestaat uit een aantal nieuwe tegels en tegels uit een eerdere uitbreiding. Het 'Cult'-deel omvat de tegels met heiligdommen uit 'Heiligdommen en Ketters'. In deze uitbreiding zitten echter zes heiligdommen in plaats van vijf. Dankzij deze uitbreiding ontstaat er een soort van competitie tussen kloosters en heiligdommen. Het 'War'-deel is de miniuitbreiding de Katharen in een nieuw jasje. Het omvat vier tegels van een belegerde stad (waardoor een stad minder punten waard wordt bij aanleg). Het 'Creativity'-gedeelte bestaat uit twee blanco tegels (de achterkant is wel bedrukt), waarmee de fanatieke speler zelf twee unieke tegels kan maken. Deze uitbreiding is in België enkel verkrijgbaar in het Engels.
Deze miniuitbreiding werd in Duitsland meegeleverd bij het spellentijdschrift Spielbox (2009/6). Hij bestaat uit 4 tegels met afbeeldingen van tunnels erop. Per speler werden er 2 fiches meegeleverd. Met behulp van een tunnel kon een straat zo gezegd "onder het speelbord" doorlopen.
Deze miniuitbreiding werd eveneens in Duitsland uitgebracht bij het tijdschrift Spielbox (2010/6). Hij bestaat uit 6 tegels (de pesthaarden) en 18 fiches (vlo-fiches). Met deze uitbreiding kan er dood en verderf worden gezaaid in Carcassonne. Met deze uitbreiding wordt het spel tactischer. 
Deze miniuitbreiding bestaat uit 10 landschapstegels met het 10-jarig feestsymbool. Het Feest is enkel uitgegeven bij de 10-jarige jubileumeditie van het basisspel.
Als je een tegel met feestsymbool trekt, kan je kiezen of je zoals normaal een horige zet, een eigen horige terugneemt vanuit het spel of geen horige plaatst. Als je de uitbreiding De Toren speelt, mag je wel geen gevangen horige bij een andere speler terugnemen.
Deze uitbreiding bestaat uit zes horigen van transparant materiaal. Een in elke kleur.
Na het plaatsen van de "gewone" horige mag een speler zijn fantoom als 2e horige op dezelfde tegel plaatsen, met inachtneming van de gewone regels.
Werd als mini-uitbreiding (twee kaarten) uitgebracht op Spiel 2011, samen met de nieuwe Dominion-promotiekaart "Carcassonne" / "Walled Village". Ze vieren samen met deze uitbreidingen tien jaar Carcassonne en terwijl profiteren ze ook om het schoolbouwproject van Rainbow Over Ghana te steunen door een deel van de opbrengst aan die inspanning te doneren.
Tijdens de spellenbeurs in het Duitse Nürnberg presenteert uitgever Hans im Glück een 6-tal miniuitbreidingen voor het spel. Elke uitbreiding heeft een andere invloed op het spel. Rond juni 2012 komt de Nederlandse uitgever (999 games) met deze uitbreidingen, uiteraard in het Nederlands. De 6 miniuitbreidingen zijn genaamd "De Vliegtuigen", "Nieuwsberichten", "De Veerboten", "De Goudmijnen", "Tovenaar en Heks" en "De Rovers". In elke miniuitbreiding zit 1 landtegel van een 7e mini-uitbreiding: "De Graancirkels". Deze 7 uitbreidingen zijn ook terug te vinden in de Nederlandse Big-Box.
Van deze miniuitbreiding bestaan er twee, één met Kloosters uit Duitsland en één met Nederlandse en Belgische kloosters. Deze miniuitbreiding bevat zes tegels met op elk een Duits klooster, die de zes kloosters uit het basisspel vervangen. Deze uitbreiding is in Nederland beschikbaar in de nieuwe (2014) uitgave van het basisspel. Daarnaast is deze uitbreiding los verkrijgbaar via de webshop van 999-games. De Nederlandse uitgave bevat afbeeldingen van kloosters in Nederland en België.
Van deze miniuitbreiding bestaan er twee. Eén uitgebracht door CundCo, de ander door Spielbox. Iedere versie heeft 12 driehoekvormige tegels. Iedere speler krijgt er twee op het begin van het spel en mogen deze op een bepaald moment in het spel in het spel leggen.
Deze miniuitbreiding, in 2015 uitgegeven in het Duits door CundCo, bevat zes dubbele tegels met een afbeelding van een bekend Duits kasteel.
Onofficiële uitbreidingen.
Er zijn ook een hele hoop onofficiële uitbreidingen voor Carcassonne te vinden op internet. De onofficiële uitbreidingen hebben erg uiteenlopende thema's. Voorbeelden van thema's zijn "magie", "bos, water en bergen" of "handel".
Carcassonneboxen.
Omdat de zak, de toren en de gewone doos te klein zouden worden als er nog een nieuwe uitbreiding kwam, was dit handig. In de Carcassonnebox kunnen alle uitbreidingen die hier staan + het basisspel en de kaartjes met de codes van de computergame.
Dit is een Carcassonnebox met het basisspel, De Uitbreiding, Kooplieden &amp; Bouwmeesters, De Draak, De Fee &amp; De Jonkvrouw en De Toren er in. Dit is dus het basisspel met de eerste vier uitbreidingen in 1 keer.
Deze box is niet in het Nederlands uitgekomen en er zijn ook nog geen plannen om deze uit te brengen.
Ook in Duitsland is er een big box, die het basisspel en de vijf 'beste' uitbreidingen bevat, deze zijn De Uitbreiding, Kooplieden en Bouwmeesters, De Burchtvrouwe en de Draak, Abdij en Burgemeester en Graaf, Koning en Consorten. Deze box bevat dus vijf uitbreidingen boven op het basisspel en is dus anders dan de Nederlandse big box.
In 2010 verscheen er opnieuw een big box met vijf uitbreidingen met licht gewijzigde inhoud.
In 2013 verscheen een Nederlandse big box. Deze bevat naast het basisspel de volgende negen uitbreidingspellen: De Uitbreiding, Kooplieden &amp; Bouwmeesters en de miniuitbreidingen De Vliegtuigen, Nieuwsberichten, De Veerboten, De Goudmijnen, Tovenaar en Heks, De Rovers en De Graancirkels.
In 2014 verscheen een tweede Nederlandse big box. Deze bevat het basisspel en de volgende uitbreidingen: De Uitbreiding, Kooplieden &amp; Bouwmeesters, Het Rad van Fortuin, De Rivier en Schapen &amp; Heuvels. Daarnaast bevat het roze en paarse speelstukken voor 7 of 8 spelers.
Carcassonne de computergame.
In het computerspel zaten rivierkaarten waar de codes van het spel op staan. Bij het installeren moest men die codes invoeren. Die codes kunnen eventueel met het bordspel worden gecombineerd.
Varianten.
Naast de uitbreidingen, zijn ook enkele varianten uitgebracht:
1. Jagers en Verzamelaars.
Dit is een prehistorische variant op Carcassonne.
Van deze variant zijn er twee uitgaves:
2. Carcassonne, de burcht.
Dit is een variant voor twee personen, ontworpen door Reiner Knizia op basis van het originele spel. Een gedeelte van het speelveld (de burchtmuur) is vast. Binnen dit speelveld moeten alle tegels worden neergelegd. In plaats van weilanden, steden, wegen en kloosters, zijn er nu marktplaatsen, torens, huizen en wegen.
3. Carcassonne, de stad.
Dit is een variant voor twee tot vier personen. Naarmate het spel vordert wordt hierbij de stadsmuur gebouwd. Als deze gesloten is, is het spel beëindigd.
4. Carcassonne, Overzee.
Dit is een variant op het basisspel, waarbij de landschapskaarten land, bergen en zeeën vormen. Ook is de puntentelling anders.
5. The Ark of the Covenant.
Dit is een variant op het basisspel met een religieus sausje overgoten. Binnen het spel zijn er ook kleine wijzigingen. Enkel in het Duits of Engels verkrijgbaar.
6. Carcassonne Reisversie.
Dit is het basisspel, alleen zijn de tegels en de horigen in een kleiner formaat. Alles zit in een stoffen zak die tevens als scorebord dient.
7. Mayflower (D)/New World (GB).
Hier gaat men op onderzoek in het net ontdekte Amerika. Men komt aan op de oostkust en gaat naar de westkust.
8. Das Schicksalsrad/Het rad van fortuin.
Carcassonne Rad van Fortuin is een variant op het basisspel. Het spel bevat naast alle tegels uit het basisspel een nieuwe starttegel, het rad van fortuin. Wie het basisspel al kent, zal dit spel gemakkelijk leren. Het Rad van Fortuin voegt namelijk maar een paar eenvoudige spelregels toe, die het spel echter wezenlijk anders maken. Deze versie van het basisspel kan uitstekend met alle andere bestaande uitbreidingen op Carcassonne gecombineerd worden.
9. Carcassonne Junior.
Dit is een bewerking van het bekende basisspel. Deze versie is geschikt voor spelers vanaf 4 jaar.
10. Cardcassonne.
Kaartspelvariant van het bekende Carcassonne. De spelers leggen kaarten in vier verschillende kleuren aan de vier scoreborden en claimen een serie kaarten door het zetten van een horige. De verzamelde kaarten leveren op verschillende manieren punten op.
11. Carcassonne, Het Dobbelspel.
Eenvoudig vlot dobbelspel, gebaseerd op het bekende legspel Carcassonne. Speelduur: ongeveer 10 minuten.
12. Carcassonne, Stille Zuidzee.
In Carcassonne Stille Zuidzee zijn tussentijdse puntentellingen op een scorespoor verleden tijd. Bij het afbouwen van een project ontvang de speler nu goederen, die in bepaalde combinaties aan een schip moeten geleverd. Deze schipfiches zijn aan het einde van het spel punten waard. Verder zijn de spelregels vrijwel gelijk aan die van het basisspel. Een ervaren Carcassonnespeler hoeft uitsluitend de kleine verschillen door te nemen.
13. Carcassonne, Amazone.
In deze variant van het spel worden niet alleen dorpen gebouwd maar vaart men ook met een boot over de Amazone om punten te verdienen. Daarnaast kan men punten halen door dieren te verzamelen door grond eigen te maken in de jungle.
14. Carcassonne, Goudkoorts.
In deze variant is het de bedoeling om zoveel mogelijk goud te verzamelen. Ook kunnen er punten worden behaald voor het leggen van spoorwegen en het verzamelen van paarden.
15. Carcassonne, Star Wars.
In deze variant is het de bedoeling om handelsroutes te vormen, planeten te veroveren, en worden asteroïdenvelden onderzocht. Horige worden ingezet als handelaar, onderzoeker of veroveraar en zo kan men punten verzamelen.
16. Carcassonne, Door Berg en Dal.
In deze variant wandelt de speler door een prachtig landschap vol graanvelden, zonnebloemen en fruitbomen. Punten worden behaald door rond te trekken, te oogsten en dieren te verzamelen.
17. Carcassonne, Safari.
Deze variant speel zich af in de Afrikaanse steppe. Daar komt men bosjes, dierenpaden en apenbroodbomen tegen. Door dieren te verzamelen kan met extra punten verdienen.
18. Carcassonne, De Mist.
In deze variant moeten de spelers samenwerken om te winnen. De spelers moeten samen opdrachten voltooien om te winnen en moeten ervoor zorgen dat de geesten niet de overhand nemen in het spel. Deze variant kan gecombineerd worden met het basisspel en andere uitbreidingen. 
Carcassonne nieuwe stijl vanaf 2016.
Vanaf 2016 verscheen Carcasonne nieuwe stijl en zowel basisspel als uitbreidingen steken in een nieuw jasje. Hierbij een overzicht van alle beschikbare dozen :
Alle officiële uitbreidingen zijn ook genummerd.
Carcassonne : Big Box (2017).
Deze verzamelbox bestaat uit het basisspel en liefst 11 uitbreidingen : Kathedralen &amp; Herbergen, Kooplieden &amp; Bouwmeesters, De Abt, De Rivier, De Vliegtuigen, De Veerboten, Nieuwsberichten, De Goudmijnen, Tovenaar &amp; Heks, De Rovers, De Graancirkels.

</doc>
<doc id="20623" url="https://nl.wikipedia.org/wiki?curid=20623" title="Schaatsbanen">
Schaatsbanen



</doc>
<doc id="20624" url="https://nl.wikipedia.org/wiki?curid=20624" title="Morava (Servië)">
Morava (Servië)

De Morava of Grote Morava ("Velika Morava") is een rechterzijrivier van de Donau op het Balkanschiereiland. Het is de voornaamste rivier van Centraal-Servië van 216 km lengte .
De Morava ontstaat ten oosten van Kruševac uit de samenvloeiing van de Zuidelijke Morava ("Južna Morava") en de Westelijke Morava ("Zapadna Morava"). De zuidelijke tak is de langste en maakt deel uit van een belangrijke verkeersader op de Balkan, die van de Donau via de Morava en de Vardar naar het zuiden loopt.
De Morava is vanaf Ćuprija tot de monding in de Donau ten westen van Požarevac bevaarbaar.

</doc>
<doc id="20627" url="https://nl.wikipedia.org/wiki?curid=20627" title="1246">
1246

Het jaar 1246 is het 46e jaar in de 13e eeuw volgens de christelijke jaartelling.

</doc>
<doc id="20628" url="https://nl.wikipedia.org/wiki?curid=20628" title="Moravië (regio)">
Moravië (regio)

Moravië (Tsjechisch: "Morava"; Duits: "Mähren") is een regio in Midden-Europa en een van de drie historische landen (naast Bohemen en Tsjechisch Silezië) van Tsjechië. Het land ligt in het oosten en zuidoosten van Tsjechië en grenst als enige van de drie landen aan de andere twee. Het gebied is genoemd naar de rivier de Morava, die Moravië van noord naar zuid doorsnijdt.
Geschiedenis.
Het hertogdom Moravië was in de negende eeuw de kern van het Groot-Moravische Rijk, een kortstondig West-Slavisch rijk, waar de bekende missionarissen Cyrillus en Methodius actief waren. Dit rijk was in de 10e eeuw niet opgewassen tegen de invallende Hongaren. Vanaf de 11e eeuw deelde Moravië als markgraafschap Moravië meestal de lotgevallen van Bohemen, hoewel het er niet steeds deel van uitmaakte en het zijn eigen identiteit wist te behouden. In 1928 werden Moravië en Tsjechisch Silezië samengevoegd tot het landsdeel Moravië-Silezië. In 1948 vond opnieuw een herindeling plaats, waarbij de landen werden opgeheven en vervangen door regio's.
Geografie.
In het noordoosten vormt de Moravische Poort de doorgang naar Silezië. Moravië wordt in het noorden (Polen) begrensd door de Sudeten, in het oosten (Slowakije) door de Kleine Karpaten en in het westen (Bohemen) door het Boheems-Moravisch Hoogland. Met Oostenrijk in het zuiden ontbreekt een natuurlijke grens, voor een gedeelte wordt de grens gevormd door de rivier Thaya. Het hoogste punt is de Praděd op de grens met Silezië (1492 m). Het laagste bevindt zich op de plek waar de rivieren Thaya en Morava samen komen (148 m). Hanna, Slovácko, Valašsko, Horácko en Lašsko zijn streken in Moravië.
Bestuurlijke indeling.
Van de huidige regio's van Tsjechië ligt alleen Zlín ("Zlínský kraj") geheel binnen Moravië. Van Zuid-Moravië ("Jihomoravský kraj") behoort alleen het dorpje Jobova Lhota in de gemeente Kněževes niet tot Moravië. De regio Olomouc ("Olomoucký kraj") ligt voor het grootste gedeelte, de districten Olomouc, Přerov, Prostějov en Šumperk, in Moravië. Alleen het district Jeseník hoort bijna geheel bij Tsjechisch Silezië, met uitzondering van de gemeente Ostružná dat (voor het grootste deel) wel in Moravië ligt. Van de regio Vysočina ("Kraj Vysočina") ligt de oostelijke helft (grofweg de districten Jihlava, Žďár nad Sázavou en Třebíč in Moravië, de rest (de districten Pelhřimov en Havlíčkův Brod) is Boheems. Het zuidelijke deel en enkele enclaves van Moravië-Silezië ("Moravskoslezko") zijn Moravisch, terwijl het noordelijke deel Silezisch is. Ten slotte liggen in het oosten van de Boheemse regio's Zuid-Bohemen ("Jihočeský kraj") en Pardubice ("Pardubický kraj") Moravisch grondgebied, specifiek in de districten Jindřichův Hradec, Svitavy en Ústí nad Orlicí. Eén dorp, Šance, dat tegenwoordig deel uitmaakt van de gemeente Vrbovce is, sinds de Tsjecho-Slowaakse grenscorrectie in 1997, in Slowakije komen te liggen.
Steden.
De grootste steden zijn tegenwoordig:
Als machtscentrum van het toenmalige Groot-Moravische Rijk gold Veligrad, dat waarschijnlijk gelegen heeft in de buurt van Uherské Hradiště en Staré Město. Zowel Brno als Olomouc zijn hoofdstad geweest van het markgraafschap Moravië. Naast Brno en Olomouc was Znojmo vroeger bestuurlijk een belangrijke stad. De stad Slavkov geniet onder zijn Duitse naam "Austerlitz" bekendheid, omdat hier de slag bij Austerlitz plaatsvond tijdens de napoleontische oorlogen.
Demografie.
Bevolking.
Moraviërs zijn mensen levend in Moravië of die uit Moravië komen. De eerste schriftelijke vermelding over Moraviërs is te vinden in Annales regni Francorum. Vaak wordt de term Moraviër alleen gebruikt met betrekking tot de Slavische bevolking in Moravië, maar soms wordt het ook gebruikt voor de toenmalige Duitse bevolking in Moravië. Afhankelijk van het district geeft tot de helft van de bevolking aan zich Moraviër te voelen. In totaal gaat het om zo'n 13,2% van de totale bevolking van Tsjechië.
Cultuur.
Eten en drinken.
Moravië kent in vergelijking met de rest van Tsjechië een grotere diversiteit aan soorten drank. Slivovitsj (Slivovice) wordt in Moravië beschouwd als de nationale drank. Bier is ook in Moravië de meest gedronken drank en wordt in Moravië onder andere gebrouwen door Litovel. Vooral in het zuiden van Moravië bevinden zich wijngaarden, in totaal wordt ongeveer 96% van alle Tsjechische wijn in Moravië gemaakt.
Bezienswaardigheden.
In Moravië staan zeven locaties op de Werelderfgoedlijst van UNESCO. Alle locaties zijn cultureel erfgoed. Hier onder een lijst met de Moravische onderdelen van de Werelderfgoedlijst.
Op de Europese erfgoedlijst van de Europese Unie staan:
Andere bezienswaardigheden zijn onder andere:
Economie.
De belangrijkste economische centra in Moravië zijn Brno, Olomouc, Ostrava en Zlín. In alle vier de gevallen gaat het hier om steden met een groot aantal studenten en een rijke historie in de maakindustrie. Brno stond vroeger bekend om zijn sterk ontwikkelde textielindustrie. Ostrava gold als een echte industriestad, met name vanwege de delving van steenkool in de stad en haar omgeving. In het zuiden van Moravië rond Břeclav en Hodonín wordt olie gewonnen. De Moravische landbouw staat bekend om haar wijnproductie, zo'n 96 % van alle wijngaarden in Tsjechië liggen in Moravië.
Verkeer en vervoer.
Wegverkeer.
De belangrijkste weg door Moravië is de snelweg D1, die bij Jihlava Moravië binnenkomt en via Brno, Vyškov naar Kroměříž loopt, hier kort stopt en in de buurt van Lipník nad Bečvou opnieuw begint en doorloopt naar Ostrava. Tussen Jihlava en Brno is deze weg ook bekend als E50. Daarna loopt de E50 als provinciale weg verder via Uherské Hradiště naar Trenčín in Slowakije. Naast de D1 liggen ook de D2, D35, D46, D48, D52, D55 en D56 geheel of gedeeltelijk in Moravië.
Spoorwegen.
Drie van de vier spoorwegcorridors lopen door Moravië. De první železniční koridor ("1e spoorwegcorridor") komt van Česká Třebová en loopt naar Kúty in Slowakije via Brno en Břeclav over de spoorlijnen 250 en 260. De druhý železniční koridor ("2e spoorwegcorridor") sluit in Břeclav aan op de první železniční koridor en loopt via Přerov en Ostrava naar Bohumín over de spoorlijnen 330 en 270. De třetí železniční koridor ("3e spoorwegcorridor") loopt van Česká Třebová naar Bohumín via Olomouc, Přerov en Ostrava over de spoorlijn 270. Naast deze spoorwegcorridors liggen over geheel Moravië verspreid vele kleinere lijnen.
Vliegverkeer.
In Moravië liggen twee internationale vliegvelden, luchthaven Brno-Tuřany bij Brno en vliegveld Ostrava-Mošnov bij Ostrava.
Onderwijs.
De titel "oudste universiteit van Moravië" kan geclaimd worden door twee universiteiten. De eerste is de Palacký-Universiteit in Olomouc, die in 1573 is opgericht, in 1778 verhuisde naar Brno en 1782 een lyceum in Olomouc werd, tussen 1827 en 1860 opnieuw een universiteit was, om in 1946 heropgericht te worden. De tweede universiteit die deze titel kan claimen is de Masaryk-universiteit in Brno, die in 1919 werd opgericht.
Sport.
De twee meest populaire sporten in Moravië zijn voetbal en ijshockey. In het voetbal zijn SK Sigma Olomouc, 1. FC Slovácko, FC Zlín en FC Zbrojovka Brno de bekendste clubs. Ook FC Baník Ostrava, van oorsprong uit het Silezische deel van Ostrava, speelt tegenwoordig in Moravië.
Bekende ijshockeyclubs zijn HC Kometa Brno, Berani Zlín, HC Olomouc, HC Dukla Jihlava en Orli Znojmo.

</doc>
<doc id="20630" url="https://nl.wikipedia.org/wiki?curid=20630" title="1245">
1245

Het jaar 1245 is het 45e jaar in de 13e eeuw volgens de christelijke jaartelling.

</doc>
<doc id="20631" url="https://nl.wikipedia.org/wiki?curid=20631" title="Lijst van films 0-9">
Lijst van films 0-9

Dit is een lijst van films die beginnen met een getal.

</doc>
<doc id="20632" url="https://nl.wikipedia.org/wiki?curid=20632" title="1254">
1254

Het jaar 1254 is het 54e jaar in de 13e eeuw volgens de christelijke jaartelling.

</doc>
<doc id="20633" url="https://nl.wikipedia.org/wiki?curid=20633" title="Wilhelm Steinitz">
Wilhelm Steinitz

Wilhelm Steinitz (Praag, 14 mei 1836 — New York, 12 augustus 1900) was een Oostenrijks-Amerikaans schaker van Joodse komaf. Hij werd vooral beroemd doordat hij de eerste wereldkampioen schaken was, én grote invloed verwierf als theoreticus met zijn leer van het positiespel.
Levensloop.
Steinitz leerde schaken toen hij 12 jaar was. Op 26-jarige leeftijd was hij kampioen van Wenen en verdiende daar zijn boterham, door om geld in de koffiehuizen te spelen.
In 1862 vertrok hij naar Londen om Oostenrijk in een toernooi te vertegenwoordigen. Dit werd door Adolf Anderssen gewonnen. Alle goede schakers woonden toentertijd in Londen en Steinitz bleef er ook. Vier jaar later versloeg hij Anderssen in een tweekamp. Anderssen overleed in 1879 en daarna werd Johann Zukertort de sterkste rivaal. Steinitz schaakte in die jaren niet zoveel maar bestudeerde wel grondig de theorie.
Hij speelde later in een aantal toernooien om aan de kost te komen. In 1883 speelden een aantal schakers een sterk toernooi in Londen dat door Zukertort gewonnen werd, Steinitz werd tweede. 1883 was ook het jaar waarin hij naar de Verenigde Staten verhuisde (hij werd Amerikaans staatsburger in 1888).
Wereldkampioen.
In 1886 werd in de Verenigde Staten een match georganiseerd tussen Zukertort en Steinitz. Deze match wordt tegenwoordig door velen gezien als de eerste om het wereldkampioenschap schaken. Steinitz riep zichzelf na zijn overwinning uit tot wereldkampioen.
Hij verdedigde zijn titel in vier matches, twee keer tegen Tsjigorin, één keer tegen Isodor Gunsberg en tegen Johann Zukertort. In 1894 verloor hij de wereldtitel aan de Duitser Emanuel Lasker.
Laatste jaren.
Toen Steinitz in 1899 in Londen voor het eerst sinds zijn jeugd zonder prijs naar huis moest, was hij financieel geruïneerd en psychisch gebroken. Zijn leven eindigde berooid in een zenuwinrichting, maar zijn erfenis is groot, vooral op het gebied van de stellingsbeoordeling.
In 2000 is er in Praag aan de rand van het Joodse getto een plaquette onthuld ter gelegenheid van Steinitz' honderdste sterfdag.
Openingen.
Verder zijn in veel schaakopeningen wel Steinitz-varianten te vinden. Zo bestaat in de Franse opening de Steinitzvariant met de zetten:
1.e4 e6 2.d4 d5 3.Pc3 Pf6 4.e5 Pfd7 5.f4 c5 6.dc Pc6.

</doc>
<doc id="20634" url="https://nl.wikipedia.org/wiki?curid=20634" title="Lijst van schaatsers">
Lijst van schaatsers

Hieronder volgt een lijst van schaatsers. Een schaatser is de beoefenaar van de schaatssport. Zie de categorie voor schaatsers naar nationaliteit. N.B.: hier komen ook andere schaatsers in voor.

</doc>
<doc id="20635" url="https://nl.wikipedia.org/wiki?curid=20635" title="Sawielly Tartakower">
Sawielly Tartakower

Sawielly Grigorevitsj Tartokower (Russisch: ) (Rostov aan de Don (Rusland), 22 februari 1887 - Parijs, 4 februari 1956) was een Pools/Franse schaker. Zijn naam wordt ook wel gespeld als Savielly Grigorievitch Tartakower, Savellij Tartakover, Xavier Tartakower en andere varianten.
Biografie.
Tartakower was van Oostenrijks-Poolse komaf.
Rond zijn tiende leerde hij het schaken van zijn vader. In 1899, op veertienjarige leeftijd, vertrok hij naar Wenen waar hij het examen gymnasium deed in 1904. Hem werd de schaakmeestertitel toegekend in 1906, toen hij in Neurenberg als nummer een eindigde in een internationaal toernooi met vijftig deelnemers. In 1909 promoveerde hij tot doctor in de rechten aan de universiteit van Wenen. Wenen was in die tijd de schaakhoofdstad van Europa; de Wiener Schachklub was een beroemde en toonaangevende schaakvereniging waar hij veel sterke schakers leerde kennen. Hij stond bekend als een eerlijk man, maar met een opvliegend karakter. 
Uit Polen vertrok hij op latere leeftijd naar Frankrijk. Tartakower maakte twee wereldoorlogen mee, in de eerste raakte hij gewond. Vanaf 1924 woonde hij in Parijs, waar hij erelid werd van verscheidene Franse schaakverenigingen.. In WO II diende hij als luitenant onder Charles de Gaulle.
In 1950 begon de FIDE met de officiële regulering van schaaktitels. Aan Tartakower, die allang informeel als grootmeester werd gezien, werd "op grond van prestaties uit het verleden" de titel grootmeester (IGM) verleend.
Toernooien en matches.
Hij behaalde vele toernooioverwinningen, waaronder:
Naast toernooioverwinningen won hij ook matches tegen Spielman, Réti, Lilienthal en Paul Johner.
Kort na de Tweede Wereldoorlog speelde Tartakower in Rotterdam bij Lever Brothers &amp; Unilever (thans Unilever) een simultaanwedstrijd tegen ruim dertig schakers. In december 1931 speelde hij, ook in Rotterdam, een vierkamp; andere deelnemers waren Colle, Landau en Rubinstein. Tartakower eindigde toen als 3e met 2½ uit 6.
Schaaktheorie.
De schaakwereld heeft hij met talrijke nieuwe ideeën verrijkt. Hij speelde bij voorkeur onbekende openingsvarianten, meestal met succes. Hij was een groot kenner van de theorie van het eindspel.
Naast een twintigtal varianten verdeeld over een groot aantal openingen is hij de naamgever van de Tartakowervariant, een subvariant van het Stauntongambiet in de Hollandse verdediging:
Aforismen.
Tartakower stond bekend om zijn schaakaforismen, zoals
Journalistiek.
Naast schaken hield Tartakower zich bezig met schaakjournalistiek; hij schreef voor vele schaakperiodieken, onder meer de "Wiener Schachzeitung", "Les Cahiers de l'Echiquier Français", "Rotterdams Schaaknieuws" en "The Chess Review", wat hem de bijnaam "kampioen der schaakjournalisten" gaf.

</doc>
<doc id="20636" url="https://nl.wikipedia.org/wiki?curid=20636" title="Rozenkrans">
Rozenkrans

Een rozenkrans, ook wel paternoster genoemd, is een gebedssnoer in gebruik in de Rooms-Katholieke Kerk. De term ‘rozenkrans’ in Latijn "rosarium" is afgeleid van een middeleeuws gebruik dat bestond uit het plaatsen van een rozenkroon op de beelden van de Maagd Maria. De rozenkrans is ook de naam voor het 'rozenkransgebed'.
Gebeden.
Het rozenkransgebed is een hulpmiddel bij het bidden van de rozenkrans. De gebedssnoer bestaat uit 6 grote en 53 kleine kralen. Het gebed bestaat uit het bidden van het Onzevader (vijftienmaal) en het Weesgegroet (honderdvijftigmaal) door de rozenkrans driemaal te doorlopen. 
Tijdens het bidden van de rozenkrans wordt het leven, het lijden en de verrijzenis van Jezus overwogen.
Gewoonlijk gaat men het gebedssnoer maar eenmaal rond (“rozenhoedje”) en niet driemaal (“volledige rozenkrans”). Dit gebeurt dan op de volgende wijze:
Geheimen van de dag.
Het geheim van de dag wordt bepaald aan de hand van de volgende tabel:
Maandag en zaterdag: Blijde Geheimen
Dinsdag en vrijdag: Droevige Geheimen
Woensdag en zondag: Glorievolle Geheimen
Donderdag: Geheimen van het Licht
Gebed aan het einde van de Rozenkrans.
Aan het einde van de Rozenkrans bidt men het volgende gebed:
Of in het Latijn:
Geschiedenis.
De oorsprong van het rozenkransgebed moet worden gezocht in de vervanging van het monastieke psalmgebed: het bidden van honderdvijftigmaal een Weesgegroet is in feite een vereenvoudiging voor het gewone kerkvolk dat de 150 psalmen niet uit het hoofd kon opzeggen, zoals de kloosterbroeders dat wel konden. Eerst werd er vooral honderdvijftigmaal een Onze Vader gebeden. Later werd hieraan in het Westen de devotie tot Maria verbonden. De rozenkrans kreeg de vorm zoals we hem vandaag kennen in de 15e eeuw door de prediking van de dominicaan Alanus de Rupe (Alain de la Roche, ca. 1428 - 1475).
De rozenkrans wordt vaak geassocieerd met de Heilige Dominicus, de stichter van de dominicanenorde, maar er zijn geen bewijzen dat hij er de grondlegger van zou zijn.
Paus Leo X gaf in 1520 goedkeuring aan het gebed en de Kerk heeft de rozenkrans sindsdien steeds aanbevolen.
Geloofsgeheimen.
Het bidden van een rozenkrans gaat gepaard met het gedenken van geloofsgeheimen (het woord 'geheim' dient men op te vatten in de betekenis van 'mysterie'). Er zijn er twintig van. Per vijf gegroepeerd staan deze bekend als de 'blijde', de 'droevige' en de 'glorievolle' geheimen. In 2002 voegde Paus Johannes Paulus II, aan het begin van het Jaar van de Rozenkrans, daar de 'vijf geheimen van het Licht' aan toe. Bij elkaar geven de 'geheimen' een soort samenvatting van het evangelie. Hierdoor kan het bidden van de rozenkrans iemand duidelijker bewust maken van de Bijbelboodschap. Het is echter niet per se verplicht om de mysteries te overwegen.
De geheimen zijn:
Naast het gedenken van de geheimen is er plaats voor gebedsintenties, zodat er ook een persoonlijk aspect aan dit gebed is verbonden.
Steeds na het noemen van een geheim bij elk "tientje" worden er 1 "Onze Vader" en 10 weesgegroetjes gebeden (een zogenoemd "tientje"). Dit "tientje" wordt afgesloten met het Eer aan de Vader. Om de tel niet kwijt te raken, is het handig om de rozenkrans te bidden met behulp van de daartoe bestemde kralenketting. De kraaltjes zijn verdeeld in 5 groepjes van elk 10 kraaltjes, met daartussen 4 losse kralen. Op de 10 kraaltjes bidt men het Weesgegroet. Het Onzevader wordt op de 4 geïsoleerde kralen gebeden, tussen twee tientjes in. (Voor het eerste Onze Vader zit de kraal in het 'staartje'.) De rozenkransketting heeft vijf tientjes, zodat men driemaal rond moet om de volledige rozenkrans te bidden. Eén keer rond heet een rozenhoedje. Aan de ketting zit nog een 'staartje' met een kruis eraan: deze is voor de geloofsbelijdenis, een Onze Vader, drie Weesgegroeten en een Eer aan de Vader bedoeld (ook zit bij dit 'staartje' nog het Onze Vader van het eerste tientje). Men begint het rozenkransgebed bij het kruis van het 'staartje' met het maken van het kruisteken en het bidden van de geloofsbelijdenis.
Rozenhoedje.
Vaak bidt men niet het volledige rozenkransgebed maar de verkorte versie. Deze verkorte versie noemt men het rozenhoedje, maar wordt vaak ook gewoon 'rozenkrans' genoemd. Voor dit rozenhoedje bidt men de rozenkrans niet driemaal rond (15 zogenoemde "tientjes") maar slechts eenmaal (5 "tientjes"). Wanneer men één rozenhoedje, bestaande uit vijf "tientjes", bidt, koppelt men de geheimen of mysteries aan een bepaalde dag van de week (bijvoorbeeld donderdag de Eucharistie-instelling, zaterdag het onbevlekt hart van Maria); zo overweegt men op maandag en zaterdag de blijde geheimen, op donderdag de geheimen van het Licht, op dinsdag en vrijdag de droevige en op woensdag en zondag de glorievolle geheimen.
Oktober, rozenkransmaand.
Aan christelijke zijde werd de overwinning bij de Slag bij Lepanto op 7 oktober 1571 toegeschreven aan het bidden van de rozenkrans door zowel het niet-strijdende volk als de krijgsmacht. Na de slag stelde Paus Pius V officieel op 7 oktober een feestdag in als gedachtenis van de overwinning op de Ottomanen. Sindsdien geldt de maand oktober als "rozenkransmaand" in de Rooms-Katholieke Kerk.
De rozenkrans in de heraldiek.
De geprofeste leken, mannen die de lagere wijdingen ontvingen maar geen priesters zijn, en vrouwelijke religieuzen mogen volgens de tradities en regels van de kerkelijke heraldiek een rozenkrans om hun wapen hangen. Deze rozenkrans is zwart maar voor de Orde van Malta is een uitzondering gemaakt; de leden van deze orde voeren een wit kralensnoer met een daaraan bevestigd kruis van Malta in hun wapens.

</doc>
<doc id="20638" url="https://nl.wikipedia.org/wiki?curid=20638" title="Franz Krienbühl">
Franz Krienbühl

Franz Krienbühl (24 maart 1929 - 16 april 2002) was een Zwitsers schaatser en architect. Internationaal was Krienbühl actief in de schaatsport van 1968 tot en met 1977. In deze periode nam hij negen opeenvolgende keren deel aan de Europese kampioenschappen, zeven keer aan de Wereldkampioenschappen allround en aan twee edities van de Olympische Winterspelen (in 1968 en 1976).
Biografie.
Zijn internationaal debuut maakte hij op 38-jarige leeftijd op de Winterspelen van 1968 in Grenoble. Op de allroundkampioenschappen eindigde hij meestal bij de laatsten. Hij wist zich echter vijfmaal voor de afsluitende vierde afstand, de 10.000 meter, te kwalificeren (viermaal op een EK – 1969, 1973, 1974, 1976 – en eenmaal op een WK: in 1974). Tweemaal eindigde hij in de top tien van een afstand. Beide keren betrof het de 10.000 meter. De eerste keer was op 25 januari 1976 op het Europees kampioenschap waar hij tiende werd, de tweede keer, 20 dagen later, op 14 februari op de Winterspelen van 1976 in Innsbruck waar hij middels een persoonlijk record de achtste plaats behaalde.
Krienbühl introduceerde in 1974 het strakke, aerodynamische schaatspak in de schaatswereld. Er werd aanvankelijk om gelachen, totdat men ontdekte dat het aangepaste schaatspak wel degelijk van invloed was op de snelheid. De rest van het deelnemersveld volgde al gauw, nog voor de Winterspelen van 1976 schaatste vrijwel iedereen in zo'n schaatspak. Ook aan de schaatsen zelf bracht hij verbeteringen aan.
In de periode 1965-1984 werd hij veertien maal schaatskampioen van Zwitserland. Zijn veertiende titel behaalde hij in 1984 op 55-jarige leeftijd, de laatste wedstrijd waaraan hij deelnam was de Dolder Cup op 2 en 3 november 1985; hij schaatste één afstand en werd vierde op de 3000 meter. Krienbühls beste prestatie was zijn achtste positie op de 10 km van de Olympische Winterspelen van 1976.
In 1989 raakte Krienbühl zwaargewond na een aanrijding op de fiets. Gedurende de operatie kreeg hij een herseninfarct. Tijdens een verblijf in Davos wilde hij nog eenmaal schaatsen, maar daarbij viel hij. Daarna ging het slechter met hem. Hij overleed in april 2002.

</doc>
<doc id="20639" url="https://nl.wikipedia.org/wiki?curid=20639" title="Kecskemét">
Kecskemét

Kecskemét (Duits: "Ketschkemet") is een stad in het midden van Hongarije, ongeveer halverwege Boedapest en Szeged op de Grote Hongaarse Laagvlakte. De stad telt 109.651 inwoners (2021) en is de hoofdstad van het comitaat Bács-Kiskun. Sinds 1990 is het een "stad met comitaatsrecht" ("megyei jogú város").
Kecskemét ligt in een belangrijk fruitteeltgebied en is bekend om zijn abrikozenbrandewijn. Daarnaast is de stad bekend als de geboorteplaats van de componist Zoltán Kodály, naar wie in Kecskemét een belangrijk muziekpedagogisch instituut en een tweejaarlijks muziekfestival zijn genoemd.
Geschiedenis.
In 1368 wordt Kecskemét al als stad genoemd in een brief van de Hongaarse Koning Lajos Nagy. Na 1526 valt de stad net als grote delen van het midden van het historische Hongarije in handen van de Ottomanen. Na de bevrijding van de Turken in de 17e eeuw begint een nieuwe periode in de stadsgeschiedenis. De echte groei van de stad komt op gang tijdens het eind van de 19e eeuw. In 1911 vindt de op een na grootste aardbeving in de Hongaarse geschiedenis plaats bij Kecskemét. In 1950 werd de stad de hoofdplaats van het comitaat Bács-Kiskun.
Stadsbeeld.
Het centrum van Kecskemét is niet groot, maar interessant vanwege enkele beeldbepalende gebouwen in Hongaarse jugendstil: het stadhuis en het Cifra-paleis.
Stadsdelen die niet onvernoemd mogen blijven zijn Matkó en Hetényegyháza.
Bevolking.
De bevolkingsontwikkeling van Kecskemét laat een gestage groei zien. In 1983 bereikte het inwoneraantal de 100.000 en in 2001 had de stad 107.000 inwoners. In tegenstelling tot het overgrote deel van Hongarije is Kecskemét hiermee een van de weinige plaatsen die groeien. De laatste cijfers van 2012 geven aan dat er inmiddels 114.226 inwoners zijn. Dit zijn er weer meer dan tijdens de volkstelling van 2011. De groei wordt voornamelijk veroorzaakt door een trek naar de stad. Het inwoneraantal van het gehele comitaat daalt.
Economie.
Kecskemét heeft een veelzijdige economie met verschillende typen bedrijven. In 2012 werd in de stad een nieuwe fabriek van Mercedes geopend die voor 3000 nieuwe arbeidsplaatsen heeft gezorgd.
Verkeer en vervoer.
Kecskemét ligt aan de spoorlijn Boedapest - Szeged en de autosnelweg M5 tussen de hiervoor genoemde steden. 
Binnen de stad functioneert een stadsbuslijnennet.

</doc>
<doc id="20640" url="https://nl.wikipedia.org/wiki?curid=20640" title="Fédération Aéronautique Internationale">
Fédération Aéronautique Internationale

De Fédération Aéronautique Internationale (FAI) werd opgericht op 14 oktober 1905. Deze internationale organisatie voor lucht- en ruimtevaart vaardigt de regels uit met betrekking tot sportieve prestaties voor lucht- en ruimtevaart, records en wedstrijden. Zij houdt zich ook bezig met de organisatie van wereldkampioenschappen en de World Air Games.
De zetel van de FAI is gevestigd in Lausanne, Zwitserland nabij het Internationaal Olympisch Comité (IOC).
De Koninklijke Belgische Aeroclub (KBAC) en Koninklijke Nederlandse Vereniging voor Luchtvaart (KNVvL) zijn beide lid van de FAI. De KBAC was destijds in 1905 medeoprichter van de FAI.

</doc>
<doc id="20641" url="https://nl.wikipedia.org/wiki?curid=20641" title="Ginkgo Biloba">
Ginkgo Biloba



</doc>
<doc id="20646" url="https://nl.wikipedia.org/wiki?curid=20646" title="Koningspinguïn">
Koningspinguïn

De koningspinguïn ("Aptenodytes patagonicus") is een pinguïnsoort die eilanden rond Antarctica bewoont en in grote kolonies broedt. De koningspinguïn is op de keizerspinguïn na de grootste pinguïnsoort. Deze twee pinguïnsoorten zijn nauw met elkaar verwant.
De koningspinguïn eet voornamelijk vis, krill en inktvis.
Broedzorg.
Het ei maakt circa 30 % van het lichaamsgewicht van het vrouwtje uit. Ze geeft het aan het mannetje dat broedt en gaat naar zee. Het mannetje verliest ongeveer 50 % van zijn lichaamsgewicht tijdens het wachten op het vrouwtje. Als het ei na circa 50 dagen uitkomt, zorgen de ouders om de beurt voor voedsel. De jongen brengen lange perioden in hun eentje door. De ouders komen maar met grote tussenpozen voedsel brengen. Het ei broeden ze tussen hun poten en een stukje warme huid.
Uiterlijke kenmerken.
De koningspinguïn is ongeveer 95 centimeter groot en is wat dunner en kleiner dan de keizerspinguïn. Verder heeft de koningspinguïn een grijsblauwe rug, een witte buik en een oranje wangvlek. Een zeldzame kleurenvariatie heeft een witte met gelige kop.
Leefgebied.
De koningspinguïn komt voor op Sub-Antarctisch eilanden zoals Vuurland, de Falklandeilanden, Zuid-Georgia en de Zuidelijke Sandwicheilanden, Prins Edwardeilanden, Crozeteilanden, Kerguelen, Heard en Macquarie-eiland. De eilanden daar hebben een iets warmer klimaat dan op Antarctica. De keizerspinguïn daarentegen leeft langs de kust van Antarctica.
Bij de verkenning van de Grote Oceaan in de 18e eeuw ontdekte men op de eilanden rond Antarctica de koningspinguïn. In de 19e eeuw hebben robbenjagers duizenden pinguïns het leven ontnomen, waardoor ze op sommige eilanden bijna niet meer voorkwamen. Maar tegenwoordig wordt er niet meer op de koningspinguïn gejaagd en is het aantal koningspinguïns op veel eilanden weer aangegroeid. Her en der dalen de aantallen echter weer: zo was op Île aux Cochons een populatie uit 1982 van 500.000 individuen in 2018 met bijna 90% gedaald. In totaal zijn er volgens een schatting van 2019 ongeveer 1,1 miljoen broedparen.
Pinguïns zijn traditioneel erg populair in dierentuinen. In de dierentuin van Edinburgh, Antwerpen en Rotterdam hebben ze koningspinguïns.

</doc>
<doc id="20647" url="https://nl.wikipedia.org/wiki?curid=20647" title="Japanse notenboom">
Japanse notenboom

De Japanse notenboom, ginkgo, tempelboom of eendenpootboom ("Ginkgo biloba", synoniem: "Salisburia adiantifolia" Sm.) is een boom uit de familie "Ginkgoaceae". De soort is oorspronkelijk afkomstig uit China; hij wordt gekweekt en is niet meer in het wild bekend. De plant wordt gezien als een levend fossiel omdat het de enig overgebleven soort is van zowel het geslacht "Ginkgo" als de familie "Ginkgoaceae".
De Japanse notenboom groeit onregelmatig en kegelvormig en wordt circa 40 meter hoog. In Nederland en België worden vooral kweekvormen gebruikt die minder hoog worden. In China en Japan wordt de Japanse notenboom al eeuwenlang aangeplant als tempelboom. De vroegste datering in de Chinese literatuur is uit de elfde eeuw. Engelbert Kaempfer zag in 1693 in Japan als eerste Europeaan een tempelboom en verzamelde er zaden van. In 1712 beschreef hij de ginkgo in zijn "Amoenitatum Exoticarum."
De vroegst bekende Europese boom werd In 1754 werd in Londen een boom opgekweekt, maar mogelijk zijn er elders (in de hortus botanicus van de Universiteit Utrecht, in Geetbets (België)) al eerder pogingen gedaan.
De Japanse notenboom is tweehuizig, maar het verschil tussen beide geslachten is alleen te zien tijdens de voortplantingsperiode. De mannelijke bomen dragen dan kegels, de vrouwelijke hebben zaden die eruitzien als vruchten en een onaangename geur verspreiden. Daarom worden er wereldwijd meer mannelijke dan vrouwelijke bomen aangeplant.
De naam "Japanse notenboom" is om twee redenen slecht gekozen want misleidend: de soort is oorspronkelijk afkomstig uit China; en de boom plant zich voort met zaden en vormt geen noten als vrucht.
Classificatie.
De Japanse notenboom behoort tot de "Ginkgoales", een orde die gedurende het mesozoïcum (248 tot 65 miljoen jaar geleden) van grote betekenis was, maar thans op één soort na is uitgestorven.
De geslachtsnaam "Ginkgo" is afgeleid van het Japanse 'ginkyo', wat 'zilveren abrikoos' betekent. Het woord 'biloba' betekent 'twee lobben' en verwijst naar de vorm van de bladeren. De spelling met een 'g' in plaats van een 'y' is het gevolg van een leesfout die in de eerst gepubliceerde beschrijving van de soort terecht is gekomen.
Kenmerken.
Zaden.
De 'vruchten' van de Japanse notenboom zijn botanisch gezien de zaden, maar doordat de zaadhuid vlezig is, lijken het vruchten. De zaden zijn abrikoosvormig met een zilveren gloed (vandaar de naam Ginkgo: gin = zilver; kyo = abrikoos). Als de vrouwelijke zaden in het najaar op de vochtige grond vallen, begint de vlezige zaadhuid te rotten en valt hij er af, waardoor boterzuur vrijkomt dat ruikt als ranzige boter.
De inhoud van de zaden, ginnan genoemd, wordt in China en Japan beschouwd als delicatesse, waaraan bovendien tal van heilzame werkingen wordt toegeschreven.
Blad.
Door de bladsteel lopen twee nerven die zich in de bladvoet waaiervormig vertakken. Daardoor heeft de linkerhelft van elk blad een vaatstelsel dat niet verbonden met de rechterhelft. Midden in de bovenrand zit vaak een inkeping die het blad tweelobbig maakt, waarnaar de naam "biloba" verwijst. Voor de bladval in de herfst verkleurt het blad naar tamelijk egaal geel.
Verspreiding.
Tijdens het Tertiair kwam de Japanse notenboom over vrijwel het hele Noordelijke halfrond voor. Waarschijnlijk is de boom rond 800 samen met het boeddhisme uit China naar Japan overgekomen. Daar werd de boom bij tempels gekweekt, wat de bijnaam "tempelboom" opleverde.
Bekendheid en aanplant in Europa.
In 1730 is de Japanse notenboom naar Europa gebracht en in 1784 naar Noord-Amerika. In de westerse wereld waren alleen aangeplante bomen bekend; pas in 1916 werd de boom in het wild ontdekt, in China, waar hij alleen nog voorkomt in het berglandschap van de oostelijke provincie Zhejiang. De waarschijnlijk oudste en dikste Europese boom zou omstreeks 1730 geplant zijn en staat in het Vlaams-Brabantse Geetbets. In Utrecht staat ook een Japanse notenboom die in 1730 geplant zou zijn (zie afbeelding), maar waarschijnlijker is dat deze omstreeks 1760 is geplant, omdat in 1782 wordt vermeld dat de boom op dat moment 3 à 4 meter hoog was. Te Oudenaarde staat er een van meer dan 150 jaar oud in de tuin van het Huis de Lalaing. Ook in Harderwijk staat een oude Japanse notenboom. Het verhaal gaat dat de Zweedse plantkundige Carl Linnaeus de boom heeft geplant in 1735 tijdens zijn promotie, maar dat is hoogst onwaarschijnlijk. De boom maakte deel uit van de universiteitstuin en werd gebruikt om onderzoek te doen naar de geneeskundige werking ervan en is waarschijnlijk rond 1800 aangeplant. Op veel plaatsen in Nederland staan Japanse notenbomen, met name in parken in steden. Vrouwelijke exemplaren zijn onder andere te vinden in het Kalheupinkpark in Oldenzaal, in arboretum De Dreijen in Wageningen, op het kantoorterrein van Staatsbosbeheer in het Haagse Bos in Den Haag. In Valkenswaard staan 304 "Ginkgo biloba's", waarvan een onbekend aantal vrouwelijke in de Dokter Dagevosstraat, doordat de gemeente niet wist dat de boom tweehuizig is. In Driebergen staat aan het Nijendal zowel een mannelijke als vrouwelijke ginkgo.
Symboliek.
In het Verre Oosten is de Japanse notenboom een voorwerp van verering. In Japan wordt de boom als een god vereerd. De Japanse notenboom staat symbool voor onveranderlijkheid, hoop, liefde, toverkracht, tijdloosheid en een lang leven. Vele kunstenaars zijn geïnspireerd door de Japanse notenboom. Het was de lievelingsboom van Goethe. Hij heeft er enkele honderden opgekweekt en geplant. Ook schreef hij er in 1815 een sonnet over, "Gingo biloba".
Ginkgolides.
In de Japanse notenboom komen ginkgolides voor. Dit zijn biologisch actieve terpenoïde lactonen. Het zijn diterpenoïden met een skelet van twintig koolstofatomen en waarvan de biosynthese via geranylpyrofosfaat verloopt.
Beweringen en gebruik.
Naar verluidt worden in China reeds duizenden jaren de zaden van de Japanse notenboom gebruikt bij ademhalingsproblemen, blaas- en nierproblemen, spijsverteringsproblemen, gehoorverlies en andere kwalen. De bladeren worden onder andere gebruikt in de hoop de bloedsomloop te verbeteren, bij ademhalingsproblemen, gehoorverlies, tinnitus, geheugenverlies, huidziekten en angst. Ook preparaten die zaden of bladeren van de Japanse notenboom bevatten zijn zeer populair, vooral in Duitsland en Frankrijk, in de hoop op bestrijding van circulatiestoornissen in de hersenen en de ledematen. In Nederland wordt 'ginkgo' op recept voorgeschreven voor etalagebenen, maar het is zonder recept verkrijgbaar als voedingssupplement. In een studie uit 2017 met 739 Nederlandse gebruikers van plantaardige supplementen waren er 175 die echinacea gebruikten en 111 die ginkgo gebruikten. De top vijf werd gecompleteerd door ginseng (105), algen (102; onder andere: "Chlorella" en blauwalgen, onder de naam Spirulina) en citrus-bioflavonoiden (80). Vooral in homeopathie geeft men een rol aan ginkgo in de behandeling en preventie van leeftijdsgebonden klachten, met name problemen met de bloedsomloop.
Het blad van de Japanse notenboom wordt ook gebruikt in cosmetica (huidproducten, shampoo), als insecticide en als mest.
Werkzaamheid en giftigheid.
Vele van de (vaak eeuwenoude) beweringen over de werkzaamheid zijn nooit eerder door enig wetenschappelijk bewijs bevestigd. Aangezien het product in populariteit toeneemt, is er vanaf eind twintigste eeuw medisch-wetenschappelijk onderzoek gedaan naar de veronderstelde geneeskundige werking van de Japanse notenboom, vooral van die van de bladeren.
In 1992 schreven J. Kleijnen en P. Knipschild in "The Lancet" over de plant. Ze analyseerden 55 eerder gepubliceerde onderzoeken naar het effect van de Japanse notenboom bij claudicatio intermittens ('etalagebenen') en zogenoemde 'cerebrale insufficiëntie', een syndroom dat geassocieerd wordt met beginnende dementie. In 54 klinische onderzoeken werd een positief effect van het middel gezien, maar de meeste daarvan vertoonden ernstige methodologische tekortkomingen. Slechts tien onderzoeken werden beoordeeld als goed uitgevoerd.
De Maastrichtse epidemioloog M. van Dongen promoveerde in 2019 op een onderzoek naar de werking van "Ginkgo biloba". Zijn conclusie was dat er geen bewijs is dat het preparaat het geheugen verbetert.
In december 2007 publiceerde het Nederlandse Rijksinstituut voor Volksgezondheid en Milieu (RIVM) een rapport over de werkzaamheid van ginkgo. Daarin staat onder meer:
De geëvalueerde studies beschrijven alleen resultaten met het gestandaardiseerde "Ginkgo biloba"-extract. De meeste van de geanalyseerde preparaten bevatten echter niet het gestandaardiseerde extract. Ook kwamen in veel van de gevallen de gemeten gehalten aan actieve bestanddelen niet overeen met de hoeveelheden die op het etiket staan.
Daarnaast zijn er te weinig gegevens beschikbaar over de giftigheid. Hierdoor is het niet mogelijk om een veilige grens af te leiden. Voor niet nader beschreven Ginkgo-preparaten worden in sommige gevallen bloedingen gerapporteerd bij inname van de aanbevolen dagelijkse hoeveelheid. Het gebruik van niet-gestandaardiseerd Ginkgo-extract kan dus risicovol zijn; het is niet uit te sluiten dat zulke preparaten stoffen bevatten die onder andere kanker kunnen veroorzaken."
Een Cochrane review uit 2009 stelt dat er geen bewijs voor een klinisch significant voordeel ten aanzien van patiënten met perifere slagaderaandoeningen bij gebruik van de Japanse notenboom gevonden kon worden.

</doc>
<doc id="20650" url="https://nl.wikipedia.org/wiki?curid=20650" title="48 v.Chr.">
48 v.Chr.

Het jaar 48 v.Chr. is een jaartal volgens de christelijke jaartelling. 

</doc>
<doc id="20651" url="https://nl.wikipedia.org/wiki?curid=20651" title="52 v.Chr.">
52 v.Chr.

Het jaar 52 v.Chr. is een jaartal in de 1e eeuw v.Chr. volgens de christelijke jaartelling.

</doc>
<doc id="20653" url="https://nl.wikipedia.org/wiki?curid=20653" title="60 v.Chr.">
60 v.Chr.

Het jaar 60 v.Chr. is een jaartal volgens de christelijke jaartelling. 

</doc>
<doc id="20654" url="https://nl.wikipedia.org/wiki?curid=20654" title="49 v.Chr.">
49 v.Chr.

Het jaar 49 v.Chr. is een jaartal volgens de christelijke jaartelling. 

</doc>
<doc id="20655" url="https://nl.wikipedia.org/wiki?curid=20655" title="Lijst van voormalige gemeenten in Noord-Brabant">
Lijst van voormalige gemeenten in Noord-Brabant

Dit is een lijst met voormalige Noord-Brabantse gemeenten.
Als het grondgebied van een opgeheven gemeente over meerdere gemeenten is verdeeld, is het grootste deel bij de eerstgenoemde ontvangende gemeente gevoegd. Grenscorrecties tussen gehandhaafde gemeenten zijn niet in de lijst opgenomen. Vóór 1830 kan de informatie onvolledig zijn.
Naamgeving bestuurlijke entiteiten.
"*: nieuw gevormde gemeentelijke entiteit die een naam gekozen heeft, die nog niet eerder is gebruikt door een andere gemeentelijke entiteit"
&lt;br&gt;"(naamswijziging): een gemeentelijke entiteit die, zonder wijzigingen aan het grondgebied, gekozen heeft voor een nieuwe naam"
Bij een herindeling ontstaat altijd een nieuwe bestuurlijke entiteit, de nieuwe entiteit kan ervoor kiezen een oude naam te handhaven. Echter er is juridisch sprake van "samenvoeging met" van de oude entiteit (en geen toevoeging aan), deze informatie is voor de leesbaarheid en herkenbaarheid wellicht hier weggelaten. Bijvoorbeeld Boxtel is samengevoegd met Liempde tot de nieuwe bestuursentiteit Boxtel.

</doc>
<doc id="20656" url="https://nl.wikipedia.org/wiki?curid=20656" title="Hoodia">
Hoodia

Hoodia (Afrikaans: ghaap van Khoi !khobab) is een geslacht dat oorspronkelijk behoorde tot de zijdeplantfamilie Asclepiadaceae, maar tegenwoordig (zie Angiosperm Phylogeny Group) wordt het geslacht ondergebracht bij de Maagdenpalmfamilie ("Apocynaceae").
Er zijn 13 geaccepteerde soorten bekend binnen dit geslacht.
"Hoodia gordonii" is een plant die qua uiterlijk op een cactus lijkt en vaak onterecht als een cactus wordt aangeduid. De plant kan een hoogte van 45 cm bereiken en heeft opmerkelijke schotelvormige bloemen. 
Deze plant groeit in Zuid-Afrika en Namibië en werd traditioneel gebruikt door de Bosjesmannen en de Khoikhoi om hun hongergevoel tijdens de jacht te onderdrukken. De plant heeft het vermogen om de eetlust enkele uren lang te verminderen zonder bijwerkingen zoals misselijkheid te veroorzaken. Unilever heeft onderzoek gedaan naar deze eigenschap als hulpmiddel bij gewichtsverliesdiëten, maar klinische studies hebben aangetoond dat de plant niet voldoende veilig en effectief is gebleken.
In Zuid-Afrika wordt "Hoodia" ook wel aangeduid als Namibsroos.

</doc>
<doc id="20657" url="https://nl.wikipedia.org/wiki?curid=20657" title="Roemeens">
Roemeens

Het Roemeens (in de taal zelf: "limba română", of "română") is een Romaanse taal die gesproken wordt in Roemenië, Moldavië en Vojvodina. Het Roemeens is de belangrijkste vertegenwoordiger van het Balkanromaans, dat verder de talen van verschillende groepen Vlachen op de Balkan omvat. Deze worden als dialecten van het Roemeens beschouwd. Ongeveer 25 miljoen mensen hebben het Roemeens als moedertaal. Het Roemeens wordt gebruikt in een aantal organisaties (de Europese Unie en Latijnse Unie).
Verspreiding.
Door historische ontwikkelingen wonen niet alle Roemeenssprekende gemeenschappen binnen het huidige Roemenië. Onder andere door het wegvallen van de Turkse invloed in de 19e en 20e eeuw gingen de grote mogendheden Groot-Brittannië, Rusland, Frankrijk, Duitsland en Oostenrijk-Hongarije zich intensief met de regio bemoeien. Dit leidde tussen de wereldoorlogen tot Groot-Roemenië dat later weer landsdelen verloor aan omliggende landen.
Daarnaast is er door vluchtelingen van het communistische regime tot 1989 een Roemeense diaspora ontstaan en is er na de oorlog sprake van grootschalige arbeidsmigratie naar met name Italië en Spanje maar ook buiten Europa naar de Verenigde Staten en Canada.
In Roemenië zelf spreken ruim 17 miljoen mensen (90,6%) de Roemeense taal. Moldavië, een van oudsher door Roemenen bevolkt gebied dat tot 1991 onderdeel van de Sovjet-Unie was, heeft 2,5 miljoen Roemeenssprekenden. Zelf geven 2 miljoen hiervan aan dat zij Moldavisch spreken, hoewel dit taalkundig op hetzelfde neerkomt. Door russificatie is het aantal Roemeenstaligen er dalend. In het deel van Oekraïne dat vroeger bij Moldavië hoorde, vindt men 0,4 miljoen Roemeenstaligen (cijfers 2012).
Tamelijk grote Roemeenstalige gemeenschappen vindt men verder in Servië (300.000), Bulgarije (100.000) en Noord-Macedonië (10.000). Roemeense dialecten of Balkanromaanse talen vindt men in Bulgarije (200.000 Aroemeens), Griekenland (300.000 Aroemeens en Megleno-Roemeens) en in Kroatië (10.000 Istro-Roemeens). Hongarije heeft 10.000 Roemeenssprekenden in de grensregio en zo'n 100.000 in het zuiden van het land. In veel van deze landen wordt het Roemeens vaak niet als officiële taal erkend en of zijn de statistieken vervormd (cijfers 2012).
Cijfers over arbeidsmigranten die ver van huis de Roemeense taal spreken, de Roemeense diaspora, gaan richting 4 miljoen maar zijn niet volledig. Volgens de volkstelling van 2011 was sprake van 727.000 Roemenen die langer dan twee jaar in het buitenland werken. De onderzoekers gaven zelf al aan dat het aantal niet-geregistreerden vele malen groter was.
De minister van Buitenlandse Zaken Adrian Cioroianu zei in 2007 dat 10% van de Roemeense bevolking zich in het buitenland bevond. In 2008 zonden 2,8 miljoen Roemenen regelmatig geld naar hun land. Cijfers van de OESO laten zien dat in 2015/16 3,6 miljoen Roemenen in OESO landen en 10% daarbuiten verbleven. Daarmee vormden zij de 5e grootste groep migranten ter wereld.
Het Balkanromaans ten noorden van de Donau heet ook wel Daco-Romaans. Het omvat verschillende dialecten, waarbij het Moldavisch (dat aan weerszijden van de Proet wordt gesproken) door de Moldavische autoriteiten wordt opgevat als afzonderlijke taal. Vanuit taalkundig oogpunt is het echter niet meer dan een taalvariant.
Alfabet.
Tegenwoordig wordt het Roemeens in het Latijnse alfabet geschreven, maar tot 1859 werd er het cyrillische alfabet voor gebruikt. In de Moldavische SSR werd eveneens het cyrillische alfabet gebruikt.
Het Roemeens maakt gebruik van drie verschillende diakritische tekens op enkele letters (ă, â, î, ș en ț) die deels (ș en ț) in geen enkele andere schrijftaal bekend zijn (de ă wordt verder alleen in het Vietnamees gebruikt).
Karakter.
Het Roemeens bevat 10 tot 15% woorden van Slavische oorsprong, maar het Romaanse karakter overheerst. In het oude Roemeens was het Slavische element naar verhouding wat sterker, maar sinds de 19e eeuw heeft men er bewust naar gestreefd neologismen te vormen van woordstammen ontleend aan andere Romaanse talen (vooral het Frans). Kenmerkende eigenschappen waardoor het Roemeens zich van de andere Romaanse talen onderscheidt zijn:
Neacșu's brief (1521) is het oudst bewaard gebleven document in de Roemeense taal.
Uitspraak.
Â en Î hebben dezelfde klank die in het Nederlands niet voorkomt. Een manier om de klank te benaderen is door de mond in de positie van de 'ie' te zetten maar in plaats daarvan de 'oe' uit te spreken.

</doc>
<doc id="20658" url="https://nl.wikipedia.org/wiki?curid=20658" title="Kerguelen">
Kerguelen

Kerguelen (Frans: "Îles Kerguelen") is een onherbergzame vulkanische archipel in de zuidelijke wateren van de Indische Oceaan. De eilandengroep is in zijn geheel 7215 km² groot en er wonen zo'n 100 mensen, voornamelijk wetenschappers.
Beschrijving.
Het hoofdeiland, genaamd La Grande Terre (vroegere naam 'Désolation'), wordt omgeven door ongeveer 300 kleinere eilanden. De groep maakt deel uit van de Franse Zuidelijke Gebieden (Frans: "Terres australes et antarctiques françaises"). De eilanden vormen, samen met de Australische Heard en McDonaldeilanden, de pieken van het grotendeels onder water gelegen Kerguelenplateau. Dit is een twintig miljoen jaar geleden verzonken mini-continent ter grootte van een derde deel van Australië. Op de eilanden zijn resten gevonden van versteende bossen die negentig miljoen jaar oud zijn, wat aangeeft dat dit gebied ooit boven water moet hebben gelegen. Het hoogste punt van Kerguelen is de Grand-Ross (1850m) in het Galliéni Massif.
Kerguelen heeft een zeeklimaat. De temperatuur varieert weinig doorheen het jaar; de gemiddelde temperatuur bedraagt 4,5°C. Er valt veel en frequent neerslag. Dit kan heel het jaar door zowel regen als sneeuw zijn.
Er staat vrijwel continu een krachtige westenwind.
Op het hoofdeiland leven het klein ijshoen, pinguïns, albatrossen en zeeolifanten, maar ook verwilderde katten, de afstammelingen van scheepskatten en rendieren (uitgezet in 1954). Omdat er een voortdurende wind waait, leven er geen gevleugelde insecten op het eiland.
Walvisvaarders gebruikten de onder andere op deze eilanden voorkomende Kerguelenkool tegen scheurbuik.
Eilanden.
De archipel telt ongeveer 300 eilanden (met een groot aantal kleinere) waarvan Grande Terre (6.675 km²) het grootste is. De grootste andere eilanden zijn:

</doc>
<doc id="20659" url="https://nl.wikipedia.org/wiki?curid=20659" title="Romaans">
Romaans



</doc>
<doc id="20661" url="https://nl.wikipedia.org/wiki?curid=20661" title="84 v.Chr.">
84 v.Chr.

Het jaar 84 v.Chr. is een jaartal volgens de christelijke jaartelling. 

</doc>
<doc id="20662" url="https://nl.wikipedia.org/wiki?curid=20662" title="75 v.Chr.">
75 v.Chr.

Het jaar 75 v.Chr. is een jaartal volgens de christelijke jaartelling.

</doc>
<doc id="20665" url="https://nl.wikipedia.org/wiki?curid=20665" title="55 v. Chr">
55 v. Chr



</doc>
<doc id="20669" url="https://nl.wikipedia.org/wiki?curid=20669" title="Resveratrol">
Resveratrol

Resveratrol is een polyfenol (meer bepaald een stilbenoïde), dat in diverse plantensoorten voorkomt, maar vooral in de schil van blauwe druiven. De zuivere stof komt voor als witte tot lichtgele kristallen, die slecht oplosbaar zijn in water.
Van resveratrol wordt verondersteld dat het een gunstige werking heeft bij het voorkomen van hartaandoeningen en kanker. Het wordt tevens verondersteld een positief effect op de stofwisseling bij obese mannen te hebben.
Voorkomen.
Resveratrol komt onder meer voor in de schil van druiven. De concentratie hangt sterk af van de soort druiven, de geografische locatie en de blootstelling aan schimmelinfecties. Het resveratrolgehalte in wijn hangt daarbij ook nog af van de fermentatietijd. Rode wijn bevat tussen 0,2 en 5,8 mg/L, terwijl witte wijn veel minder bevat. Dit komt doordat de fermentatie van rode wijn gebeurt in aanwezigheid van de schil van de druiven, terwijl dit bij witte wijn niet altijd het geval is.
Resveratrol die commercieel verkrijgbaar is wordt vooral geïsoleerd uit Japanse duizendknoop ("Polygonum cuspidatum").
Werking.
Bij gistcellen is aangetoond dat resveratrol de overlevingstijd van de cellen met gemiddeld 70% kan verlengen, vermoedelijk door activatie van sirtuïne. Ook voor organismen als vliegen en wormen is aangetoond dat de stof tot een langere levensduur van cellen leidde. Of de chemische verbinding ook voor menselijke cellen een dergelijke levensduurverlengende uitwerking heeft, is nog onbekend.
Studies wijzen op een anti-kankereffect, met name bij borstkanker. In dierexperimenteel onderzoek biedt resveratrol genetisch materiaal bescherming tegen ioniserende straling.
Bovendien lijkt resveratrol een antibacteriële en fungicide werking te hebben en ontstekingsremmend te zijn, onder andere door middel van inhibitie van COX-2.
De stof is in onderzoek als middel tegen veroudering. Dit effect komt mogelijk tot stand door de positieve werking van resveratrol op mitochondriën.
Ook is in 2017 de remmende werking van de stof op het MERS-coronavirus onderzocht. Op 1 mei 2020 werd bekend dat het middel ook wordt onderzocht om de effecten van het virus SARS-CoV-2, dat de ziekte COVID-19 veroorzaakt, bij mensen met overgewicht te verminderen.

</doc>
<doc id="20671" url="https://nl.wikipedia.org/wiki?curid=20671" title="Gewone zeehond">
Gewone zeehond

De gewone zeehond ("Phoca vitulina") is een zeeroofdier uit de familie van de zeehonden (Phocidae). De wetenschappelijke naam van de soort werd in 1758 gepubliceerd door Carl Linnaeus in de tiende editie van 
"Systema naturae" . De soort komt algemeen voor in de Waddenzee. Hij is nauw verwant aan de larghazeehond ("Phoca largha").
Beschrijving.
De vachtkleur varieert van grijs tot donkerbruin of zelfs zwart. Meestal hebben de dieren donkere vlekken. De kop is afgerond en klein in verhouding tot het lichaam. De gesloten neusgaten lopen in een V-vorm.
Gewone zeehonden worden 120 tot 195 centimeter lang en 45 tot 130 kilogram zwaar. Vrouwtjes zijn meestal iets kleiner dan mannetjes. Vrouwtjes worden meestal 120 tot 156 centimeter lang, mannetjes 130 tot 195 centimeter. Mannetjes hebben regelmatig vele littekens op de nek. Vrouwtjes kunnen littekens hebben op de hals. Deze littekens zijn veroorzaakt door mannetjes, die tijdens het paren in de hals van het vrouwtje bijt.
Gedrag.
Zeehonden lijken honkvast te zijn en keren meestal terug naar dezelfde rustplaats. Sommige dieren zijn echter zwervers, en kunnen voor een langere periode wegblijven. De activiteitsperiode wordt bepaald door de getijden: bij vloed wordt er gejaagd, bij eb, wanneer zandbanken en rotseilandjes droog komen te liggen, wordt er gerust. In gebieden waar rustgebieden ook bij vloed droog blijven, zijn zeehonden dagdieren, die 's nachts op de rustplaatsen verblijven. De zeehonden rusten vaak in grote gemengde groepen, die uit tot wel 1.000 dieren kunnen bestaan. In het water zijn ze vaak echter alleen.
Mannetjes worden maximaal 26 jaar oud, vrouwtjes 32 jaar. De belangrijkste natuurlijke vijanden zijn haaien en de orka.
Voedsel.
Zeehonden voeden zich voornamelijk met vis, maar ook met weekdieren, kreeftachtigen, inktvissen en wulken. Vooral haring en kabeljauwachtigen zijn belangrijke prooidieren. In de Nederlandse wateren is bot de belangrijkste voedselbron. Grotere vissen eten ze aan het wateroppervlak, kleinere vissen worden tijdens het jagen onder water opgegeten. Jonge zeehonden worden bij de geboorte gezoogd. Ze eten ook levende diertjes van op de bodem, dat zijn dan kreeftachtigen. Dit doen ze tot op een leeftijd van 3 maanden. Zeehonden hebben de neiging om zich per seizoen op slechts één soort vis te richten.
Met het voedsel krijgen ze het meeste vocht binnen, en de gewone zeehond drinkt geen zeewater.
Voortplanting.
De paartijd valt in juli en begin augustus. De balts en de paring vinden plaats in het water. Door een verlengde draagtijd komt de embryo pas tot ontwikkeling in november of december, ongeveer anderhalf tot drie maanden na de paring. De eigenlijke draagtijd duurt 8 maanden. In juni of juli worden de jongen geworpen.
In het voorjaar en de zomer werpen de wijfjes één jong, soms een tweeling op de zandplaten of op rotsen. Met de daaropvolgende vloed zwemmen ze al met de moeder mee. De jongen hebben net als de jongen van andere zeehondensoorten een witte wollige vacht, maar verliezen deze meestal al voor de geboorte, waardoor ze met hun volwassen vacht worden geboren. Zeehonden zijn bij de geboorte tussen de 70 en de 95 centimeter lang en 9 tot 11 kilogram zwaar.
Vrouwtjes beschermen de jongen tegen vijanden. Bij groot gevaar duikt de moeder met het jong in de bek het water in, waarbij ze vaak ook onderduikt. Ze zoogt het jong iedere drie à vier uur. De zoogtijd duurt net zo lang totdat het gewicht twee keer zoveel is als het geboortegewicht. Dit duurt meestal tussen de twee en de zes weken. Na de zoogtijd verlaat de moeder het jong, waarna het voor zichzelf moet zorgen.
Het mannetje is na 3 tot 5 jaar geslachtsrijp, het vrouwtje na 2 tot 4 jaar.
Verspreiding en leefgebied.
Gewone zeehonden leven langs beschutte kusten in de Noordelijke Atlantische en Grote Oceaan. In Europa komen ze voor langs de kust van de Oost-, de Noord- en de Waddenzee, en de kust van Noorwegen, Ierland en Groot-Brittannië (met uitzondering van het Kanaal). Ze komen over het algemeen voor op zandbanken, waaronder rond riviermondingen. Ook komen ze voor langs rotskusten.
In Nederland.
Vroeger waren zeehonden zo algemeen in de Waddenzee dat er op gejaagd werd. Aan het eind van de 20e eeuw werden er echter nog slechts een duizendtal geteld. Bescherming van de soort resulteerde in een toename en in 2001 telde men er weer ruim 3500. Als een van de oorzaken van de teruggang wordt gewezen op watervervuiling of te veel zware metalen en/of chloorkoolwaterstoffen in hun dagelijks voedsel, de vis. Het is ook mogelijk dat de verstoring door te veel recreatie een rol heeft gespeeld. Een belangrijke doodsoorzaak was een epidemie van het Phocine distemper virus in 1988, waaraan ongeveer zestig procent van de totale populatie in Noordwest-Europa stierf. Behalve in Nederland zijn de dieren ook volledig beschermd in het Verenigd Koninkrijk, Duitsland, Denemarken en Zweden.
Huilers, door hun moeder verlaten jonge zeehonden, worden in Nederland opgevangen in zeehondencrèches in Ecomare (Texel), Pieterburen (provincie Groningen) en A Seal (Stellendam) (provincie Zuid-Holland).
Behalve in de Waddenzee komen de zeehonden ook voor in Zeeland, vooral in de Oosterschelde en de Westerschelde. Deze populatie is veel minder talrijk dan die uit de Waddenzee en bestaat uit ongeveer 200 dieren.

</doc>
<doc id="20676" url="https://nl.wikipedia.org/wiki?curid=20676" title="Oslo">
Oslo

Oslo is de hoofdstad en grootste stad van Noorwegen. Het is ook de naam van een provincie en gemeente; de gemeente en provincie Oslo overlappen elkaar volledig. Oslo heeft circa 697.549 (2020) inwoners en is gelegen in het zuidoosten van het land, aan het begin van de Oslofjord.
Geschiedenis.
Volgens Noorse sagen werd Oslo gesticht rond 1048 door koning Harald Hardråde. Recent archeologisch onderzoek heeft christelijke begraafplaatsen van vóór 1000 blootgelegd, wat bewijsmateriaal is voor de theorie dat verstedelijking van het gebied rondom Oslo al eerder was begonnen.
De oorsprong van de naam Oslo is enigszins onduidelijk. "Lo" betekent hoogstwaarschijnlijk "luwte" of "haven" en "os" kan verscheidene betekenissen hebben zoals "pantheons", "riviermonding" of "helling". De hoofdstad werd sinds de regeerperiode van Haakon V (1299-1319) voor het eerst permanent door een koning bewoond. Hij begon met de bouw van de vesting Akershus. Een eeuw later was Noorwegen het zwakkere deel in een personele unie met Denemarken, en de rol van Oslo werd verminderd tot die van een provinciaal administratief centrum, met koningen die vanuit Kopenhagen regeerden.
In 1624 werd de stad door een stadsbrand grotendeels verwoest, maar de Deens-Noorse koning Christiaan IV liet de stad iets meer naar het westen herbouwen (dicht bij de vesting Akershus) en hernoemde haar naar zichzelf: "Christiania". De naam werd in 1877 naar de officiële spelling in "Kristiania" veranderd. In 1925 werd de naam naar de oude iets oostelijker gelegen stad weer terug veranderd in "Oslo". Het oorspronkelijke Oslo werd van toen af Gamle Oslo of Gamlebyen genoemd.
Als Christiania was de stad begonnen om zijn gestalte als centrum van handel en cultuur in Noorwegen te herwinnen. Het feit dat de Universiteit van Oslo pas in 1811 werd opgericht had een ongunstig effect op de ontwikkeling van de natie. In 1814 werd Christiania een echte stad toen de unie met Denemarken werd beëindigd. Vele bezienswaardigheden werden gebouwd in de 19e eeuw, met inbegrip van het koninklijk paleis (1825-1848), het Storting (het Parlement) (1861-1866), de Universiteit en het nationale theater.
De volgende kunstenaars hebben een deel van hun leven in Oslo doorgebracht: Henrik Ibsen, Edvard Munch, Gustav Vigeland, Knut Hamsun en Sigrid Undset. Aan de twee laatstgenoemden werd de Nobelprijs voor literatuur toegekend.
In 1850 nam Oslo van Bergen de positie over als dichtstbevolkte stad in het land.
De centrale ligging van Oslo in het politieke, culturele en economische leven van Noorwegen blijft voor controversie en wrijving zorgen. Verschillende pogingen om te decentraliseren hebben geen merkbare verandering opgeleverd in de laatste eeuw. Continuering van het beleid is een van de belangrijkste oorzaken van de toenemende migratie vanaf het platteland. De bouw van torenflats in het stadscentrum wordt dan ook met veel scepsis ontvangen. Het is de bedoeling dat er vóór 2020 ongeveer 20.000 nieuwe woningen worden gebouwd, wat tot moeilijke en impopulaire beslissingen leidt. Er moeten keuzes worden gemaakt tussen verspreid bouwen of in de hoogte bouwen.
Met enige terughoudendheid is de stad door de jaren heen gegroeid. De traditionele landbouw en vissersgemeenschappen aan de rand van de stad werden langzaam verdreven door explosieve nieuwbouw, omdat de toestroom van nieuwe inwoners in Oslo bleef aanhouden. De neoklassieke stadsflats werden gebouwd tussen 1850 en 1900. Deze overheersen de architectuur rond het stadscentrum, met resten van "het renaissancenet van Christian Quart", behalve waar de krottenwijken in de jaren 60 werden vernietigd om moderne beton- en glas-laagbouw te construeren.
Aangezien de oude gebouwen zeer duur in onderhoud zijn en niet worden onderhouden, wordt de stad als geheel niet als mooi ervaren, zelfs niet door de eigen inwoners.
Hoewel de meeste bossen en meren in de omgeving van Oslo privébezit zijn, is er grote publieke steun om deze gebieden niet te ontwikkelen.
Rond 1870 werd de stad door de auteur Bjørnstjerne Bjørnson als "de Tijgerstad" beschreven. Deze naam heeft in de loop van de jaren een bijna officiële status bereikt, zozeer zelfs dat tijdens het 1000-jarig jubileum bij het stadhuis een rij met tijgersculpturen werd onthuld. Een ruw beeld van de stad werd geschetst door Knut Hamsun in zijn roman "Sult" (Honger) uit 1890 (verfilmd in 1966 door Henning Carlsen).
Op 22 juli 2011 werd het regeringscentrum van Oslo getroffen door een aanslag met een krachtige autobom die aan acht mensen het leven kostte. Enkele uren later werden op een jongerenkamp van de Noorse sociaaldemocraten op het 40 km ten westen van de stad gelegen eilandje Utøya 69 mensen vermoord. De dader van beide terreuracties is een extremistische Noor, Anders Behring Breivik.
Na tientallen jaren van conservatief-liberaal bestuur werd in 2015 een linkse gemeenteraad gekozen. Sindsdien wordt gewerkt aan plannen om het centrum autoluw te maken en de stadswijken door een fietspadennet te verbinden. In 2019 is Oslo de Groene hoofdstad van Europa.
Bestuurlijke indeling.
Na recente hervormingen op 1 januari 2004 is de stad verdeeld in 15 stadsdelen (Noors: "bydeler") die voornamelijk zelfstandig zijn georganiseerd. Het stadscentrum en de landelijke/recreatieve gebieden hebben geen eigen beleid.
Geografie.
Topografie.
Oslo bezet een boog van land op het noordelijke eind van de Oslofjord. De fjord, die door het schiereiland Nesodden tegenover Oslo in tweeën wordt gedeeld, ligt in het zuiden; in alle andere richtingen wordt Oslo omringd door groene heuvels en bergen. Er zijn 40 eilanden binnen de stadsgrenzen, waarvan het grootste Malmøya is, met een oppervlakte van 0,56 km². Oslo heeft 343 meren, waarvan het Maridalsvannet (meer) het grootste is met een oppervlakte van 3,91 km². Dit meer is ook waar het drinkwater voor grote delen van Oslo vandaan komt. Het hoogste punt bedraagt Kirkeberget, 629 m.
Hoewel de bevolkingsomvang van de stad klein is in vergelijking met de meeste Europese hoofdsteden, bezet het een ongebruikelijk groot landgebied. Binnen de stadsgrenzen zijn er vele parken en open gebieden, die vaak een zeer groene verschijning aan de stad geven.
Oslo ligt in een slenkdal, Oslo Graben, dat deel uitmaakt ven het European Cenozoic Rift System (ECRIS). ECRIS loopt vanaf Oslo Graben naar de slenken van de Noordzee, de Beneden-Rijnslenk ten zuidoosten van het Ruhrgebied, de Boven-Rijnslenk ten noorden van Bazel en ten slotte het Rhônedal.
Klimaat.
Het klimaat door de seizoenen heen komt redelijk overeen met het klimaat in België en Nederland, al is het in Oslo in de lente en herfst en qua jaargemiddelde wel circa 3 graden kouder, en in de winter is het zelfs zo'n 6 graden kouder. Het klimaat in Oslo is continentaler dan in het westen van Noorwegen. Gemiddeld ligt de temperatuur over 24 uur per dag genomen tijdens de zomermaanden (juni t/m augustus) rond de 17 °C, net als in Nederland en België. De gemiddelde maximumtemperatuur ligt daar 4½ graden boven, op 21½ graden, net als in Nederland en België. In de winter is de gemiddelde temperatuur over 24 uur -2 °C.
Oslo heeft minder neerslag dan West-Noorwegen. Het gebied rond Oslo ontvangt het hele jaar door de minste neerslag van het hele land, met ongeveer 750 millimeter regen per jaar, wat minder is dan in Nederland en België. De neerslag die er valt, valt voornamelijk in de zomermaanden.
De gemiddelde zonneschijnduur per jaar bedraagt circa 1650 uur, vergelijkbaar met Nederland en België. Op de langste dag is het bijna 19 uren licht en ook de resterende uren wordt het niet volledig donker. Op de kortste dag is het nog geen 6 uren licht.
Bezienswaardigheden.
De meeste bezienswaardigheden liggen op loopafstand van het centrum van de stad, met uitzondering van de bezienswaardigheden op het schiereiland Bygdøy.
Akershus.
In 1299 werd de bouw van het fort Akershus door Haakon V gestart en het heeft vele jaren de stad Oslo weten te beschermen tegen indringers. Door de jaren heen zijn er diverse verbeteringen aan uitgevoerd. In de 19e eeuw raakte het fort zijn militaire betekenis kwijt en werd het een bestuurlijk centrum voor het leger. Momenteel is het fort te bezichtigen als museum.
Rådhuset.
Het Rådhuset (stadhuis) van Oslo is ontworpen door Arnstein Arneberg en Magnus Poulsson. Zij wonnen de ontwerpwedstrijd die in 1918 was uitgeschreven. Het gemeentehuis is in 1950 geopend ter ere van de 900e verjaardag van de stad.
Het interieur van het gemeentehuis is versierd door diverse kunstenaars, Henrik Sørensen heeft bijvoorbeeld met zijn werk "kunst en viering" een complete wand versierd.
In de Rådhushallen wordt elk jaar de ceremonie gehouden voor de uitreiking van de Nobelprijs voor de Vrede.
Karl Johans Gate.
De "'Karl Johans Gate", vernoemd naar Koning Karel Johan, is de hoofdstraat in Oslo. Het verbindt het treinstation met het koninklijk paleis in bijna één rechte lijn. Langs deze straat staat ook het Noorse parlement (het Storting) en de monumentale Domkirke.
De huidige hoofdstraat is samengesteld uit diverse oudere straten. Het oostelijke deel was onderdeel van de oorspronkelijke stad zoals die door koning Christiaan IV was ontworpen. Het westelijke gedeelte werd pas gebouwd na de bouw van het koninklijk paleis. Na de bouw van het Noors parlement werd de straat één geheel en vernoemd naar Karl Johan.
Verder is de "'Karl Johans Gate" de belangrijkste winkelstraat van Oslo. Vrijwel alle internationale winkelketens zijn, vaak met meerdere vestigingen, in deze straat te vinden.
Koninklijk paleis van Oslo.
Het Slottet (koninklijk paleis) werd gebouwd in de eerste helft van de 19e eeuw als Noorse verblijfplaats voor de Zweeds-Noorse koning Karl III (Karel XIV Johan van Zweden) en doet momenteel dienst als woning van de huidige Noorse koning. Prins Haakon en zijn vrouw wonen even buiten Oslo in Skaugum (in de gemeente Asker).
Het koninklijk paleis is ontworpen door de Deense architect Hans Ditlev Franciscus Linstow. De bouw heeft bijna 25 jaar in beslag genomen. Er is in de periode van 1825 tot 1849 aan gewerkt.
Gamlebyen.
Dit stukje Oslo bevindt zich net ten oosten van het huidige stadscentrum. Hier bevinden zich nog resten van middeleeuwse kerkgebouwen in Middelalderparken. Even verderop ligt het Oslo Hospital (gesticht 1538) met daar een in 1290 gesticht Franciscanenklooster. Van dit geheel zijn nog een kerkgebouw uit 1796 en een aangrenzend bouwwerk uit 1734 bewaard gebleven.
Godsdienst.
In Noorwegen, en in Oslo, is een overgrote meerderheid van de Noren lid van de Evangelisch-Lutherse Kerk van Noorwegen. De Dom van Oslo is de hoofdkerk van het bisdom Oslo van de Kerk van Noorwegen.
Een kleine minderheid is rooms-katholiek. Oslo kent samen met Asker en Bærum een eigen bisdom. Het bisdom Oslo is een van de vijf oorspronkelijke bisdommen in Noorwegen die ontstonden rond het jaar 1070. De Sint-Olavkathedraal in Oslo is de zetelkerk van de rooms-katholieke bisschop.
Cultuur.
Naast de diverse culturele instelling (hierboven beschreven) biedt Oslo ook diverse culturele activiteiten. Zo worden er regelmatig theatervoorstellingen gegeven in het Nationaaltheater. Een bekende artieste uit Oslo is Maria Mena.
Jaarlijks worden er ook verschillende muziekfestivals georganiseerd zoals Norwegian Wood, Øya festival en het Oslo Jazzfestival.
Musea.
Het Nationaal Museum voor Kunst, Architectuur en Design (Noors: "Nasjonalmuseet") is sinds 2022 ondergebracht in een gloednieuw gebouw en is beroemd vanwege de grote meesters die er hangen. Onder de schilderijen is een versie van De Schreeuw van Edvard Munch. Meer werk van Munch is te vinden in het nieuwe Munchmuseum "MUNCH", dat in 2021 zijn deuren opende. In 2012 heropende het vernieuwde Astrup-Fearnleymuseum voor Moderne Kunst zich, dat ontworpen werd door architect Renzo Piano. The Viking Planet is een digitaal vikingmuseum.
Bygdøy staat bekend als het museumeiland van Oslo, alhoewel het een schiereiland is. Hier bevinden zich diverse musea. In het Vikingschipmuseum, dat onderdeel is van de universiteit van Oslo, worden het Gokstadschip en Osebergschip tentoongesteld. Deze Vikingschepen dateren uit de 9e eeuw, en zijn gevonden in grafheuvels in diverse locaties in Noorwegen. Naast deze schepen zijn er ook objecten tentoongesteld die gevonden zijn bij opgravingen op diverse oude Vikingbegraafplaatsen. Het museum is ontworpen door Arnstein Arneberg en werd voor het eerst geopend in 1926. Een ander museum dat gewijd is aan vikingschepen is het Frammuseum, waar de "Fram" wordt tentoongesteld. Dit schip is voor diverse ontdekkingsreizen naar de poolstreek gebruikt. Het schip is in 1910 ook gebruikt door Roald Amundsen voor zijn ontdekkingsreis naar de Zuidpool.
Ook op Bygdøy bevindt zich het Norsk Folkemuseum, een openluchtmuseum waar 155 beschermde huizen te bezichtigen zijn, waaronder de Staafkerk van Gol. Ook zijn er klederdrachten uit Noorwegen te zien. Het Kon-Tiki Museet is een museum over De Kon-Tiki-expeditie. De naam "Kon-Tiki" was door Thor Heyerdahl gegeven aan een vlot tijdens zijn 1947 expeditie en is vernoemd naar de Inca-zonnegod Viracocha. "Kon-Tiki" is ook de naam voor het boek dat Thor Heyerdahl heeft geschreven over de expeditie. Het is een van de populairste boeken van Noorwegen en is in 70 talen vertaald.
De stad heeft ook nog enkele andere musea. Het Historisch museum is gevestigd in een jugendstil-gebouw, dat ontworpen is door Henrik Bull. In het museum zijn diverse tentoonstellingen te zien, zoals Noorwegen van steentijdperk tot Vikingtijd, het muntkabinet (een verzameling munten) en een tentoonstelling die gewijd is aan de Afrikaanse cultuur.
Nationale Bibliotheek.
De Nasjonal Biblioteket, de Nationale Bibliotheek van Noorwegen, is in 1989 opgericht. Voor die tijd werd van alle boeken die in Noorwegen werden gepubliceerd een exemplaar bewaard in de bibliotheek van de Universiteit van Oslo. In de Nationale Bibliotheek is een kleine overzichtstentoonstelling te bekijken. In de expositieruimte van het kaartencentrum is een overzichtstentoonstelling te zien van oude atlassen en kaarten van Noorwegen. 
Media.
Diverse nationale mediaondernemingen zijn gevestigd in Oslo. Zo worden de kranten Aftenposten, Verdens Gang, Dagbladet, Dagsavisen, Vårt Land, Nationen en Klassekampen gepubliceerd in Oslo. Naast de schrijvende pers is ook de publieke zender NRK gevestigd in Marienlyst in Oslo, daarnaast is de commerciële zender TV Norge ook gevestigd in Oslo.
Sport.
Oslo was de gastheer voor de Olympische Winterspelen 1952. Met uitzondering van het skiën in Norefjell, vonden alle gebeurtenissen binnen de stadsgrenzen plaats. De Holmenkollenschans is een belangrijke wintersportaccommodatie die voor deze Winterspelen werd gebruikt.
Het Bislett Stadion werd bij de Olympische Spelen gebruikt voor het schaatsen, maar de laatste jaren is het stadion vooral bekend vanwege het jaarlijkse atletiekevenement "Bislett Games". Het gehele Bislett stadion is herbouwd en formeel geopend voor de "Bislett Games" op 29 juli 2005. De Valle Hovin kunstisbane wordt nog wel gebruikt voor schaatswedstrijden.
Oslo is de thuisbasis voor een enkele voetbalclubs. Vålerenga IF is vijfvoudig landskampioen en speelt haar wedstrijden in de Intility Arena. Tweevoudig landskampioen FC Lyn Oslo en eenmalig landskampioen Skeid Fotball spelen niet meer op het hoogste niveau. Het uit voorsteden van Oslo afkomstige Lillestrøm SK en Stabæk Fotball doen dat wel. Het Ullevaalstadion is eigendom van de NFF en wordt gebruikt voor interlands.
In 1993 werden de wereldkampioenschappen wielrennen in Oslo georganiseerd. De wegwedstrijd voor de herenprofessionals werd gewonnen door de Amerikaan Lance Armstrong.
In Oslo zijn in 1986, 1990, 1999, 2000, 2002 en 2016 de Wereldkampioenschappen biatlon georganiseerd. Tevens vinden er regelmatig wedstrijden plaats voor de Wereldbeker biatlon.
Oslo was in 1958 en 1999 gastheer van het WK ijshockey.
Onderwijs.
Omdat Oslo de hoofdstad van Noorwegen is en een belangrijke regiofunctie heeft zijn er diverse academische instellingen en scholen gevestigd in de stad.
Politiek.
De stad Oslo is tevens een provincie in Noorwegen en wordt geregeerd door de stadsoverheid (Byråd) die op het parlementair principe is gebaseerd. Het hoogste gezag van de stad is de gemeenteraad. Deze bestaat uit 59 algemeen verkozen vertegenwoordigers. De stadsoverheid bestaat uit zes door de gemeenteraad benoemde overheidsleden, genoemd commissarissen.
Verkeer en vervoer.
Aangezien Oslo de hoofdstad van Noorwegen is en een belangrijke functie heeft voor de streek waarin ze ligt, zijn er diverse mogelijkheden om de stad te bereiken. Oslo gaat vanaf 2019 auto's weren uit de binnenstad. Ter compensatie wordt er 60 kilometer aan fietspad aangelegd.
Luchtvaart.
Oslo is eenvoudig te bereiken via de luchthaven Oslo Gardermoen die 50 km ten noorden van de stad is gelegen. De luchthaven is aangesloten op de spoorlijn naar het Noorden en heeft een snelle treindienst, Flytoget met de stad. Rygge un Moss luchthaven
Veerboten.
Aangezien Oslo aan de Oslofjord ligt is de stad eenvoudig te bereiken via het water. Er zijn dagelijkse veerbootverbindingen met:
Spoorwegen.
Oslo Sentralstasjon is het belangrijkste spoorwegstation van Oslo en van Noorwegen. Daar vertrekken er treinen in de richtingen van Trondheim, Bergen, Stavanger, Stockholm, Göteborg en Kopenhagen. In 2004 waren de Noorse treinen de derde meest punctuele van Europa. In de eerste vier maanden van 2005 reed 92,9% van de treinen op tijd. Vooral in de winter kunnen de weersomstandigheden zoals sneeuw en stormen vertragingen en annuleringen veroorzaken op de routes die de centrale bergen doorkruisen. Er zijn niet heel veel internationale treinverbindingen met Zweden, er rijden zes treinen per dag naar Göteborg en vijf treinen per dag naar Stockholm. Er rijden geen nachttreinen meer tussen Oslo en Zweden.
Oorspronkelijk waren er twee kopstations: Oslo Oost en Oslo West met spoorlijnen aan respectievelijk de oostzijde en de westzijde. Een doorgaande Oost-West tunnelverbinding werd in 1981 geopend, station Oslo West werd gesloten en bij station Oslo Oost werd het huidige Centraal Station gebouwd.
Openbaar vervoer.
Al het openbaar vervoer binnen Oslo werkt op het gemeenschappelijke kaartjessysteem Sporveier, dat vrij overstappen toestaat binnen een periode van één uur na het kopen van een kaartje.
Oslo heeft beschikking over de volgende openbare vervoerssystemen: bus, tram (Oslotrikken), metro, veerboten naar de eilanden van Oslo en de trein.
Ook heeft Oslo een uitstekend netwerk van leenfietsen. Voor een klein bedrag huurt men een pasje bij de lokale toeristenvereniging waarmee men op veel locaties een fiets uit de stalling kan nemen. Er zijn veel stallingen in de stad, waar fietsen uitgenomen of achtergelaten kunnen worden. Vaak bevinden ze zich bij toeristisch interessante locaties. De pas heeft een geldigheidsduur van 24 uur.
Naamgenoten.
In Amerika is er een plaats die is vernoemd naar Oslo, Oslo in de staat Minnesota. Deze stad is gesticht door Noorse emigranten, en ook nu nog zijn zo'n 40% van de inwoners van Noorse afkomst. Ook in Florida is er een Oslo.

</doc>
<doc id="20677" url="https://nl.wikipedia.org/wiki?curid=20677" title="I²C-bus">
I²C-bus

De I2C-bus (spreek uit als: I kwadraat C bus), eertijds aangeduid met IIC-bus (Inter-IC-bus), is een synchrone, seriële bus, ontwikkeld voor datacommunicatie tussen microprocessoren en andere IC's, meestal op één enkele printplaat. 
Geschiedenis.
De I2C-bus werd in 1979 door Philips ontwikkeld en in 1980 gepatenteerd als een betrouwbaar en goedkoop alternatief voor een reeks van andere databussen die destijds werden toegepast in consumentenapparaten. Sinds 2006 valt deze divisie van Philips onder de firma NXP, die dus ook de verantwoordelijkheid draagt voor de I2C-standaard.
Soms spreekt men van "Two-Wire Interface" (TWI) wanneer men het I2C-protocol bedoelt. TWI is de algemenere niet door Philips/NXP gelicentieerde term voor I2C. Philips heeft I2C echter bedacht, dus is TWI de meer officieuze term.
Het I2C-systeem had aanvankelijk enkele nadelen, zoals een lage snelheid (100 kbit/sec) en een geringe storingszekerheid bij lange leidingen (in de praktijk mag de totale lengte van de bus zeker niet langer dan 3 meter zijn), maar later is de snelheid opgevoerd en zijn er speciale buffer-IC's ontwikkeld om de leidinglengte van de bus te vergroten.
Werking.
I2C werkt op basis van twee buslijnen, namelijk SDA (serial data) en SCL (serial clock). Over de SDA-lijn wordt de data verzonden en over de SCL-lijn wordt het kloksignaal verzonden.
In het onderstaande timingdiagram wordt verduidelijkt hoe de SDA en SCL samenwerken:
De werking van I2C dataoverdracht:
Om te kunnen communiceren heeft I2C één master nodig en minimaal één slave. De master heeft de controle over de I2C-bus en genereert het kloksignaal, startbit en stopbit. De slaves communiceren alleen dan, nadat de master daartoe een verzoek stuurt.
Om te communiceren stuurt de master eerst een startbit. Die bestaat uit een hoog-naar-laagsignaal op de SDA-lijn (flankgestuurd) terwijl de SCL-lijn hoog is. Vervolgens stuurt de master een adres plus een read/writebit over de I2C-lijn. De read/writebit geeft aan of de master data wil versturen of wil ontvangen. De slave die het aangeroepen adres heeft, zal dan reageren met een 'acknowledge', zodat de master weet dat het aangeroepen IC actief is.
Een acknowledge of een 'bevestiging' betekent dat de master na het verzenden van het laatste databit de SDA-lijn loslaat waardoor deze lijn omhoog getrokken wordt en dat de master dan nog 1 extra klokpuls verzendt waarbij voorafgaand aan het omhooggaan van de SCL-lijn de slave als bevestiging van goede ontvangst van de data de SDA-lijn omlaag trekt en weer loslaat nadat de SCL-lijn weer laag is geworden. Bij het verzenden van bijvoorbeeld 1 byte bestaande uit 8 bits zal de master dus 9 klokpulsen op de SCL-lijn uitzenden.
Nu kunnen de data worden verzonden. Er wordt één byte per keer verzonden plus een 'acknowledge' van de ontvanger om te bevestigen dat de data zijn ontvangen. Nadat de data zijn verstuurd, zal de master de stopbit verzenden: een laag-naar-hoogsignaal op de SDA-lijn (flankgestuurd), terwijl de SCL-lijn hoog is.
Om goed te kunnen werken is het noodzakelijk de beide buslijnen hoog te houden door een pull-upweerstand. De waarde van de weerstand is afhankelijk van de spanning op de bus (bij 3,3 V systemen tussen ongeveer 1,8 kΩ en 2,7 kΩ, en bij 5V meestal 4,7 kΩ). Dit is ook afhankelijk van de snelheid waarmee men de bus wil laten werken.
Voordelen.
Bij geschikte toepassingen zijn belangrijkste voordelen:
Nadelen.
Naast de vele voordelen zijn er ook enkele nadelen:
Latere versies.
In latere versies van de I2C-bus zijn er verschillende verbeteringen aangebracht. Zo is onder andere de maximale snelheid verhoogd naar 400 kbit/sec (fast-mode) en weer later naar 3,4 Mbit/sec (high speed-mode), is de adresseringsruimte van aangesloten IC's vergroot van 7 naar 10 bit en zijn er voorzieningen gekomen om I2C-bussen met verschillende voedingsspanningen te verbinden.

</doc>
<doc id="20678" url="https://nl.wikipedia.org/wiki?curid=20678" title="Amerindische talen">
Amerindische talen

De Amerindische talen zijn een superfamilie voorgesteld door de Amerikaanse taalkundige Joseph Greenberg.
Volgens Greenberg behoren alle talen van de oorspronkelijke bevolking van de beide Amerikaanse continenten tot drie grote taalfamilies. Daarvan zijn de Amerindische talen verreweg de grootste en meest verscheiden groep. Deze taalfamilie wordt door linguïsten niet algemeen aanvaard, maar hij wordt vanuit praktisch oogpunt wel vaak gebruikt.
De verscheidenheid zou daardoor verklaard worden dat de sprekers van Amerind direct afstammen van de oudste bewoners van Amerika. De meeste taalkundigen volgen Greenberg overigens niet in zijn indeling. Velen vinden de verwantschap tussen deze talen niet bewezen en dat maakt de Amerindische groep een soort vergaarbak van alle talen van de beide Amerika's die niet tot Na Dené of Eskimo-Aleoetisch behoren.
Binnen Amerind onderscheidt men een aantal taalfamilies, waarbinnen de onderlinge verwantschap vaak een stuk duidelijker is. Voorbeelden hiervan zijn:

</doc>
<doc id="20679" url="https://nl.wikipedia.org/wiki?curid=20679" title="Maya-talen">
Maya-talen



</doc>
<doc id="20680" url="https://nl.wikipedia.org/wiki?curid=20680" title="Mixe-Zoquetalen">
Mixe-Zoquetalen

De talen van de Mixe-Zoque vormen een kleine groep indiaanse talen uit Midden-Amerika. Zij zijn buurtalen van de Mayatalen. De talen worden gesproken op en rond de landengte van Tehuantepec in Mexico.
Geschiedenis.
Proto-Mixe-Zoque, de laatste gemeenschappelijke voorouder van de talen in deze taalfamilie, werd naar schatting gesproken tijdens de formatieve periode (ca. 2000-1200 v.Chr.) op de landengte van Tehuantepec. Sommige onderzoekers vermoeden dat de Olmeken (ca. 1500/1200-400 v.Chr.) Mixe-Zoquetalen spraken. Zo veronderstelt Mixe-Zoquekenner Søren Wichmann dat in deze beschaving proto-Mixe en proto-Zoque werden gesproken. De Olmeken gebruikten mogelijk een eigen hiërogliefenschrift. Wanneer dit inderdaad zo is en de Olmeken Mixe-Zoquetalen spraken, zijn Mixe-Zoquetalen wellicht eerste op schrift gestelde indiaanse talen.
Op de Olmeekse cultuur volgde de Epi-Olmeekse cultuur (300 v.Chr.-250 n.Chr.), die zeker een eigen schrift kende: het Epi-Olmeeks schrift. Er is een klein aantal, soms vrij uitgebreide inscripties in dat schrift gevonden. Terrence Kaufman en John Justeson (1993) claimden een deel van deze teksten ontcijferd te hebben en stellen dat het om een archaïsche Zoquetaal gaat. Hun vertaling werd door andere taalkundigen getest en verworpen. Opmerkelijk is dat hun opschriften soms de tekens van dezelfde lange telling vertonen die een belangrijk onderdeel van de Mayakalender van de latere Klassieke tijd is. De vroegste vaststaande datering in deze notatie komt uit Chiapa de Corzo, vaak gezien als een nederzetting van Mixe-Zoque, en stamt uit 36 v.Chr. (7.16.3.2.13). In de latere Maya-inscripties komen wel vroegere dateringen voor, maar die verwijzen naar vaak mythische gebeurtenissen van hun voorouders.
Indeling.
Het exacte aantal talen dat gegeven wordt voor de Mixe-Zoquetalen kan verschillen per auteur. De 17e editie van Ethnologue (2013) telt er 17, en Søren Wichmann (1995) 12.
Onderstaande indeling is opgesteld door Kaufman en Justeson (2000):
Relatie met andere taalfamilies.
Edward Sapir schaarde de Mixe-Zoquetalen in 1929 tot de Penutische talen, een voorgestelde taalfamilie van talen die met name langs de westkust van de Verenigde Staten zouden zijn gesproken. In 2011 is door onder meer Søren Wichmann betoogd dat de Mixe-Zoquetalen verwant zijn aan de Totonaakse talen. Proto-Totzoque zou ongeveer even oud zijn als het Proto-Indo-Europees. Een verwantschap met de Totonaakse talen was al eerder gesuggereerd door onder meer Francisco Belmar (1910), Benjamin Whorf (1935) en Lyle Campbell (1997). Joseph Greenberg en Merritt Ruhlen (2007) rekenen de beide familie met Huave en de Mayatalen als Mexicaans-Penutische subgroep tot de Penutische talen. Geen van deze voorstellen is algemeen aanvaard. De Mixe-Zoquetalen delen verder kenmerken met andere Meso-Amerikaanse taalfamilies, zoals het Uto-Azteeks, Oto-Mangue en Maya. Deze verbreiding van deze kenmerken wordt toegeschreven aan een sprachbund, Mesoamerican Language Area genoemd.

</doc>
<doc id="20681" url="https://nl.wikipedia.org/wiki?curid=20681" title="405 v.Chr.">
405 v.Chr.

Het jaar 405 v.Chr. is een jaartal volgens de christelijke jaartelling.

</doc>
<doc id="20683" url="https://nl.wikipedia.org/wiki?curid=20683" title="403 v.Chr.">
403 v.Chr.

Het jaar 403 v.Chr. is een jaartal volgens de christelijke jaartelling.

</doc>
<doc id="20684" url="https://nl.wikipedia.org/wiki?curid=20684" title="401 v.Chr.">
401 v.Chr.

Het jaar 401 v.Chr. is een jaartal volgens de christelijke jaartelling.

</doc>
<doc id="20685" url="https://nl.wikipedia.org/wiki?curid=20685" title="400 v.Chr.">
400 v.Chr.

Het jaar 400 v.Chr. is een jaartal volgens de christelijke jaartelling. 

</doc>
<doc id="20687" url="https://nl.wikipedia.org/wiki?curid=20687" title="402 v.Chr.">
402 v.Chr.

Het jaar 402 v.Chr. is een jaartal volgens de christelijke jaartelling.

</doc>
<doc id="20690" url="https://nl.wikipedia.org/wiki?curid=20690" title="393 v.Chr.">
393 v.Chr.

Het jaar 393 v.Chr. is een jaartal volgens de christelijke jaartelling.

</doc>
<doc id="20691" url="https://nl.wikipedia.org/wiki?curid=20691" title="385 v.Chr.">
385 v.Chr.

Het jaar 385 v.Chr. is een jaartal volgens de christelijke jaartelling.

</doc>
<doc id="20692" url="https://nl.wikipedia.org/wiki?curid=20692" title="383 v.Chr.">
383 v.Chr.

Het jaar 383 v.Chr. is een jaartal volgens de christelijke jaartelling.

</doc>
<doc id="20693" url="https://nl.wikipedia.org/wiki?curid=20693" title="David Bowie">
David Bowie

David Robert Jones, beter bekend onder zijn artiestennaam David Bowie, (Brixton, Londen, 8 januari 1947 – New York, 10 januari 2016) was een Brits zanger, songwriter, muziekproducent en acteur. Hij wordt beschouwd als een van de invloedrijkste rockmuzikanten vanaf de jaren zestig tot heden.
David Bowie werd bekend door wereldhits zoals "Space Oddity", "Changes", "Life on Mars?", "Ziggy Stardust", "Let's Dance", "Absolute Beginners" en "Heroes". Bowie deed ook een aantal succesvolle duetten o.a. "Under Pressure" (met Queen), "Dancing in the Street" (met Mick Jagger) en "Tonight" (met Tina Turner). Daarnaast was hij bekend van zijn verschillende imago's, die vooral in zijn glamrock-periode in de jaren zeventig excentriek te noemen waren. Bowie was naast zijn carrière als artiest ook acteur in diverse films en producer van andere artiesten.
Biografie.
Beginjaren.
David Jones werd geboren in de Londense wijk Brixton en groeide op in Bromley, in het zuidoosten van Londen als zoon van John en Margaret "Peggy" Jones. Het gezin uit de middenklasse bestond verder uit Davids negen jaar oudere halfbroer Terry en zijn halfzussen Annette en Mary Ann. Tijdens een vechtpartij met zijn vriend George Underwood, toen Jones vijftien jaar was, raakte zijn linkeroog beschadigd doordat hij een vuistslag in het gezicht kreeg. Na enkele operaties kon Bowie nog steeds minder goed zien met zijn beschadigde oog. Zijn pupil kon door de beschadiging niet meer reageren op lichtvariaties, waardoor de iris een bruine kleur leek te hebben en zichtbaar verschilde van de hoofdkleur in zijn rechteroog. Het zou een van zijn handelsmerken worden.
Aanvankelijk was hij in de jaren zestig saxofonist en zanger in verschillende Londense bluesbandjes, zoals "The Lower Third", de "Konrads" en de "King Bees". Een van David Jones' grootste talenten was nieuwe trends te zetten, die navolging kregen over de hele wereld. Later in zijn carrière wist hij zijn imago aan te passen aan muzikale trends, waar hij zijn eigen invulling aan kon geven. Zijn muzikale invloed blijkt onder meer door het aantal artiesten dat aangeeft door hem muzikaal geïnspireerd te zijn (Simple Minds, U2, Pet Shop Boys, Placebo, Sonic Youth, The Arcade Fire, Nine Inch Nails, Joy Division en vele anderen). Hij is beïnvloed door drama, van avant-garde en mime tot commedia dell'arte.
Hij gebruikte verschillende personages en pseudoniemen in zijn werk, waarvan Ziggy Stardust het bekendste is. De zanger koos in 1966 "David Bowie" als artiestennaam, omdat er al een Davy Jones als zanger actief was (de zanger van The Monkees). De achternaam Bowie is geleend van James Bowie, naar wie het "bowiemes" genoemd zou zijn.
Eerste albums en bekendheid (1969–1971).
David Bowie verwierf zijn eerste grotere bekendheid met het nummer "Space Oddity" in 1969, dat samenviel met de eerste maanlanding en gebaseerd was op Stanley Kubricks film "". Het was zijn eerste commerciële succes in het Verenigd Koninkrijk waar de single de vijfde plaats in de hitparade haalde. In Nederland bereikte de single in september 1969 een achtste plaats, en in de Verenigde Staten de vijftiende plek in de hitparade. Met de heruitgave in 1975 in Engeland bereikte hij zelfs de eerste plaats. In België bereikte de heruitgegeven single de twintigste plaats (januari 1976). Zijn eerste twee albums waren in eerste instantie geen groot succes. Beide albums werden in het Verenigd Koninkrijk uitgebracht met de titel "David Bowie", wat tot verwarring leidde. In de Verenigde Staten heette het tweede album eerst "Man of Words, Man of Music". In 1972 werd het tweede album opnieuw uitgebracht als "Space Oddity". Daarmee haalde het album zowel in de Verenigde Staten als in het Verenigd Koninkrijk de Top 20.
In maart 1970 trouwde Bowie met Mary Angela Barnett (nu bekend als Angie Bowie). Later dat jaar bracht hij "The Man Who Sold the World" uit, waarbij hij de akoestische gitaar van "Space Oddity" voor een zwaarder rockgeluid verruilde, verzorgd door onder anderen gitarist Mick Ronson. Daarmee sloot hij aan bij de Britse hardrock van dat moment, hoewel ook op dit album Bowies drang tot vernieuwing bleek, onder meer door het gebruik van Latin-invloeden in het titelnummer. Rond deze tijd vormde hij ook zijn band "The Spiders from Mars" (als opvolger van "Hype"). Het titelnummer werd met succes gecoverd door Lulu in 1974 en door Nirvana in 1994 en later door vele andere zangers en bands. De hoes van "The Man Who Sold the World" was opvallend, omdat Bowie te zien was in een elegante jurk. Het was een van de eerste tekenen van de exploitatie van zijn androgyne uiterlijk. De hoes werd in de Verenigde Staten gecensureerd en kreeg een ander ontwerp.
Zijn volgende album, "Hunky Dory" (1971), kenmerkte zich deels door een terugkeer naar het geluid van "Space Oddity", maar ook door "Oh! You Pretty Things" en het nummer "Kooks". Dat laatste nummer werd opgedragen aan zijn op 30 mei 1971 geboren zoon Zowie, wiens volledige naam "Duncan Zowie Heywood Jones" is en als Duncan Jones filmregisseur werd. Bowie eerde op het album verder op ongebruikelijk directe manier enkele van zijn voorbeelden in de nummers "Song for Bob Dylan", "Andy Warhol" en "Queen Bitch" (opgedragen aan de Velvet Underground). Het volgende jaar zou Bowie samen met Mick Ronson Lou Reeds solo-doorbraak "Transformer" produceren. Vergezeld van de hitsingle "Life on Mars?" verkocht "Hunky Dory" goed in het Verenigd Koninkrijk. Ook zijn zelfverklaarde biseksualiteit kon op veel aandacht rekenen – later zou hij er weer afstand van nemen. In de daaropvolgende periode van achttien maanden (1972 en 1973) had hij in het Verenigd Koninkrijk vier albums in de Top 10 staan en acht top-tienhits. Ook in Nederland en België begonnen zijn albums rond deze tijd steeds beter te verkopen.
Ziggy Stardust (1972–1975).
Zijn androgyne verschijning werd verder doorgevoerd op zijn volgende album "The Rise and Fall of Ziggy Stardust and the Spiders from Mars" (1972). Het album werd zowel commercieel als artistiek een succes. "Ziggy Stardust" is een van 's werelds bekendste conceptalbums en verhaalt over de carrière van de buitenaardse rockzanger "Ziggy Stardust". Bij diverse gelegenheden verklaarde Bowie dat de Britse rocker Vince Taylor met diens buitenissige beweringen omtrent zijn identiteit en herkomst model had gestaan voor Ziggy Stardust, maar het is ook duidelijk dat Bowie hierin flink is beïnvloed door de zanger Iggy Pop, die hij in 1971 leerde kennen. Het album wordt nog altijd hoog gewaardeerd. Het is op nummer 35 het hoogst geplaatste van zes Bowie-albums in de top 500 van meest invloedrijke albums aller tijden van het blad "Rolling Stone". Het album valt te beschouwen als een reactie op zijn eigen beroemdheid en het conflict tussen zijn eigen idealen en de realiteit van het leven als een van de grootste sterren van dat moment. Dit thema werd verder doorgevoerd op het album "Aladdin Sane" (1973) met de hit "The Jean Genie" (nummer 7 in de Nederlandse Top 40) en de Rolling Stones-cover "Let's Spend the Night Together".
David Bowie was in deze periode een van de pioniers en bekendste iconen van de glamrock. Een ander glamrock-icoon was Marc Bolan, voorman van de Britse formatie T. Rex. Bowie en Bolan waren goede vrienden en hebben elkaar in de glamrockperiode sterk beïnvloed. Het nummer "Lady Stardust" (van het album "Ziggy Stardust") gaat volgens David Bowie over Marc Bolan.
Bowie voerde het personage Ziggy Stardust tot in het extreme door. Hij toerde en gaf persconferenties als Ziggy. Hier kwam een plotseling einde aan toen Bowie de Ziggy-periode abrupt dramatisch beëindigde door aan het eind van het liveconcert in het Londense Hammersmith Odeon op 3 juli 1973, te zeggen: "This is not only the last show of the tour, but it's the last that we'll ever do", waarna het laatste nummer "Rock 'n' Roll Suicide" werd ingezet. De muzikale zelfmoord van Ziggy Stardust werd daarmee gesymboliseerd. De fans waren geschokt, gilden toen ze dat hoorden en verlieten huilend het stadion, maar ook Bowies band was geschokt dat Bowie op deze manier volstrekt onverwacht het einde van Ziggy en ook van hun bestaan als Bowie band The Spiders from Mars aankondigde. Deze show werd later uitgebracht in 1983 als film en bijbehorende soundtrack onder de naam "Ziggy Stardust - The Motion Picture". Een opgepoetste versie is in 2003 als de "30th Anniversary Edition" verschenen. Bowies volgende album was muzikaal gezien een voortzetting van de Ziggy Stardust-periode: het jaren zestig cover-album "Pin Ups" (1973), waarop Bowie nummers coverde die hij vroeger als kind zelf erg goed vond. Als muzikanten werkten hieraan nog wel de Spiders-gitaristen Mick Ronson en Trevor Bolder mee. Het ambitieuze en futuristische volgende album "Diamond Dogs" (1974) zette een nieuwe stijl in: aan de ene kant rock, maar een koerswijziging in de richting van het soulgeluid van "Young Americans" werd al hoorbaar. Dat was vooral duidelijk in de grote live Diamond Dogs Tour in de Verenigde Staten. De choreografie van de tournee werd verzorgd door Toni Basil en stond bol van theatrale special effects. De tournee werd gefilmd door Alan Yentob voor de documentaire "Cracked Actor".
Bowie gaf aan dat het livealbum "David Live" dat na de tour werd uitgebracht eigenlijk "David Bowie is Alive and Well and Living Only in Theory" zou moeten heten, waarschijnlijk een verwijzing naar zijn (door overmatig drugsgebruik) verwarde mentale toestand in deze periode. Desondanks verstevigde het album zijn status als superster, met een tweede plaats in de hitlijst in het Verenigd Koninkrijk en een achtste plek in de hitlijst in de Verenigde Staten. Bowie werkte in deze periode, behalve met Marc Bolan, ook samen met Lou Reed, Iggy Pop &amp; The Stooges, Mott the Hoople en zangeres Lulu.
Soul, drugs en Berlijn (1975–1979).
In 1975 veranderde Bowie zijn imago drastisch, zowel artistiek als qua uiterlijk. Hij was te zien in zijn eerste commerciële film, "The Man Who Fell To Earth" als alien die van zijn planeet naar de Aarde was gereisd om zijn planeet te redden, maar hier in de problemen kwam. Zijn eerste werk na deze zet was de dansbare soulplaat "Young Americans". Dit was een groot verschil met zijn voorgaande werk. Hij verloor hiermee veel fans, maar trok ook weer veel nieuwe fans naar zich toe. Opvallend is ook het nummer "Fame", een duet met John Lennon, die samen met Bowie en Carlos Alomar ook co-writer van het nummer was. "Fame" werd zijn eerste Amerikaanse nummer één-hit.
Ondertussen had Bowie zich gevestigd in Los Angeles en gebruikte veel drugs, vooral cocaïne. Op het album "Station to Station" (1976) introduceerde hij een nieuw en controversieel personage, genaamd "The Thin White Duke", een gladde, koude, typisch Britse aristocraat. Het album was zijn tijd ver vooruit en kenmerkte zich door een kil new wavegeluid, vermengd met enkele funk- en disco-invloeden. Sommigen horen ook de invloed van Bowies zwaar toegenomen drugsgebruik in vooral het titelnummer, anderen zien in het album eerder toespelingen op occulte zaken, met name op de kabbalistische boom des levens ("Kether" en "Malkut" zoals ze in de tekst van het titelnummer voorkomen zijn namen van sefirot -stations- van de boom des levens). Ook in Bowies andere werk wordt soms gerefereerd aan het occulte, maar Bowie laat zich ook regelmatig beïnvloeden door andere spirituele richtingen, zoals het boeddhisme en het christendom. Het nummer "Word on a Wing" van hetzelfde album "Station to Station" is een regelrecht gebed tot God.
Na de verschijning van dit album verhuisde Bowie naar Berlijn, deels om van zijn overmatig drugsgebruik af te komen en deels vanwege zijn groeiende interesse in de Duitse muziekscene. In 1976–1978 woonde hij in de Hauptstraße in het Berlijnse stadsdeel Schöneberg.
De "Berlijnse periode" is artistiek gezien een zeer interessante periode in de carrière van David Bowie. Hier begon de samenwerking met inspirator Brian Eno. Bowie produceerde in deze tijd zelf ook enkele artiesten, waaronder Iggy Pop. Het Iggy Pop-album "The Idiot" heeft opvallend veel Bowie-invloeden. Niet alleen zijn alle liedjes geschreven door Pop en Bowie samen, maar ook heeft Bowie alle muziek uitgevoerd, zoals Pop veel later in interviews vertelde. Van een "band", zoals de credits vermelden, is dus geen sprake. Hoogstens zijn er door sessie-muzikanten en leden van Bowie's band later delen 'ingedubd' in de opnamen. Ook zijn er in de nummers duidelijke verwijzingen te vinden naar het gezamenlijke uitgaansleven van Pop en Bowie in Berlijn, waarover de nummers "Nightclubbing" en "Funtime" (en overigens ook het nummer "Beauty and the Beast" op het Bowie-album "Heroes") verhalen.
Alle drie de Berlijnse albums werden invloedrijk: "Low" (1977) (hoewel niet opgenomen in Berlijn, maar in Frankrijk), "Heroes" (1977) en "Lodger" (1979). Alle drie de albums waren doorspekt met gewaagde artistieke experimenten en instrumentale nummers, en alle drie zijn in eerste instantie moeilijker toegankelijk dan Bowies eerdere werk. Ook het verdeelde Berlijn gaf inspiratie met de Koude Oorlog als decor. De grote nadruk op experimentele en instrumentale muziek was vooral gewaagd tegen de achtergrond van de op dat moment heersende punkbeweging. Toch verkochten "Low" en "Heroes" onverwacht goed. Van "Low" kwam zelfs de tot dan grootste Nederlandse hit, namelijk "Sound and Vision" (nummer twee in de hitparade). Het titelnummer van "Heroes" werd wereldwijd zelfs een grotere hit (nummer acht in de Nederlandse hitparade) en is tot op heden een van Bowies bekendste singles gebleven.
Materiaal van de drie Berlijnse albums werd later gebruikt voor de soundtrack van de film Christiane F. - Wir Kinder vom Bahnhof Zoo (1981), een in die tijd zeer controversiële (biografische) film over een veertienjarig Berlijns meisje dat verslaafd raakt aan heroïne en zich prostitueert. Christiane is een fan van Bowie, die een cameo in de film had en fors bijdroeg aan de soundtrack (onder meer een deels Duitstalige versie van "Heroes" ("Helden").
Superster in de jaren tachtig (1980–1988).
In 1980 kwam er een eind aan de Berlijnse jaren van Bowie. Met "Scary Monsters (and Super Creeps)" keek hij terug op zijn eigen carrière en met de single "Ashes to Ashes" had hij weer een grote hit. Het album gebruikte weliswaar de invloeden waarmee Bowie in Berlijn had kennisgemaakt, maar was zowel muzikaal als tekstueel veel directer dan de voorgaande albums. Mogelijk was dit een gevolg van de drastische veranderingen die Bowie in de periode voorafgaand aan het album had ondergaan. Hij scheidde van Angela Bowie en onderging een ontwenningskuur voor zijn drugsgebruik. Veel mensen zagen dit album als zijn voorlopig laatste, omdat het ernaar uitzag dat Bowie zich ging richten op zijn film- en theatercarrière (onder meer stond hij drie maanden op het toneel van Broadway als de "Elephant Man"). In 1981 had hij samen met Queen nog wel een nummer 1-hit met de klassieker "Under Pressure". In 1982 werkte hij samen met discoproducer Giorgio Moroder voor de soundtrack van de film "Cat People" en verscheen zijn eind jaren zeventig opgenomen duet "Peace on Earth/Little Drummer Boy" met Bing Crosby op (kerst)single.
Het duurde tot 1983 voor David Bowie een nieuw album uitbracht. Het toegankelijke album "Let's Dance" en de bijbehorende hitsingles "Modern Love", "China Girl" en het titelnummer werden enorme commerciële successen die Bowie tot superster maakten. Het album werd geproduceerd door Nile Rodgers (Chic) en alle singles werden voorzien van videoclips die op de in deze jaren nieuwe zender MTV vaak te zien waren. Samen met de Serious Moonlight Tour trok hij overal ter wereld volle stadions. De gitarist op het album, Stevie Ray Vaughan, werd in de tournee vervangen door Earl Slick. In 1983 speelde Bowie ook in de films "The Hunger" en "Furyo" (beter bekend als "Merry Christmas, Mr. Lawrence").
De opvolger "Tonight" (1984) werd door sommige critici gezien als een luie poging om het succes van "Let's Dance" te evenaren, terwijl anderen het daarentegen geslaagder vonden dan "Let's Dance". Het succes van "Let's Dance" evenaren lukte echter maar gedeeltelijk, door middel van het van Iggy Pop teruggeleende "Tonight", een duet met Tina Turner, en de hit "Blue Jean". Dit laatste nummer ging vergezeld van een twintig minuten durend filmpje waaruit Bowies jarenlange belangstelling voor de combinatie drama en muziek bleek. Het album bevat weinig nieuwe liedjes: meer dan de helft van het album bestaat uit covers van Iggy Pop-nummers of eerder door Iggy Pop uitgebracht repertoire.
Het jaar daarop had Bowie toch weer een nummer 1-hit met "This Is Not America", met de Pat Metheny Group. Dit nummer kwam uit de film "The Falcon and the Snowman". Later dat jaar had hij weer een nummer 1-hit. Deze keer vertolkte hij samen met Mick Jagger de Martha Reeves &amp; the Vandellas-hit, "Dancing in the Street", opgenomen in het kader van Live Aid. Hierna speelde hij een hoofdrol in de film "Labyrinth" (1986), waarvan het nummer "Underground" in Nederland de top 10 haalde. In 1986 speelde hij een rol in de film "Absolute Beginners", en de door hem geschreven titelsong werd een hit.
In 1987 kwam het volgende album van Bowie uit, "Never Let Me Down". De plaat werd door critici, maar ook fans, genadeloos de grond in geboord. Desalniettemin werd de single "Day-In Day-Out" een hitje en was de begeleidende Glass Spider Tour commercieel een groter succes dan het album. Artistiek sloeg deze tournee de plank mis, iets wat door Bowie later volmondig erkend werd. Hij nam in een interview afstand van het album, maar veranderde zijn mening toen bleek dat het album in de Verenigde Staten wél een commercieel succes werd. Het opvallende is dat het in dezelfde periode opgenomen en door Bowie geproduceerde Iggy Pop-album "Blah Blah Blah" wel van grote creatieve kwaliteit is. Dit album wordt vanwege de invloed van Bowie (nummers als "Isolation", "Hideaway" en "Shades") door veel Bowie-fans beter gewaardeerd dan Bowies eigen producten in die tijd. Vervolgens werd het even stil rond Bowie als soloartiest. In 1988 had hij nog één hit met een live-versie van het nummer "Tonight", in duet met Tina Turner.
Tin Machine (1988–1990).
In 1988 vormde Bowie, voor het eerst sinds de jaren zestig, een rockband, genaamd Tin Machine. Tin Machine was een viertal, waar naast Bowie gitarist Reeves Gabrels, bassist Tony Sales en drummer Hunt Sales in zaten. Tin Machine bracht in 1989 het album "Tin Machine" uit, waarbij Bowie zijn wens liet blijken om weer muziek te maken voor zichzelf en niet voor de massa, zoals de albums hiervoor. Bowie trad met "Tin Machine" op in kleine zalen, waaronder Paradiso. Bowie had er duidelijk veel plezier in om op te treden in kleine zalen en kleine tournees te maken in plaats van grote wereldwijde. Het was voor hem een periode om de pretenties wat te temperen en nieuwe inspiratie op te doen. Dat werd echter door veel fans niet begrepen.
In 1991 verscheen het album "Tin Machine II". Door de critici werd dit album evenals de voorganger met gemengde gevoelens ontvangen. Het album werd ondersteund met een tournee (liveopnamen van deze tournee verschenen in 1992 op het album ""). Vervolgens werd de band officieus ontbonden.
Sinds de jaren negentig (1990–2007).
Na de artistieke flop "Never Let Me Down" en zijn ervaringen in de band Tin Machine besloot Bowie dat het weer tijd was voor verandering. In 1990 werden al zijn klassieke albums op cd uitgebracht door Ryko/EMI, waardoor Bowie de kans schoon zag zijn grote hits ten grave te dragen. Moe van het oeverloos herhalen van zijn grootste successen, wilde hij deze tijdens de Sound+Vision Tour voor de laatste keer live ten gehore brengen. In deze tournee was een grote rol weggelegd voor gitarist Adrian Belew, met wie hij ook het duet "Pretty Pink Rose" had opgenomen.
In 1992 trouwde Bowie met voormalig fotomodel Iman Abdulmajid. Speciaal voor de huwelijksceremonie schreef Bowie een aantal instrumentale nummers, die in 1993 op het album "Black Tie White Noise" verschenen. Het album was wederom geproduceerd door Nile Rodgers, en bevatte een aantal sterke tracks, zoals de cover van Creams "I Feel Free" met Mick Ronson op gitaar en de hitsingle "Jump They Say", met als thema de zelfmoord van zijn halfbroer Terry. Mede doordat het label waarop het album in de Verenigde Staten werd uitgebracht (Savage) failliet ging, was er maar een beperkte promotie, en het album werd al snel weer vergeten.
In 2003 kreeg het album opnieuw aandacht doordat er een speciale, uitgebreide editie van verscheen, bestaande uit de oude cd, een cd met speciale versies van nummers, en een dvd met daarin videoclips van de nummers en een aantal clips die speciaal waren opgenomen voor vertoning op het huwelijksfeest van Bowie en Iman. In 1993 schreef Bowie de soundtrack voor de BBC-miniserie "The Buddha of Suburbia", naar het boek van Hanif Kureishi, maar ook dit album werd nauwelijks opgemerkt.
In 1995 kwam Bowie terug met "1. Outside", waarbij hij opnieuw samenwerkte met Brian Eno. Het album werd omschreven als een vreemd, conceptueel en moeilijk toegankelijk album. Het staat vol met gelezen fragmenten over moord, marteling en andere gruweldaden en daartussen staan de nummers. Op dit album is de toenemende invloed van gitarist Reeves Gabrels sterk merkbaar. Er werd gezegd dat dit het eerste album zou zijn in een serie van vijf, en zelfs de titels van de volgende albums (die tot op heden niet zijn verschenen) werden al bekendgemaakt. Wereldwijd kreeg Bowie positieve artikelen en recensies in de bladen. Een grootschalige tournee volgde, waarin Bowie zijn in 1990 gedane belofte zijn oude nummers niet meer te spelen alweer verbrak. Het nummer "Hallo Spaceboy" werd in 1996 in de remix van de Pet Shop Boys (inclusief verwijzingen naar Major Tom) een bescheiden hit. Voor het eerst sinds "Scary Monsters" had Bowie ook de critici weer (bijna) unaniem aan zijn zijde.
Het in 1997 verschenen album "Earthling" haakte aan bij de toen hippe junglemuziek, maar bevat desalniettemin een aantal sterke nummers (zoals "I'm Afraid of Americans" dat vagelijk doet denken aan "What You Got" van John Lennon en "Little Wonder"). Dit album werd eveneens gevolgd door een tournee, waarin ook nummers uit de Berlijntijd (zoals "V-2 Schneider" van "Heroes") van een modern jasje werden voorzien. Tijdens de Earthling Tour trad ook Nine Inch Nails-zanger Trent Reznor een aantal maal samen met Bowie op en in de videoclip van "I'm Afraid of Americans" is hij de man die een bange Bowie in New York achtervolgt.
De albums "hours..." (1999), "Heathen" (2002) en "Reality" (2003) lieten een terugkeer zien naar de singer-songwriterperiode van "Hunky Dory". Deze drie albums werden door velen gezien als een trilogie.
De verschijning van het album "ToY", met nieuw opgenomen versies van nummers uit zijn beginperiode, stond gepland voor het jaar 2001. De publicatie ging echter niet door, terwijl de hoes al was ontworpen. Een aantal liedjes van dit album verscheen als extra nummer op cd-singles uit de Heathenperiode (nieuw opgenomen versies van "Baby Loves That Way", "You've Got a Habit of Leaving" en "Conversation Piece", nummers uit 1967, en een nieuwe versie van "Shadow Man", een nooit eerder uitgebracht lied uit 1968).
Op het album "Reality" verscheen een nieuwe versie van "Rebel Rebel". Op het album "Heathen" staan de nieuwe nummers "Afraid" en "Slip Away", een ode aan Bowies favoriete kinderprogramma uit zijn jeugd, Uncle Floyd. Het nummer "Yesterday" door Bowie (een cover van het Beatles-nummer), dat op internet circuleert, was wellicht ook voor ToY bestemd.
Het album "Reality" werd op een bijzondere wijze aan fans en pers gepresenteerd. Op een groot aantal plaatsen in Europa kon op een groot scherm via satelliet het liveconcert worden gevolgd waarop Bowie en zijn band alle nummers van "Reality" ten gehore brachten. De reacties van fans en pers waren positief. Een dvd van dit concert werd later toegevoegd aan een speciale editie van de cd "Reality".
Bowie begon in september 2003 aan een ambitieus opgezette tournee van meer dan honderd concerten in anderhalf jaar. Deze werd in 2004 echter voortijdig afgebroken vanwege gezondheidsproblemen, naar later bleek een lichte hartaanval. Van de A Reality Tour verscheen in 2004 een dvd ("A Reality Tour") met daarop het concert in Dublin. Sindsdien is het rustig rond David Bowie. Hij trad nog op tijdens de Fashion Rocks, waar hij "Life on Mars?" en "Five Years" en het nummer "Wake Up" ten gehore bracht, samen met de band Arcade Fire. Op 8 februari 2006 kreeg hij een Grammy Award uitgereikt voor zijn gehele oeuvre.
Op eerste kerstdag 2006 verscheen een speciale cd-single van Bowie met David Gilmour van Pink Floyd, waarop het overlijden van Pink Floyd-oprichter Syd Barrett werd herdacht. Bowie zong op de cd een van de versies van het nummer "Arnold Layne". De single was slechts een week verkrijgbaar en kon daarna drie weken lang via iTunes worden gedownload. Rond David Bowies zestigste verjaardag in 2007 verschenen er in muziekbladen veel artikelen en een uitgebreide documentaire op de BBC.
Latere leven (2007–2013).
Tussen 2004 en 2013 leek Bowie zich vooral bezig te houden met zijn gezin en bemoeide hij zich muzikaal vooral met het opnieuw uitbrengen van ouder materiaal of het meewerken aan opnamen van andere artiesten, zoals de Amerikaanse band TV on the Radio, waar Bowie onder meer meezong in de nummers "Province" en "Wasted Weekend", en het debuutalbum van de als actrice bekende Scarlett Johansson, waarop Bowie backing vocals zong in de nummers "Falling Down" en "Fanning Street". Af en toe trad hij nog live op of was hij te zien in een film, zoals in "The Prestige" waar hij het natuurkundig genie Nikola Tesla speelde. Verder bezocht hij met zijn vrouw Iman regelmatig het New Yorkse uitgaansleven. Bowie was als vader ook aanwezig bij de première van de sf-film "Moon", de eerste speelfilm die zijn zoon Duncan Jones regisseerde. Verder was Bowie een van de Amerikaanse insprekers van de film "Arthur and the Invisibles" en sprak hij een personage in voor "SpongeBob SquarePants".
Bowiefans verwachtten in 2009 een nieuwe cd na een twittersessie met zijn vrouw Iman, waarin zij meldde dat haar man "iets op het vuur had staan dat zijn fans zeker zou interesseren". Hun lange wachten werd pas in 2013 beloond. In april 2010 meldden de media dat Bowie op dat moment al anderhalf jaar met een zekere regelmaat bezig zou zijn met zijn autobiografie. De Amerikaanse uitgever JLPG (Jasper Lookfoil Publishing Group) maakte bekend dat Bowie een vooruitbetaling van 11 miljoen dollar gekregen heeft voor de exclusieve rechten op het uitbrengen van zijn autobiografie, een erg hoog bedrag. Volgens de uitgeverij zou de autobiografie van David Bowie in het najaar van 2011 verschijnen, vlak voor zijn 65e verjaardag. Als werktitels circuleerden de namen "Sailor Flop" en "Isolar Pay Fold". De definitieve titel is nog niet bekend. "Sailor" is de alias die Bowie gebruikt als hij zelf berichten post op zijn eigen officiële website en Isolar, een anagram van Sailor, is al enkele decennia de naam van zijn eigen bedrijf. Het boek is echter nog niet verschenen.
In het voorjaar van 2011 werd het hele album "ToY" op internet gezet, in uitstekende high definition-cd-kwaliteit, door "een David Bowie-fan", die "het zat was nog langer te wachten en vond dat het album te mooi was om op de plank te blijven liggen". Compleet met informatiesheet en coverdesign werd het album gratis via links op sites voor Bowie-fans verspreid. Naast de nummers die via "Heathen" en de singles al bekend waren, stond er nog een aantal andere nummers op, zoals volledig nieuwe en soms verrassende versies van "Silly Boy Blue", "The London Boys", "I Dig Everything", "Let Me Sleep Beside You" en "Liza Jane". Verder nog het nieuwe nummer "Toy" en "Hole in the Ground", een nieuw opgenomen versie van een oude, onbekende demo.
De nummers die al bekend waren van "Heathen" en de "Heathen"-singles zijn op het album "ToY" anders gemixt, waardoor bijvoorbeeld het verborgen "So Sad"-fragment van Iggy Pop aan het eind van "You've Got a Habit of Leaving" veel beter te horen is dan op het album "Heathen". "Slip Away" heet hier (net als in de Reality Tour) "Uncle Floyd", en klinkt heel anders dan de nieuw opgenomen versie op Heathen. Het begint met een imitatie van Bowies favoriete kinderprogramma Uncle Floyd.
In augustus 2011 werd er wel een Bowie-biografie gepubliceerd door Paul Trynka, voormalig hoofdredacteur van het gezaghebbende Britse muziekblad Mojo, getiteld "Starman", naar een nummer van de lp "Ziggy Stardust". In een interview met muzieksite "Spinner" meldde Trynka dat het een wonder zou zijn als Bowie nog nieuwe muziek zou uitbrengen, "but miracles do happen".
"The Next Day" (2013–2015).
Op 8 maart 2013 kwam het album "The Next Day" uit. De eerste single uit dat album, "Where Are We Now?", kwam onaangekondigd uit in de vroege ochtend van 8 januari 2013, Bowies 66e verjaardag. Het werd aangekondigd via een Twitterbericht dat insloeg als een bom. Wereldwijd brachten media het nieuws van de 'terugkeer' van David Bowie. Zelfs het NOS Journaal besteedde er op televisie ruime aandacht aan. Het nummer "Where Are We Now?" was direct te downloaden en werd zo vaak via internet verkocht dat het nummer nog dezelfde middag in meer dan 20 landen op de eerste plaats van de iTunes hitlijsten stond. De nieuwe single en de aankondiging van het nieuwe album dat twee maanden later zou komen, zorgde wereldwijd voor een enorme hausse aan berichten en artikelen op websites, in kranten en tijdschriften en veel aandacht op radio en televisie. Bowie was na jarenlange stilte weer helemaal 'terug'.
Het album "The Next Day" werd opgenomen in New York en geproduceerd door Tony Visconti. Ook de tracks "The Stars (Are Out Tonight)", "The Next Day" en "Valentine's Day" verschenen als single. Van alle vier de singles werden door Bowie ook videoclips gemaakt. Bowie maakte in de eerste twee hiervan gebruik van beroemdheden als Tilda Swinton, Gary Oldman en Marion Cotillard. Het album stond wekenlang op nummer 1, Bowies eerste album sinds "Black Tie White Noise" met deze notering. "The Next Day" werd het album met verreweg de meeste tracks. Er bestaan vele versies van het album. De standaard versie bevat 17 nummers. De Deluxe versie heeft 3 nummers extra. De Japanse editie heeft daarbij nog een extra bonus track. Daarbovenop kwam enige tijd later ook nog de digitale ep "The Next Day Extra" uit met drie nieuwe nummers en twee andere mixen van nummers van het album. Ten slotte kwam er nog een "The Next Day" box uit waar op verschillende cd's alle nummers staan: in totaal 25 nummers. Sommigen vinden dat het wel iets minder had gekund, omdat er enkele nummers wat minder worden gewaardeerd, maar over het algemeen is de waardering van fans en critici voor het album groot.
Tentoonstelling "David Bowie Is".
Sinds 2013 trekt de internationale tentoonstelling 'David Bowie Is' de wereld rond met meer dan 300 objecten, waaronder kostuums, handgeschreven songteksten, kunstwerken en meer. De verzameling van de voorbije 50 jaar toont hoe David Bowie werd beïnvloed door kunst, theater, mode en muziek. De multi-mediale expositie is samengesteld door het Victoria and Albert Museum in Londen en laat Bowies carrière van begin tot eind zien, in honderden grote en kleine objecten. Bezoekers horen op hun koptelefoon commentaar bij de dingen die ze bekijken. Eind 2015 strijkt de tentoonstelling neer in het Groninger Museum en wordt een enorm succes. Tijdens deze tentoonstelling wordt op 10 januari 2016 plotseling bekend dat David Bowie is overleden. Dat zorgt nog eens voor een forse toename van de belangstelling. Op 10 januari zoekt een groot aantal aangeslagen Bowiefans troost in het museum en ook in de weken erna is de belangstelling enorm. Niet alleen Nederlanders bezoeken de tentoonstelling, maar er zijn ook veel bezoekers uit het buitenland. De stad Groningen vaart er wel bij. Groningen is maandenlang een 'Bowiestad'. Veel winkels hebben iets met Bowie in de etalage en natuurlijk doen ook muziekwinkels goede zaken met het volledige Bowie-repertoir. Het Groninger Museum weet vanwege de grote belangstelling de expositie met een maand te verlengen. In totaal heeft David Bowie Is in Groningen 200.700 bezoekers getrokken. De tentoonstelling trok alleen in Londen een groter publiek, maar in wereldsteden als Berlijn, Parijs, Melbourne, Toronto, Sao Paulo en Chicago werden zulke bezoekersaantallen niet gehaald. Intussen reist de tentoonstelling verder.
"Blackstar" en overlijden (2015–2016).
De video voor de single "Blackstar" – een bijna tien minuten durend nummer dat werd geschreven als titelmuziek voor de tv-serie "The Last Panthers" – verscheen wereldwijd op 19 november 2015. Op 7 december 2015 ging in New York de musical "Lazarus" in première, die werd geregisseerd door de Belgische regisseur Ivo van Hove. De naam Lazarus is waarschijnlijk afkomstig van de Bijbelfiguur, die volgens het Evangelie naar Johannes door Jezus na zijn overlijden tot leven werd gewekt. In elk geval werd voor deze musical Thomas Jerome Newton, de door Bowie gespeelde hoofdpersoon uit de sf-film "The Man Who Fell to Earth" tot leven gewekt, want deze persoon speelt een centrale rol in het theaterstuk "Lazarus". Voor deze musical werd bestaande muziek van David Bowie gebruikt, maar hij heeft speciaal voor deze productie ook vier nieuwe nummers geschreven, die in oktober 2016 zijn uitgebracht op het castalbum van "Lazarus". Op dit album staat een groot aantal Bowie-liedjes, uitgevoerd door de cast van de musical met zanger Michael C. Hall. Op een aparte cd/lp staan de vier composities die Bowie speciaal voor de musical "Lazarus" heeft geschreven en opgenomen: "No Plan", "Killing a Little Time", "When I Met You" en de originele versie van het nummer "Lazarus".
Op 8 januari 2016 (zijn verjaardag) bracht Bowie zijn laatste studioalbum uit, getiteld Blackstar (gestileerd als ★). De musici met wie Bowie jarenlang had samengewerkt, werden vervangen door jazzmusici.
Op 10 januari 2016 overleed Bowie in New York, twee dagen na zijn negenenzestigste verjaardag en na het uitkomen van zijn album "Blackstar". Zijn dood was voor de media, fans, collega's en zelfs zijn meeste vrienden onverwacht. In de nacht van zijn overlijden twitterde Bowies vrouw Iman de tekst "The struggle is real, but so is God". Het bericht van Bowies dood wordt – eveneens via Twitter – bekendgemaakt door Bowies zoon Duncan Jones die laat weten dat hij "helaas" moet bevestigen dat zijn vader is overleden. Op 18 september 2016 schreef popjournaliste Lesley-Ann Jones in de Britse boulevardkrant Mail on Sunday dat Bowie zijn dood zelf zou hebben geënsceneerd. Ze baseert zich daarvoor op uitspraken van oud-BBC-presentator Andy Peebles en producer Simon Napier-Bell. Afgezien van het feit dat deze krant in het algemeen wordt beschouwd als een populistische krant met veel showbizz-roddels is het niet aannemelijk dat Bowie het moment van zijn dood zelf heeft bepaald. Bewijzen hiervoor zijn er niet en uitspraken van anderen uit Bowies vriendenkring zijn daarmee in tegenspraak. Producer Tony Visconti, die naast Bowies laatste album ook vele andere Bowie-albums produceerde, vertelde in een interview dat Bowie hem een week voor zijn overlijden zelfs nog had opgebeld om te praten over de opnamen voor een volgend album. Bowie vertelde hem dat hij in de maanden ervoor juist 5 demo's van nieuwe nummers had opgenomen in zijn eigen huisstudio. Dit wijst erop dat Bowie het exacte moment van zijn dood zeker niet heeft zien aankomen. Bowie heeft weliswaar zijn afscheid zorgvuldig georganiseerd, maar niet zijn dood, zo lijkt het.
In de zomer van 2014 was al ontdekt dat Bowie leed aan leverkanker, maar Bowie heeft zijn ziekte volledig buiten de publiciteit gehouden. Alleen de mensen met wie hij direct werkte wisten ervan. Voor de meeste muziekcritici werd pas na het overlijden van Bowie duidelijk dat op het album "Blackstar" een groot aantal concrete verwijzingen naar zijn aanstaande overlijden was verwerkt in de tekst van de nummers, de vormgeving van de albumhoes en de videoclips. Vooral de clip bij het nummer "Lazarus" kan bij nader inzien als een soort zwanenzang worden beschouwd.
Golf van nieuws na Bowies overlijden.
Bowies dood veroorzaakt wereldwijd opnieuw een golf van Bowie-nieuws. Alle media pikken het nieuws vroeg in de ochtend onmiddellijk op. De NOS besteedt in het 8 uur-journaal zelfs 10 minuten aan Bowies plotselinge overlijden. De schok van het overlijden en de totale onbekendheid van Bowies ziekte worden vermengd met grote bewondering voor het feit dat Bowie tot het laatst heeft doorgewerkt en – naar achteraf pas blijkt – zijn afscheid in die anderhalf jaar zorgvuldig heeft voorbereid met het theaterstuk "Lazarus" en het album "Blackstar". De opnamen voor de laatste video Lazarus, die twee dagen voor zijn dood wordt gelanceerd, zijn twee maanden voor zijn dood gemaakt. Regisseur Johan Renck verklaart dat hij het ongelooflijk vond dat Bowie ondanks zijn ziekte en zwakheid een hele dag de tijd nam om de opnamen voor de video te maken. In de videoclip ligt een doodzieke Bowie in een ziekenhuisbed, die zingt "Look up here, I'm in heaven". Zijn geest, gekleed in hetzelfde gestreepte pak dat Bowie in de tijd van "Station to Station" droeg, zittend achter een tafel, vertwijfeld proberend om nog een laatste boodschap op te schrijven voordat hij na een laatste houterig dansje verdwijnt in een kast, die mogelijk symbool staat voor de dood. Volgens Tony Visconti, Bowies producer, was de videoclip door Bowie gemaakt als afscheid en een verbeelding van zijn doodsstrijd.
Direct na Bowies overlijden is er dagenlang onduidelijkheid over een eventueel officieel afscheid.
Enkele dagen na zijn dood maakt de organisatie van David Bowie namens de familie bekend dat er geen officieel georganiseerd afscheid zal komen. Iedereen wordt opgeroepen op eigen wijze afscheid van Bowie te nemen. Lange tijd was het onduidelijk wat er precies was gebeurd, maar uiteindelijk werd bekend dat zijn lichaam op 12 januari in New Jersey gecremeerd is en dat er een kleine herdenking in familiekring is gehouden. Niet zoals Bowie in zijn testament had laten opnemen "crematie op Boeddhistische wijze" op het eiland Bali, waarna zijn as op het Indonesische eiland zou worden verstrooid. Wat er met zijn as is gebeurd is niet bekend. Wereldwijde berichten, begin september 2016, dat een petekind van David Bowie met toestemming van zijn familie een deel van zijn as zou hebben uitgestrooid op het Burning Man festival in Nevada, werden met klem tegengesproken door Bowies zoon Duncan Jones, die via Twitter schreef dat het absoluut uit de lucht gegrepen was en "a kind of gross claim". Jones schreef ook dat hij "zich steeds weer verbaast over wat sommige mensen doen om in de aandacht te komen".
Na zijn dood kwamen overal op de wereld Bowiefans tezamen, vooral in het Londense stadsdeel Brixton, waar Bowie is geboren. Maandenlang werden daar bij een grote Ziggy Stardust-muurschildering bloemen neergelegd en waarschijnlijk zal deze herdenkingplaats definitief worden, aldus de burgemeester van Brixton. Ook een officieel afscheidsconcert door collega-artiesten is er niet georganiseerd. Wel zijn er op allerlei plaatsen in de wereld concerten ter nagedachtenis aan Bowie georganiseerd, waarbij veel artiesten nummers van Bowie hebben gezongen. Hoewel de gang van zaken rond zijn crematie lang onduidelijk bleef, werd Bowies testament wel volledig gepubliceerd. De helft van zijn nalatenschap wordt toebedeeld aan zijn vrouw Iman, de andere helft aan zijn dochter Alexandria en zijn zoon Duncan Jones. Ook een kindermeisje en Coco Schwab, de persoonlijke assistente die Bowie meer dan 40 jaar terzijde stond bij alles wat hij deed, kregen een geldbedrag toebedeeld. Daarnaast wordt Coco Schwab benoemd tot directeur van een geheimzinnig bedrijf, Opossum Inc, vreemd genoeg genoemd naar een ratachtig dier dat doet alsof het dood is, als het wordt aangeraakt. Wat Opossum Inc doet of gaat doen is volledig onbekend.
Zorgvuldig geplande finale.
Producer Tony Visconti verklaarde na Bowies dood dat het album "Blackstar" door Bowie was bedoeld als afscheidsgeschenk voor zijn fans als een zorgvuldig geplande "finale".
Na Bowies dood vertelde Tony Visconti in een interview met het Amerikaanse muziekblad "Rolling Stone" dat Bowie hem een jaar geleden had verteld dat hij aan kanker leed, maar in de zomer van 2015 hoorde dat behandelingen goed waren aangeslagen. De kanker kwam later echter terug en in november 2015 wist Bowie dat hij ongeneeslijk ziek was. Volgens Visconti heeft Bowie in de weken voor zijn dood nog vijf nieuwe nummers geschreven en belde Bowie hem een week voor zijn dood nog op om afspraken te maken voor de opname van een volgend album. "Bowie moet hebben gedacht dat hij nog een paar maanden langer zou leven," aldus Visconti in "Rolling Stone". Het is nog onduidelijk of er een Bowie-album zal verschijnen met nog niet gepubliceerde nieuwe muziek. Er zijn drie nieuwe nummers die David Bowie voor "Lazarus" schreef en volgens de band zijn er ook nog zeven opgenomen nummers die niet op het album "Blackstar" zijn verschenen. Ook zijn er nog veel nummers die ooit bij andere studiosessies zijn opgenomen, maar nooit zijn uitgebracht. De drie nieuwe nummers die Bowie schreef voor de musical zijn inmiddels uitgebracht op het castalbum van "Lazarus".
In het najaar van 2016 verschenen een groot aantal boeken en fotoboeken over David Bowie. Het meeste aandacht trekken daarbij het fotoboek Bowie by O'Neill, dat foto's bevat die fotograaf Terry O'Neill in de Ziggy Stardust-periode van Bowie maakte. Eind oktober verscheen de langverwachte update van het bekende naslagwerk "The Complete David Bowie" door Nicholas Pegg. Dit dikke boek van 800 bladzijden bevat informatie over alle Bowie-songs ooit geschreven of opgenomen, albums, opnamesessies, tournees, concerten, films en kunst. Ook verscheen een aantal albums. De box "Who Can I Be Now? (1974–1976)" die de periode beslaat van "Diamond Dogs" tot "Station to Station" was al gepland. De platenmaatschappij deed in de publiciteit verwoede pogingen om aan te tonen dat de box het "verloren gewaande album "The Gouster"" bevatte, maar in werkelijkheid is dit slechts de oorspronkelijke opzet voor het album "Young Americans" waaraan later enkele nummers zijn verwisseld. De nummers die niet werden geplaatst, zijn echter al tientallen jaren geleden als bonus tracks op "Young Americans" verschenen, dus er is helemaal niets verdwenen of verloren gewaand. Andere Bowie-albums betreffen vooral compilatiealbums. Bijzonder is wel het verschijnen van de allereerste soundtrack van de speelfilm "The Man Who Fell to Earth", die om onduidelijke redenen nooit eerder was uitgebracht. Dit album bevat speciaal voor de film gecomponeerde muziek en een fotoboek bij de deluxe-editie, maar bevat geen muziek van Bowie zelf.
De soundtrack voor "The Man Who Fell to Earth" waaraan Bowie, samen met Paul Buckmaster werkte, is waarschijnlijk nooit afgemaakt. Ten minste één nummer verscheen onder de titel "Subterraneans" op het album "Low". Het is onbekend of andere opgenomen tracks ooit nog uitgebracht zullen worden. In hoeverre de outtakes van het album "Blackstar" en andere outtakes van eerdere albums nog zullen worden uitgebracht, is nog onderwerp van speculatie.
Op 21 oktober 2016 verscheen het Lazarus castalbum, waarop achttien Bowienummers staan die door de acteurs en muzikanten van de musical Lazarus zijn uitgevoerd. Vier van die nummers schreef Bowie speciaal voor de musical. Deze nummers heeft Bowie met de Blackstar-band van tevoren ook zelf opgenomen en gezongen. Deze vier nummers staan ook op het Lazarus castalbum, op een aparte cd en – in de vinylversie – op een aparte eenzijdige LP. De nummers zijn een andere, eerdere versie van het nummer "Lazarus" en de nieuwe nummers "No Plan", "When I Met You" en "Killing a Little Time".
Kunstschilder en verzamelaar.
Bowie studeerde net als verschillende andere musici van zijn generatie aan de kunstacademie. Sinds de jaren tachtig schilderde Bowie ook zelf. Bekend zijn onder andere schilderijen uit de Berlijnse periode (schilderijen van Iggy pop en een zelfportret, schilderijen in een expressionistische stijl). Ook tijdens zijn latere carrière is Bowie blijven schilderen. Onbekend is of Bowie ook in zijn 'stille periode' van 2004 tot 2016 heeft geschilderd. Bowie is ook een verzamelaar van kunst, sinds zijn kindertijd. Uit zijn schilderijen zijn voorkeuren waar te nemen voor surrealistische kunst, stripverhalen van Marvel Comics en werk van Francis Picabia en Egon Schiele. In juli 2016 maakte het bekende veilinghuis Sotheby's bekend dat deze zomer vierhonderd werken uit de kunstcollectie van David Bowie tien dagen in Londen tentoongesteld zouden worden. Daaronder waren werken van Basquiat en vooral uit zijn collectie Britse moderne en hedendaagse kunst van onder anderen Damien Hirst, Frank Auerbach en Henry Moore.
In november 2016 zijn meer dan 350 werken geveild in Londen by Sotheby's. De veiling leverde 41 miljoen dollar op.
Filmografie.
Overige (gedeeltelijk):

</doc>
<doc id="20694" url="https://nl.wikipedia.org/wiki?curid=20694" title="Karl Janisj">
Karl Janisj

Karl Andrejevitsj Janisj (Russisch: Карл Андреевич Яниш), geboren als Carl (Karl) Ferdinand von Jänisch of Jaenisch (Vyborg, 11 april 1813 - Sint-Petersburg, 5 maart 1872) was een Fins-Russisch schaaktheoreticus.
Biografie.
Karl Janisj werd geboren in Vyborg in het Grootvorstendom Finland, dat tot het Keizerrijk Rusland behoorde. Hij volgde een opleiding tot werktuigbouwkundige, eerst in Moskou en later in Sint-Petersburg. Hierna werd hij majoor in het Russische leger bij de genie.
In 1838 schreef hij een boek over schaakopeningen. Twee jaar later verliet hij het land en reisde naar Duitsland waar hij de schaker Petrov ontmoette. Daarna legde hij zich toe op de ontwikkeling van de moderne openingstheorie. Hij werd onder leiding van Petrov een sterk schaker; ook was hij probleemcomponist.
Gambieten.
Naar Karl Janisj zijn een tweetal gambieten vernoemd: het Janisjgambiet in de Spaanse opening, 1.e4 e5 2.Pf3 Pc6 3.Lb5 f5, en het Janisjgambiet op c4 in de Engelse opening, 1.c4 b5.

</doc>
<doc id="20695" url="https://nl.wikipedia.org/wiki?curid=20695" title="Aleksandr Petrov">
Aleksandr Petrov

Aleksandr Dimitrievitsj Petrov (Russisch: Александр Дмитриевич Петров) (Biserovo nabij Pskov, 12 februari 1794 – Warschau, 22 april 1867) was een Russisch schaker. Hij groeide op in Sint-Petersburg waar hij al op zeer jeugdige leeftijd leerde schaken. Toen hij 20 jaar oud was, werd hij kampioen van zijn woonplaats. Hij analyseerde samen met Jaenisch de Russische opening. In 1840 verhuisde hij naar Warschau. Hij won veel toernooien en schreef een aantal schaakboeken waarin hij speciaal de openingen behandelde. Petrov was tevens een sterke damspeler.

</doc>
<doc id="20696" url="https://nl.wikipedia.org/wiki?curid=20696" title="FTP-server">
FTP-server



</doc>
<doc id="20701" url="https://nl.wikipedia.org/wiki?curid=20701" title="C.F.A.Jaenisch">
C.F.A.Jaenisch



</doc>
<doc id="20705" url="https://nl.wikipedia.org/wiki?curid=20705" title="A.D.Petrov">
A.D.Petrov



</doc>
<doc id="20708" url="https://nl.wikipedia.org/wiki?curid=20708" title="Catacombe">
Catacombe

Met catacomben worden in eerste instantie de onderaardse begraafplaatsen in Rome aangeduid. In navolging hiervan zijn ook andere onderaardse begraafplaatsen wereldwijd de naam van catacomben gaan dragen, zoals de Egyptische catacomben van Kom el Shoqafa of die in Parijs.
Algemene beschrijving.
Catacomben bestaan uit ingewikkelde stelsels van onderaardse gangen en vormen ware labyrinten. Ze zijn onder de grond door mensenhanden uitgehakt of -gegraven, vaak om zich te verschuilen of om doden te begraven. In de wanden zijn vaak gaten uitgehakt, waarin de doden werden bijgezet. Deze eenvoudige grafnissen worden "loculi" genoemd en werden afgesloten met een plaat van terracotta of van marmer. Rijkere families hadden vaak eigen grafkamers met rijkelijk versierde wanden. Er zijn onder meer Catacomben in Rome, Napels, Sicilië, Malta en Noord-Afrika, onder meer in Cyrene. In later eeuwen werden ook andere onderaardse kerkhoven en ossuaria als catacomben aangeduid, zoals die te Parijs en Valkenburg.
Rome.
De Catacomben van Rome zijn antieke tunnelstelsels met ondergrondse begraafplaatsen onder en nabij Rome. Het zijn er minstens veertig, waarvan sommige pas in de tweede helft van de twintigste eeuw zijn ontdekt. Er zijn heidense, christelijke en joodse graven te vinden, soms in aparte catacomben, maar vaak ook gezamenlijk.
De ondergrond in Rome bestaat uit zachte tufsteen en het bleek gemakkelijk daarin tunnels uit te houwen, terwijl het gesteente uithardt als het wordt blootgesteld aan lucht. Veel tunnels zijn kilometers lang en ze bestaan soms uit wel vier verdiepingen.
Valkenburg aan de Geul.
In Valkenburg is in een ondergrondse mergelgroeve, de Heidegroeve aan de Plenkertstraat, rond 1908 tot 1913 een waarheidsgetrouwe replica van de belangrijkste delen van de catacomben van Rome gerealiseerd. Deze is nog steeds te bezichtigen.

</doc>
<doc id="20710" url="https://nl.wikipedia.org/wiki?curid=20710" title="François Philidor">
François Philidor

François-André Danican Philidor (Dreux, 7 september 1726 – Londen, 31 augustus 1795) was een Franse schaker, musicus en componist. Als schaker was hij veruit de sterkste van zijn tijd.
Biografie.
Philidor werd geboren in het Franse Dreux. Hij was zoon van een musicus en musiceerde ook zelf. Hij studeerde rechten en was in zijn tijd een van de toonaangevende opera-componisten in Frankrijk. 
In 1745 kwam hij als 19-jarige op verzoek van de Italiaanse musicus Lanza naar Nederland. Hij zou er meewerken aan een aantal concerten, welke Lanza met zijn als harpspeelster bewonderde 13-jarige dochter en de violist Geminiani zou geven. Van dit plan kwam niks terecht door het overlijden van Lanza. Philidor ging toen om aan de kost te komen dammen in de Rotterdamse en Amsterdamse koffiehuizen. Later vestigde hij zich in Den Haag en schaakte daar met de Engelse officieren van het garnizoen. In Rotterdam verdiepte hij zich verder in het schaakspel. 
In 1746 ging Philidor naar Londen en reisde in de jaren daarop regelmatig rond in de West-Europese landen. Philidor overleed in 1795 op 68-jarige leeftijd te Londen. 
Schaker.
Hij was de eerste schaakmeester die het belang van de pionnen inzag. Hij geloofde dat een sterk pionnenfront het middenspel besliste. In zijn boek "Analyse du Jeu des Echecs" toonde hij de sterke en ook de zwakke kant van de pionnen, nadat eerst de stukken ontwikkeld waren. Hij benadrukte de waarde van een geïsoleerde pion, van een dubbelpion en van een achtergebleven pion. Voordien waren die begrippen nog min of meer onbekend in de schaakwereld.
Hij blijft tevens bekend door de opening die naar hem vernoemd is, de Philidorverdediging:
Er zijn maar weinig partijen van Philidor bekend.
Diverse schaakverenigingen in Nederland, waaronder de "Koninklijke Schaakclub Philidor 1847" in Leeuwarden, zijn naar hem genoemd.

</doc>
<doc id="20711" url="https://nl.wikipedia.org/wiki?curid=20711" title="Aarlen">
Aarlen

Aarlen (Frans: "Arlon"; Duits en Luxemburgs: "Arel") is een stad in en tevens de hoofdstad van de Belgische provincie Luxemburg. De stad telt ruim 31.000 inwoners (die Aarlenaars worden genoemd) en is daarmee de kleinste en meest zuidelijke Belgische provinciehoofdstad. Met Tongeren en Doornik wordt Aarlen beschouwd als de oudste stad van België.
Geschiedenis.
Reeds vóór de Romeinse verovering was er een Keltische nederzetting. Het Romeinse stadje "Orolaunum" bevond zich op het kruispunt van wegen die Reims, Trier en Keulen met elkaar verbonden. Bij opgravingen zijn er veel voorwerpen uit de Gallo-Romeinse periode gevonden, waarvan er de nodige in het Archeologisch Museum worden tentoongesteld.
Door het huwelijk van hertog Hendrik I van Limburg met de erfdochter van de graaf van Aarlen kwam het graafschap Aarlen in het bezit van het hertogdom Limburg. Na de dood van Walram III van Limburg in 1226 kwam Aarlen aan zijn jongste zoon, Hendrik V van Luxemburg.
In 1830 nam het groothertogdom Luxemburg deel aan de Belgische Revolutie, behalve Luxemburg-stad, waar het Pruisische garnizoen in de citadel dat verhinderde. Het provinciale bestuur werd daarom in Aarlen gevestigd. Dat bleef zo toen het Verdrag van Londen in 1839, na negen jaar Belgisch bewind, het groothertogdom opsplitste langs taalkundige lijnen. Om strategische redenen werd Aarlen tezamen met het Franstalige westen van Luxemburg aan België toegewezen, ofschoon er in het Land van Aarlen hetzelfde Frankisch-Duitse dialect werd gesproken als in het groothertogdom. De stad Aarlen is in de loop van de 19e eeuw verfranst en de dorpen eromheen geruime tijd later. Veelal verdween het Luxemburgs er in de nasleep van de Tweede Wereldoorlog.
Politiek.
Burgemeesters van Aarlen waren:
Resultaten gemeenteraadsverkiezingen sinds 1976.
&lt;br&gt;
Demografie.
Demografische evolutie van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Cultuur.
In Aarlen en het omringende land was de volkstaal van oudsher het Luxemburgs, dat ook in het aangrenzende Groothertogdom Luxemburg wordt gesproken. In 1990 heeft de Franse Gemeenschap de streektalen op haar grondgebied erkend, waaronder het Luxemburgs, echter zonder verdere maatregelen te nemen. Hoewel in de stad Aarlen de taal bijna uitsluitend door bezoekers uit de streek en het groothertogdom gesproken wordt heeft het gemeentebestuur van Aarlen de afgelopen jaren wel veel straatnamen tweetalig of eentalig Luxemburgs gemaakt. De Duits- en Luxemburgstalige naam van de stad is "Arel"; in het Waals is dit "Årlon". De stad zelf is naast de historische banden ook erg op Luxemburg gericht: veel bewoners werken in de financiele sector in Luxemburg en Luxemburgse inwoners komen er vaak shoppen omwille van de lagere prijzen, met name bij de IKEA in Sterpenich en de meubelboulevards. Dit vertaalt zich dan ook in een naar Waalse maatstaven hogere gemiddelde huizenprijs.
Stedenbanden.
Bitburg, Diekirch en Arlon hebben alle drie deel uitgemaakt van het historische Hertogdom Luxemburg, en liggen in het historische Luxemburgse taalgebied.

</doc>
<doc id="20712" url="https://nl.wikipedia.org/wiki?curid=20712" title="Luxemburgs">
Luxemburgs

Luxemburgs of Letzeburgs ("Lëtzebuergesch") is een taal die in ruimere zin – als variant binnen het Moezelfrankisch – wordt gesproken in het Groothertogdom Luxemburg, rond Aarlen (Frans: "Arlon", Luxemburgs: "Arel"), en in het noorden van Lotharingen, rond Thionville (Luxemburgs: "Diddenuewen"). In deze gebieden samen spreken ongeveer 300.000 personen Luxemburgs. Daarnaast wordt de taal in België rond Sankt Vith (Luxemburgs: "Zënt-Vaït") gesproken, in het oostelijk deel van de Belgische provincie Luxemburg en in een klein stuk van Duitsland, namelijk de westelijke Eifel, rond Bitburg (Luxemburgs: "Béibreg"). Deze taal heet in Luxemburg "Lëtzebuergesch" en wordt door de inheemse bevolking van het Groothertogdom Luxemburg in het dagelijks leven als omgangstaal gebruikt en door een aanzienlijk deel van de daar woonachtige buitenlanders verstaan. In Luxemburg is de taal als algemene omgangstaal en als officiële taal erkend, nochtans in die functie weinig gebruikt. Het Luxemburgs is buiten Luxemburg in en rond Aarlen en Thionville alleen bij de oudere generatie nog in onderling gebruik.
Door de onaangename herinneringen aan de Duitse bezetting in de Tweede Wereldoorlog willen veel Luxemburgers hun taal geen Duits dialect meer noemen. Zij vinden dat Luxemburgs als een aparte taal moet worden beschouwd en hebben daarvoor de erkenning gekregen. De schrijfwijze van het Luxemburgs, die taalhistorisch bij het Duits zou moeten aansluiten, is daarom na de oorlog aangepast aan de Franse klankweergave, zie de voorbeelden hieronder. Nu zijn de verschillen met het Hoogduits inderdaad zo groot dat wie alleen Hoogduits kent (grote) moeite heeft om Luxemburgs te verstaan. Aan de andere kant zijn de verschillen tussen Luxemburgs en Hoogduits geringer dan tussen bijvoorbeeld de standaardtalen Nederlands (een vorm van Nederfrankisch) en Duits (eigenlijk een gestandaardiseerde vorm van Hoogduits). Zelfstandige naamwoorden worden in het Luxemburgs met een hoofdletter geschreven.
Classificatie.
Het Luxemburgs is een Middelduitse en daarmee ook Hoogduitse variëteit van Middelfrankische stam. Sommige classificaties brengen het onder bij het Moezelfrankisch. Samen met het Ripuarisch en het Rijnfrankisch vormt het Moezelfrankisch de westelijke groep van de Middelduitse dialecten. Het Luxemburgs heeft vele eigenaardigheden, zowel op het niveau van de woordenschat als dat van de syntaxis. Bovendien is het sterk beïnvloed door een Romaanse superstraat: ongeveer 5.000 woorden van Franse oorsprong zijn opgenomen in het Luxemburgs.
De oostelijke grens van het Luxemburgse taalgebied is de isoglosse of klankgrens "op/auf" (de zogenaamde Bad Hönninger linie, een klankverschuiving op het woordeinde die het Luxemburgse Frankisch onderscheidt van het Moezelfrankisch). In het zuiden en het westen grenst het Luxemburgs aan Romaanse talen (Lotharings en Waals).
Klankverschuivingen: het Luxemburgse taalgebied ligt in de zogenaamde "Rheinische Fächer" (Rijnlandse waaier; zie ook artikel: Benrather Linie), een in het westen van het Duitse taalgebied gelegen, vrij brede overgangszone tussen de Hoogduitse dialecten enerzijds en de Laagduitse (en Nederlandse) dialecten anderzijds. Onderstaande tabel toont de positie van het Luxemburgs ten opzichte van de belangrijkste isoglossen (klankgrenzen). Het Standaardnederlands en -duits fungeren als ijkpunten. Respectievelijk zijn zij een voorbeeld van een variant die geen enkele van deze klankverschuivingen heeft ondergaan en één die ze allemaal heeft ondergaan. Het Kölsch, dat nauw aan het Luxemburgs verwant is, is een vorm van Ripuarisch en daarmee eveneens een Middelfrankische variant.
Verspreiding.
Luxemburgse varianten worden in twee landen gesproken (Luxemburg en België), daardoor hebben ze hun eigen kenmerken gekregen. Vooral in Luxemburg zelf is er sprake van dialectverschillen.
Luxemburgs in Luxemburg.
In Luxemburg heeft het Luxemburgs in 1984 de status van officiële taal gekregen. Het is een van de drie officiële talen van Luxemburg, naast het Duits en het Frans. 250.000 mensen hebben het Luxemburgs als eerste taal, ongeveer 50.000 als tweede taal. Het is voor de meeste Luxemburgers de moedertaal en speelt een grote rol in de media, het onderwijs en het openbaar bestuur op lager en lokaal niveau. In het hoger onderwijs en de politiek domineert het Frans. In de overige, formelere, sectoren van het openbare leven wordt daarnaast ook het Duits gebruikt, maar dan vooral als geschreven taal. Het Luxemburgs dient in het algemeen als informele omgangstaal.
In tegenstelling tot veel andere minderheidstalen, waarvan het gebruik door jongere generaties vaak sterk terugloopt, handhaaft het Luxemburgs zich goed. In sommige opzichten breidt het gebruik zich zelfs uit: zo wordt in het Luxemburgse parlement geleidelijk aan vaker Luxemburgs gesproken. Daar staat tegenover dat door het grote aantal Franstalige buitenlanders het Luxemburgs vooral in de hoofdstad terrein verliest aan het Frans. Het Luxemburgs speelt geen rol bij de verschillende Europese instellingen waar het Frans en Engels, en in mindere mate het Duits, domineren. De regering heeft aan het Luxemburgs wel een centrale rol toebedeeld in het verwerven van de Luxemburgse nationaliteit. Naast een burgerschapstest dient de aanvrager ook een taaltest van het Luxemburgs af te leggen, de zogenaamde "Sproochentest". Het niveau dat dient behaald te worden, komt overeen met een niveau B1.
Luxemburgs in België.
 In Land van Aarlen, rond de Belgische stad Aarlen (Arlon) wordt van oudsher Luxemburgs gesproken. Het gebruik van de taal zou echter beginnen teruglopen vanaf het midden van de 19e eeuw, eerst in Aarlen zelf dat door zijn rol als provinciehoofdstad een instroom kreeg van eentalig Franssprekenden (ambtenaren, militairen, spoorwegpersoneel etc) en de rol van het Frans als enige officiël taal, vanaf 1880 ook in de gemeenten Aubange en Athus door inwijking van arbeiders voor de staalindustrie die toen ontstond. In de landelijke dorpen bleef het Luxemburgs ondertussen gesproken door de overgrote meerderheid van de bevolking. De grote terugval kwam er als gevolg van de Duitse oorlogsmisdaden en bezettingen tijdens beide wereldoorlogen. Vele inwoners wensten op basis van hun Luxemburgs taalgebruik niet geassocieerd te worden met het Duits of Duitsland wat tot uiting kwam in de resultaten van de laatst gehouden talentelling in 1947. De oprichting in 1976 van de vereniging Arelerland a Sprooch, de erkenning van het Luxemburgs als officiële taal in het Groothertogdom in 1984 en de economische bloei in het buurland hebben voor een zekere kentering gezorgd. In 1990 heeft de Franse Gemeenschap het Luxemburgs onder de naam "Francique" (Frankisch) als regionale taal erkend, zonder dat dit echter geleid heeft tot het toekennen van enige rechten voor het gebruik ervan in het openbaar leven (administratie, onderwijs etc.) Op gemeentelijk vlak zijn er een aantal stappen gezet zoals het invoeren van tweetalige straatnaambordjes (Frans en Luxemburgs). Vele van de Belgische grensarbeiders die dagelijks naar Luxemburg pendelen hebben ondertussen gebruik gemaakt van de taalopleiding die door Arelerland a Sprooch georganiseerd worden om de taal onder de knie te krijgen.
Interne variatie.
Het Luxemburgs kent verschillende dialectvormen, waaronder het "Areler" (rond Aarlen), "Eechternoacher" (Echternach), "Kliärrwer" (Clervaux), "Miseler" (de Moezel), "Stater" (Luxemburg), "Veiner" (Vianden), "Minetter" (in het zuiden van Luxemburg) en "Weelzer" (rond Wiltz). Tussen dorpen kunnen er ook (kleinere) woordenschat- en klankverschillen optreden.
De toenemende mobiliteit van de bevolking en het taalgebruik op radio en televisie leiden ertoe dat het Luxemburgs langzaamaan gestandaardiseerd wordt door de vorming van een Lingua Franca.
Standaardisatie.
Sinds het midden van de 19e eeuw zijn er verschillende voorstellen gedaan om de spelling van het Luxemburgs te standaardiseren. Geen van deze systemen was officieel erkend, tot de "OLO" ("ofizjel lezebuurjer ortografi") aangenomen werd op 5 juni 1946. Deze spelling bood een raamwerk waarbinnen sprekers van alle Luxemburgse variëteiten de woorden konden schrijven zoals ze die zelf uitspraken, eerder dan een enkelvoudige standaardspelling voor elk woord op te leggen. De regels verwierpen uitdrukkelijk verscheidene elementen van de Duitse spelling (bijvoorbeeld het gebruik van "ä" en "ö" en hoofdletters voor zelfstandige naamwoorden). Op dezelfde manier werden er nieuwe beginselen uitgewerkt voor de spelling van Franse leenwoorden.
Deze voorgestelde spelling verschilde zodanig van de bestaande "buitenlandse" standaarden waarmee de bevolking vertrouwd was, dat ze nooit algemene steun verwierf.
Een meer succesvolle standaard kwam voort uit het werk van het comité van specialisten dat belast was met het opstellen van het "Luxemburger Wörterbuch", in vijf volumes uitgebracht tussen 1950 en 1977. Bij de naoorlogse spellingsstandaardisatie werd in eerste instantie gekozen voor een spelling die zich tegenover die van het Hoogduits profileerde en aansluiting zocht bij het Frans. De spellingconventies die aangenomen werden voor dit decennia durende project, legden de basis voor de standaardspelling die officieel werd op 10 oktober 1975. Enkele aanpassingen aan deze standaard werden voorgesteld door het "Conseil permanent de la langue luxembourgeoise" en officieel aangenomen bij de spellinghervorming van 30 juli 1999. Een gedetailleerde uitleg bij de huidige Luxemburgse spelling kan men vinden in Schanen &amp; Lulling (2003).
Verschillen tussen Luxemburgs en Hoogduits.
Het Luxemburgs wijkt van het Hoogduits af door
Klankverschuivingen.
Klankverschuivingen: het Luxemburgse taalgebied ligt in de zogenaamde "Rheinische Fächer" (Rijnlandse waaier), een in het westen van het Duitse taalgebied gelegen, vrij brede overgangszone tussen de Hoogduitse dialecten enerzijds en de Laagduitse (en Nederlandse) dialecten anderzijds.
De meeste medeklinkerverschuivingen van de Hoogduitse dialecten komen in het Luxemburgs ook voor.
Bijvoorbeeld: Waasser in plaats van water, ech in plaats van ik, zéng (uitgespr. tseng) in plaats van tien
Maar de verschuiving van p naar pf heeft het Luxemburgs niet meegemaakt:
Päerd in plaats van Pferd (ook in Limburgs: Päerd) – Appel in plaats van Apfel
Ook bestaan er veel klinkerverschuivingen tussen Hoogduits en Luxemburgs.
Franse leenwoorden.
Sommige Franse leenwoorden zijn op een merkwaardige manier verbasterd, zoals Präbeli (parapluie).
Hoewel er ook in de dagelijkse spreektaal veel Franse leenwoorden voorkomen, zijn die wel heel erg talrijk in het taalgebruik van de politici:
Bijvoorbeeld:
Grammaticale verschillen.
De belangrijkste grammaticale verschillen met het Hoogduits:
Vormleer.
In het Luxemburgs wordt op een bijzondere manier met het zelfstandig naamwoord, bijvoeglijk naamwoord en werkwoorden omgegaan.
Zelfstandig naamwoord.
Omdat het Luxemburgs veel verwantschap heeft met het Duits, heeft het een naamvallensysteem. Daarbij spelen de geslachten een rol, net zoals in vele Zuid-Nederlandse streektalen en Duits.
Naamvallen.
Zoals het Duits kan het Luxemburgs naamvallen aangeven door het lidwoord "den/en", het aanwijzend of bezittelijk voornaamwoord, bijvoorbeeld "mäin" ("mijn"; Duits: "mein"), "dësen" ("deze"; Duits: "diesen"), "keen" ("geen"; Duits: "kein"), of door een bijgesteld adjectief. In het Luxemburgs zijn er nog drie naamvallen in gebruik: de accusatief, die – zoals in het Nederlands – de functie van de nominatief heeft overgenomen, de datief en – in sommige vaste uitdrukkingen – de genitief. De nominatief leeft voort in de persoonlijke voornaamwoorden en in enkele versteende naamwoordgroepen, zoals "der Däiwel" ("de duivel") of "eisen Härgott" ("onze Heer God"). Als men bij andere woordsoorten over "nominatief" spreekt, dan is dat uit het oogpunt van de historische grammatica een accusatief.
Aangezien de genitief niet uitgedrukt wordt, drukt men bezitsrelaties – zoals in het Nederlands – uit met een omschrijving. Concreet gaat het om een combinatie van een datief en een bezittelijk voornaamwoord. In het Duits wordt dit procedé "Genitivumschreibung" genoemd, in het Engels "periphrastic genitive". Het komt ook voor in spreektalig en dialectaal gekleurd Duits en Nederlands. Enkele zeldzame uitzonderingen waarin de genitief bewaard is, omvatten:
Een voorbeeld van de "Genitivumschreibung" is de volgende woordgroep:
Een bijzonderheid van het Luxemburgs is de frequente aanvulling van familienamen met een -s, -sen of -schen als ze voor een voornaam staan, waardoor een genitiefconstructie gemaakt wordt. Deze vorm is ook in het Duits vrij gebruikelijk, althans in verheven taalgebruik.
Het enkelvoud is steeds ongemarkeerd, dat wil zeggen er is alleen een meervoudsuitgang, maar geen enkelvoudsuitgang. In het meervoud maakt men geen onderscheid tussen de geslachten.
Geslachten.
Zoals in het Duits en in vele (vooral zuidelijke) Nederlandse streektalen drukken de Luxemburgse lidwoorden drie geslachten uit: mannelijk ("den"), vrouwelijk ("d’") en onzijdig ("d’"). Het grammaticale geslacht van leenwoorden is in het Luxemburgs meestal gelijk aan dat van het overeenkomende woord in de brontaal, bijvoorbeeld d’ Gare" ("het station"; Frans: la gare"). Erfwoorden hebben normaal hetzelfde geslacht als in het Duits en Nederlands d’ Bréck" ("de brug"; Duits: die Brücke"). Net als in andere talen stemt het grammaticaal geslacht niet noodzakelijk overeen met het natuurlijk geslacht. Een handig hulpmiddel kan het Duits zijn, aangezien Duitse woorden die op een "-e" eindigen, meestal vrouwelijk zijn: "d’Kaz" ("de kat"; Duits: "die Katze"), "d’Bei" ("de bij"; Duits: "die Biene"), "d’Blumm" ("de bloem"; Duits: "die Blume").
Voornaamwoorden.
In onderstaande tabel staan de persoonlijke voornaamwoorden. Merk op dat hier het onderscheid nominatief-accusatief behouden blijft. De vormen tussen haakjes zijn de onbeklemtoonde vormen.
Vergelijk het voor de aardigheid met het Zuid-Limburgs. Vooral nominatief en accusatief vertonen veel overeenkomst met Luxemburgs:
De 2e persoon meervoud wordt ook gebruikt als een beleefdheidsvorm (zoals het Franse "vous", zie ook tutoyeren); in dat geval wordt het voornaamwoord met een hoofdletter geschreven. Naar vrouwen en meisjes kan ook verwezen worden met vormen van het onzijdige (!) voornaamwoord hatt:
Onderstaande twee tabellen geven een overzicht van de lidwoorden en de belangrijkste voornaamwoorden.
Bijvoeglijke naamwoorden.
Bij het bijvoeglijke naamgebruik in het Luxemburgs spelen ook attributief en predicatief een aparte rol. Ook wordt er anders omgegaan met de vergrotende en verkleinende trap.
Predicatief en attributief gebruik.
De morfologie van het Luxemburgs onderscheidt twee gebruiken van het bijvoeglijk naamwoord: attributief en predicatief. Predicatieve adjectieven staan steeds bij een koppelwerkwoord (zoals "sinn", "zijn") en krijgen geen extra uitgang:
Attributieve adjectieven staan voor het zelfstandig naamwoord dat ze beschrijven en krijgen een andere uitgang naargelang hun grammaticaal geslacht, getal en naamval:
Merk op dat het bepaald lidwoord verandert wanneer er een attributief adjectief op volgt: vrouwelijk "d'" wordt "déi" (of "di"), onzijdig "d'" wordt "dat" en meervoud "d'" wordt "déi".
Trappen van vergelijking.
De vergrotende trap wordt in het Luxemburgs meestal analytisch gevormd, dit wil zeggen dat het bijvoeglijk naamwoord in de regel onveranderd blijft (en dus geen "-er" krijgt, zoals in het Nederlands of Duits). Hij wordt daarentegen gevormd wordt door "méi" ("meer") voor de stellende trap te plaatsen (bijvoorbeeld "schéin" → "méi schéin"):
Een uitzondering hierop vormen enkele versteende comparatieven, die niet meer aangevuld worden als trappen van vergelijking:
De Overtreffende trap daarentegen wordt gewoonlijk synthetisch gevormd met de uitgang "-st(en)" (bijvoorbeeld "schéin" → "schéinst"). In attributieve positie gebruikt men uiteraard het beklemtoonde bepaald lidwoord en wordt de overtreffende trap verbogen:
Het predicatieve gebruik van de overtreffende trap herhaalt ofwel de attributieve structuur ofwel omvat het de bijwoordelijke constructie "am" + "-sten" (bv. "schéin" → "am schéinsten"), die ook in het Duits bestaat:
Sommige veel gebruikte bijvoeglijke naamwoorden hebben bijzondere trappen van vergelijking:
Werkwoorden.
Hierbij een opsomming van hoe het Luxemburgs omgaat met regelmatige en onregelmatige werkwoorden. Onderstaande een model hoe er met de regelmatige werkwoorden omgesprongen moet worden. Hetzelfde vindt plaats in het Limburgs.
Regelmatige werkwoorden.
De vervoeging van regelmatige werkwoorden in het Luxemburgs lijkt erg op die van het Duits. Let erop dat de spelling stam – zoals in het Duits – altijd onveranderd blijft (dus: "gewannen" "winnen" → "gewannt" "wint"). Zoals bij de lidwoorden geldt de Eifeler regel: als het volgende woord begint met een medeklinker die niet "h", "n", "d", "z", ou "t" is, verdwijnt de eind-n. In de onderstaande tabel, twee veel voorkomende werkwoorden.
Onregelmatige werkwoorden.
In de onderstaande tabel, twee veel voorkomende werkwoorden met onregelmatige werkwoorden.
Ook hier weer interessant om de overeenkomst met het Limburgs te zien:
Literatuur.
Er bestaat ook een kleine literatuur in de Luxemburgse taal, die overigens wel groeiende is.
Als klassiek werk bij uitstek geldt een (aan de maatschappelijke en politieke toestanden van het Luxemburg van het midden van de 19e eeuw refererende) bewerking van het verhaal van de Vos Reinaarde: "De Rénert" van Michel Rodange.
Duits in Luxemburg.
Het Duits dat in Luxemburg gebruikt wordt ("Luxemburger Hochdeutsch") onderscheidt zich door enkele opvallende begrippen van het Hoogduits in de Bondsrepubliek Duitsland. Daarnaast zijn er afwijkingen in de grammatica. In onderstaande tabel staan een aantal typische Luxemburgse uitdrukkingen:
Verdere aanduidingen over het gebruik van de Hoogduitse schrijftaal in Luxemburg zijn te vinden in het "Variantenwörterbuch des Deutschen". Als bronnen dienden hierbij in het bijzonder krantenuittreksels uit de Duitstalige pers in Luxemburg, naast Luxemburgse websites.
Enkele woorden.
Een voorbeeld van enkele veel gebruikte woorden in het Luxemburgs.
Franse invloed.
Enkele leenwoorden uit het Frans.
Externe links.
Een overzicht van diverse externe links over de taal het Luxemburgs.

</doc>
<doc id="20713" url="https://nl.wikipedia.org/wiki?curid=20713" title="Sigrid Koetse">
Sigrid Koetse

Sigrid Koetse (Haarlem, 6 september 1935) is een Nederlandse actrice, haar moeder was Fins.
Loopbaan.
Koetse volgde na de HBS de toneelschool in Amsterdam. Zij studeerde in 1955 als beste van haar klas af en won daardoor de Top Naeffprijs. Koetse speelde vervolgens jarenlang in de toneelgroep de Nederlandse Comedie en later voor het Publiekstheater en Toneelgroep Amsterdam. In 1988 kreeg ze een Theo d'Or voor haar rol in "Bakeliet". In 1997 speelde ze in de Nederlandse versie van het theaterstuk "Master Class" van Terrence McNally de rol van Maria Callas. In 2006 speelde ze voor een korte periode in Goede tijden, slechte tijden. Ze speelde 2 seizoenen lang in de komedie Bergen Binnen.
Privé.
Op 2 juni 1960 huwde ze in Haarlem met acteur-regisseur Jan Retèl. Ze kregen twee dochters, onder wie actrice Sjoera Retèl.
Onderscheidingen.
In 1996 werd Sigrid Koetse benoemd tot Ridder in de Orde van Oranje-Nassau wegens haar 40-jarige carrière binnen het Nederlandse toneel.

</doc>
<doc id="20714" url="https://nl.wikipedia.org/wiki?curid=20714" title="Theo d'Or">
Theo d'Or

Theo d'Or is een Nederlandse toneelprijs. De prijs bestaat sinds 1955 en wordt jaarlijks uitgereikt door de Vereniging van Schouwburg- en Concertgebouwdirecties. De naam is een herinnering aan de fameuze Nederlandse actrice Theo Mann-Bouwmeester.
Geschiedenis.
Tussen 1955 en 2023 werd de Theo d'Or jaarlijks uitgereikt aan een vrouwelijke actrice voor de beste vrouwelijke hoofdrol gedurende een seizoen. De prijs was de pendant van de Louis d'Or, de jaarlijkse prijs voor beste mannelijke acteur. 
Sinds 2024 worden de Theo d’Ors genderneutraal uitgereikt, in drie categorieën, met elk vier nominaties: 
De Louis d'Or, de Arlecchino en de Colombina (de laatste twee voor ondersteunende rollen) worden niet meer uitgereikt sinds 2024.

</doc>
<doc id="20716" url="https://nl.wikipedia.org/wiki?curid=20716" title="Ellen Vogel">
Ellen Vogel

Ellen Marie Elze Anthing Vogel (Den Haag, 26 januari 1922 – Amsterdam, 5 augustus 2015) was een Nederlands actrice.
Biografie.
Vogel was lid van de patricische familie (Anthing) Vogel en werd geboren als dochter van de voordrachtskunstenaar (Louis) Albert Vogel senior en de voordrachtskunstenares Ellen Buwalda, bekend onder de artiestennaam Ellen Vareno. Haar broer Albert en zusje Tanja gingen beiden ook aan het toneel.
Vogel ging in 1942 naar de toneelschool, debuteerde in 1945 bij Comedia en speelde vanaf 1950 tot 1971 bij de Nederlandse Comedie. Daarnaast was zij veelvuldig in films en op de televisie te zien. In 1961 kreeg zij de Theo d'Or voor haar rollen in "Kasteel in Zweden" en "Joseph in Egypten".
Bij haar vijftigjarig jubileum in 1995 werd Vogel "grande dame" van het Nederlandse theater genoemd, een officieuze titel die voorheen was weggelegd voor Mary Dresselhuys. Op zondag 29 november kreeg zij de Blijvend Applaus Prijs 2009 uitgereikt.
Ter gelegenheid van haar 85e verjaardag verscheen een website met video- en audiomateriaal en werd het boek "Ellen Vogel" over haar leven en werk uitgegeven. Het boek was geschreven door Tonko Dop en Anneke Muller.
Ellen Vogel is getrouwd geweest met acteur Hans Tobi, met wie ze in 1946 een zoon kreeg. Na haar echtscheiding van Tobi in 1949 woonde ze tot 1955 samen met regisseur Fons Rademakers. Sinds 1976 was ze gehuwd met Jimmy Münninghoff. Hij stierf in juni 2012 op 86-jarige leeftijd.
Ellen Vogel overleed in 2015 op 93-jarige leeftijd. De crematieplechtigheid vond plaats op Westgaarde in Amsterdam.

</doc>
<doc id="20717" url="https://nl.wikipedia.org/wiki?curid=20717" title="Katakomben">
Katakomben



</doc>
<doc id="20718" url="https://nl.wikipedia.org/wiki?curid=20718" title="Kwalitatief kenmerk">
Kwalitatief kenmerk

In de statistiek is een kwalitatief kenmerk een kenmerk dat niet in een getal is uit te drukken. Voorbeelden van kwalitatieve kenmerken zijn kleuren, geuren, rangordes en dergelijke. Onderscheid kan worden gemaakt tussen schikbare (ordinale) en niet-rangschikbare (nominale) kwalitatieve kenmerken. Geuren zijn bijvoorbeeld niet rangschikbaar, maar loonschalen wel.

</doc>
<doc id="20719" url="https://nl.wikipedia.org/wiki?curid=20719" title="Kwantitatief kenmerk">
Kwantitatief kenmerk

Kwantitatieve kenmerken (een statistisch begrip) zijn kenmerken die in getallen kunnen worden uitgedrukt. Voorbeelden zijn het aantal zandkorrels op het strand, of de snelheid van een auto. Een onderscheid kan nog worden gemaakt tussen continue en discrete kwantitatieve kenmerken. Aantallen zijn bijvoorbeeld discreet, een snelheid is continu.
Een ander onderscheid is dat van interval- en ratiomeetniveau. Interval wil zeggen dat twee metingen kwantitatief vergeleken kunnen worden maar er is geen absoluut nulpunt zoals bij het ratiomeetniveau. Als de temperatuur bijvoorbeeld stijgt van 10 naar 20 graden Celsius is het niet twee keer zo warm. Variabelen zoals lichaamslengte, aantallen, temperatuur in kelvin en snelheden hebben daarentegen wel een nulpunt.

</doc>
<doc id="20721" url="https://nl.wikipedia.org/wiki?curid=20721" title="Kwantitief kenmerk">
Kwantitief kenmerk



</doc>
<doc id="20723" url="https://nl.wikipedia.org/wiki?curid=20723" title="Nicotine">
Nicotine

Nicotine is een organische verbinding die in een relatief hoge concentratie voorkomt in de tabaksplant ("Nicotiana tabacum") en in gedroogde tabak. Deze plant is genoemd naar Jean Nicot. Nicotine werd voor het eerst geïsoleerd door twee Duitse chemici, Posselt en Reimann in 1828. In 1895 werd de structuurformule van nicotine bepaald door Adolf Pinner.
Nicotine komt niet alleen voor in tabak, maar ook in allerlei planten die tot de nachtschadefamilie behoren, zoals onder andere tomaten, aardappelen, en aubergine. Nicotine komt ook voor in de bladeren van de cocaplant ("Erythroxylum coca").
Nicotine behoort tot de meest verslavende stoffen. Het is een van de voornaamste oorzaken van de verslavende maar ook verdovende werking van roken, met vaak ook juist weer een stimulerende (opwekkende) werking. Als de drug is uitgewerkt ontstaan ontwenningsverschijnselen. 
Chemische en fysische eigenschappen.
De stof is een hygroscopische, kleurloze, olieachtige vloeistof die zeer goed mengbaar is met water. De stof kan uit tabak getrokken worden door de bladeren 12 uur in water te weken, waarna de nicotine boven komt drijven. De stof smaakt bitter en is sterk alkalisch. Het vormt met een zuur een zout.
Bij verhoogde temperatuur verdampt de nicotine gemakkelijk waardoor het geïnhaleerd kan worden, bijvoorbeeld vanuit een sigaret. In contact met lucht verkleurt de stof bruinachtig.
Etymologie.
Nicotine is een zwaar vergif dat aanvankelijk werd gezien als een geneesmiddel. Het werd gepropageerd door Jean Nicot. Een zekere André de Thevet zou de tabaksplant in 1555 hebben meegenomen van een reis naar Amerika. Daar werden de bladeren sinds mensenheugenis gerookt, gesnoven en gepruimd. Columbus beschreef deze gewoonte al in 1491. Toen Nicot ambassadeur in Lissabon werd, was tabak of petun daar net in opmars. De overlevering wil dat Nicot de plant met een aanbeveling opstuurde aan Catharina de' Medici, de Franse koningin. Vanuit Frankrijk veroverden de plant, het roken, snuiven en het pruimen daarna in razend tempo heel Europa. Pas in het begin van de 19e eeuw werd duidelijk hoe giftig nicotine is. Van Dale geeft als voorbeeldzin: ‘Een druppel nicotine is voldoende om een volwassen hond te doden.'
Biologie van nicotine.
Nicotine behoort tot de alkaloïden, een groep heterocyclische verbindingen waartoe ook genotsmiddelen zoals cafeïne en cocaïne behoren. Ook in de geneeskunde gebruikte stoffen zoals morfine en codeïne zijn alkaloïden.
In het droge gewicht van een tabaksplant zit 0,3 tot 5% nicotine. Nicotine wordt door de plant gemaakt in de wortels. De nicotine hoopt zich echter op in de bladeren. Met nicotine verweren planten zich tegen vraat van insecten en planteneters. Het zenuwstelsel van veel insecten is waarschijnlijk erg gevoelig voor de neurotoxische werking van nicotine. Insecticiden als imidacloprid zijn chemisch en farmacologisch verwant aan nicotine.
Nicotine-eter.
De rups van de tabakspijlstaart ("Manduca sexta"), een nachtvlinder, is bestand tegen nicotine uit de tabaksplant. De rups kan, in tegenstelling tot andere insecten, de tabaksplant vrijelijk aanvreten. De rups heeft zelfs een voorkeur voor deze plant en slaat de nicotine op in zijn lichaam. Daardoor wordt de rups onaantrekkelijk voor zijn natuurlijke vijanden.
De tabaksplant heeft een afweermechanisme tegen de vraat door de tabakspijlstaartrups. Als de plant in aanraking komt met het speeksel van de rups doordat deze van de plant eet, maakt de tabaksplant bepaalde geurstoffen aan waar roofinsecten op af komen. Deze vijanden van de tabakspijlstaart eten niet de rups zelf, maar parasiteren op de eitjes die de vlinder op de plant gelegd heeft. Ook hebben deze geurstoffen tot gevolg dat de tabakspijlstaart minder eitjes gaat leggen.
Opname en afbraak van nicotine door de mens.
De hoeveelheid nicotine die met tabaksrook wordt geïnhaleerd is vrij klein, omdat de stof grotendeels wordt vernietigd door de hitte. Toch is dit voldoende om direct effecten van de stof te ervaren.
Nicotine kan op drie manieren in het lichaam terechtkomen:
Als nicotine in het lichaam terechtkomt, wordt het al snel verspreid door de bloedsomloop. De stof komt hierbij ook in de hersenen terecht. Dit duurt gemiddeld 7 seconden.
Nicotine verlaat het lichaam deels direct via de nieren. Het grootste deel wordt echter afgebroken in de lever, waarbij nicotine wordt omgezet in cotinine.
Effecten van een hoge dosering - giftigheid.
Nicotine is een krachtig zenuwgif, vooral voor insecten. Het zit dan ook in verschillende insecticiden. Ook voor mensen is nicotine giftig: een sigaar bevat bijvoorbeeld voldoende nicotine om een kleuter te doden als de kleuter de sigaar op zou eten.
Nicotine veroorzaakt onder andere hoge bloeddruk en atherosclerose (beschadiging en vernauwing van de bloedvaten). Het is niet aangetoond dat nicotine kankerverwekkend zou zijn. Roken veroorzaakt kanker door de duizenden andere schadelijke stoffen die in de rook aanwezig zijn. Er is echter wel aangetoond dat nicotine de apoptose vertraagt, de vernietiging van ongewenste cellen in het lichaam. Omdat veel gemuteerde of beschadigde cellen die zich tot kankercel kunnen ontwikkelen in een vroeg stadium door apoptose worden vernietigd, denkt men, zeker in combinatie met de talloze carcinogene stoffen in tabaksrook, dat nicotine wel bijdraagt aan het ontstaan van kanker. Bovendien is de uiterst verslavende werking van nicotine een belangrijk aspect waarom mensen blijven roken. Daarom is de nicotine in sigarettenrook medeverantwoordelijk voor het zeer grote aantal ziekten als gevolg van roken, onder andere vrijwel alle vormen van kanker.
In hoge dosis zorgt nicotine voor misselijkheid en braken. De LD50 bedraagt 3 mg/kg voor muizen.
De algemeen geaccepteerde fatale dosering voor mensen bedraagt 40-60 milligram. Echter lijkt deze notie niet gebaseerd te zijn op adequaat onderzoek en ligt de daadwerkelijk fatale dosering bij volwassenen op minimaal 500 milligram. Nicotinevergiftiging kan leiden tot overlijden door verlamming van de ademhaling.
Roken en nicotine.
Tabak bevat duizenden schadelijke stoffen. Een van die stoffen is nicotine, die het prettige gevoel geeft waardoor mensen telkens weer een nieuwe sigaret opsteken. Dit vanwege het feit dat nicotine al zeer snel een licht gevoel van ontwenning geeft, dat de roker ervaart als 'trek in een sigaret'.
Nicotine kan een roker zowel opwekken als ontspannen, afhankelijk van de dosis. Het opheffen van de lichte hunkering naar het middel (door verslaving) speelt hierbij een grote rol. Dit tweezijdig effect is ook bekend van andere stoffen, het komt bijvoorbeeld ook voor bij alcohol. Het eerste drankje werkt ontremmend en stimulerend, maar wie meer drinkt wordt door alcohol verdoofd. Bij een eerste gebruik van nicotine wordt snel adrenaline geproduceerd door het lichaam. Een aantal effecten van nicotine wordt dan in feite veroorzaakt door de adrenaline. Nicotine bindt vooral aan de acetylcholine receptoren in de hersenen. Acetylcholine is een neurotransmitter die impulsoverdracht naar spieren, maag en darmen activeert. Nicotine breekt slecht af in de synaps tussen 2 zenuwuiteinden en overstimuleert de acetylchlorine receptoren. Acetylchlorine speelt een belangrijke regulerende rol in de dopamine regulatie, die een belangrijke rol speelt in het beloningssysteem en cognitieve systeem van de hersenen. Nicotine verstoort dit evenwicht.
Bij langdurige blootstelling aan nicotine worden de receptoren tijdelijk minder gevoelig en komen er tegelijk ook meer receptoren bij (tolerantie). Bij niet roken worden de receptoren weer gevoelig en dit leidt tot overstimulatie van de neuronen en ontwenningsverschijnselen. Tijdens en na het roken functioneren de hersenen weer op normaal niveau.
Nicotine blokkeert tevens het vrijkomen van het hormoon insuline. Hierdoor wordt glucose minder snel opgenomen omdat insuline immers zorgt voor de opname van glucose in de cellen. Omdat de hersenen vervolgens 'zien' dat er nog voldoende glucose aanwezig is in het bloed, treedt er ook minder snel eetlust op. Om deze reden zijn er soms mensen die graag gaan roken om gemakkelijker slank te kunnen blijven. Bovendien is het zo dat mensen die stoppen met roken vaak last hebben van gewichtstoename, omdat ze de hoeveelheid eetlust die een niet-roker heeft niet meer gewend zijn.
Het stimulerende of juist ontspannende effect van nicotine is een van de vele factoren die het plezier van roken uitmaken. De hoofdfactor is in feite dat de lichamelijke en geestelijke hunkering naar nicotine wordt opgeheven door het roken van bijvoorbeeld een sigaret. Een niet-roker zal zich daarom ontspannener voelen dan een roker, want roken kan stress dus juist verergeren. Nicotine verhoogt ook de hartslag.
Naast bovengenoemde effecten wordt bij roken ook het dopamineniveau verhoogd. Roken belemmert het enzym monoamine oxidase (MAO), dat verantwoordelijk is voor de afbraak van neurotransmitters zoals dopamine. Men denkt echter dat andere stoffen dan nicotine in sigarettenrook hier verantwoordelijk voor zijn.
Verslavende werking.
Het roken van een enkele sigaret, leidt tot een kick in het brein via het beloningssysteem. Dat systeem is gebouwd om gedrag te versterken via het afgeven van dopamine. Zo laat dopamine een spoor na in de hersenen, versterkt gedrag dat aangenaam is en stimuleert om dit gedrag te herhalen. Nicotine veroorzaakt zo afhankelijkheid en een hardnekkige psychologische verslaving. Ook kan nicotine de afgifte van de remmende, inhiberende GABA neurotransmittor tijdelijk blokkeren en daardoor het effect van de dopamine in de hersenen verlengen. De verslavende werking is gelijksoortig aan die van sommige harddrugs als heroïne of cocaïne.
Nicotineverslaving bouwt zich bij adolescenten op in gemiddeld 2 à 3 jaar: van experimenteren, naar regelmatig licht roken, naar verslavend dagelijks roken. Het sterk verslavend karakter komt door de vele dagelijkse herhalingen van een lage dosis extra dopamine en het onbewust koppelen (het aanleren aan de hersenen) aan andere dagelijks herhalend gedrag, zoals een kop koffie drinken, babbelen, een glas wijn drinken of tv kijken.
Stoppen met het gebruik van nicotine veroorzaakt ontwenningsverschijnselen door onder andere een tekort aan de neurotransmittor glutamaat. Er ontstaan verschijnselen zoals anhedonie, agitatie, hoofdpijn, angstgevoelens, cognitieve stoornissen en slaapverstoring. Deze symptomen hebben een piek na ongeveer 2-3 dagen, en verdwijnen meestal na 2-3 weken omdat de nicotine dan voor meer dan 90% uit het lichaam verdwenen is. Eigenlijk ervaart een regelmatige roker dagelijks ontwenningsverschijnselen, omdat de nicotine-inname op een gegeven moment niet genoeg meer is na jarenlang roken. De ontwenningsverschijnselen worden versterkt door de geestelijke verslaving aan nicotine. Men hoeft niet per definitie zware verschijnselen te krijgen, mits men onder andere beschikt over de juiste kennis. 50% van de stoppers hervalt binnen 1 week, 75% binnen 6 maanden. Ongeveer 6 % van stoppers rookt na een jaar nog steeds niet. Mensen die stoppen na een sessie van een Allen Carr-kliniek of na het (meerdere malen) lezen van zijn boek(en), hebben ongeveer viermaal zoveel kans na 13 maanden nog steeds gestopt te zijn volgens onderzoek door de Rijksuniversiteit Groningen.
De menselijke autonome en centrale zenuwstelsels bevatten receptoren die gevoelig zijn voor nicotine. Deze receptoren gaan als ze aan nicotine worden blootgesteld vragen om meer. Bovendien neemt het aantal receptoren toe naarmate iemand langer rookt. Daarnaast wordt het aantal receptoren door erfelijkheid bepaald. Als iemand stopt met roken, blijven de receptoren om nicotine vragen waardoor de drang om weer te roken ontstaat. Als iemand voldoende lang gestopt is, houden de receptoren daarmee op. Zodra echter weer een sigaret wordt opgestoken, gaan de receptoren als vanouds opnieuw om nicotine vragen.
De hoeveelheid nicotine die door roken van tabak in het lichaam terechtkomt hangt van een aantal factoren af:
Om de gezondheidsrisico's van roken te verminderen zijn er "light"-sigaretten op de markt gebracht, die een lagere hoeveelheid nicotine bevatten. Onderzoek wijst echter uit dat omdat de behoefte van de roker aan nicotine gelijk blijft, de roker van deze light-sigaretten meer zal roken, dieper zal inhaleren, de sigaret verder zal oproken en/of de perforaties in het filter zal dichtdrukken. Dit om maar minstens dezelfde hoeveelheid nicotine te kunnen inhaleren en daarmee automatisch ook minstens dezelfde hoeveelheid overige schadelijke stoffen.
Bij gebruik van pruimtabak of snuiftabak, die in de mond wordt gehouden tussen de lip en het tandvlees, wordt veel meer nicotine in het lichaam opgenomen dan bij roken. Ook deze vormen van gebruik zijn zeer verslavend.
Ondanks de sterk verslavende werking is de e-sigaret vrij verkrijgbaar in Nederland, echter met een aantal restricties zoals een minimum leeftijd van 18 jaar, geen smaakjes (behalve tabakssmaak) en geen online verkoop.
Nicotine tijdens zwangerschap.
Als de moeder rookt, bereikt de nicotine de ongeboren baby via de placenta. De effecten van de mindere hoeveelheid zuurstof en meer koolstofmonoxide op de foetus lijken echter ernstiger dan het effect van nicotine, maar ook de nicotine is schadelijk. Daarom is het zeer aan te raden om te stoppen met roken en geen nicotinepleisters, -kauwgom, -mondsprays of neussprays te gebruiken tijdens de zwangerschap. Ook tijdens de periode waarin borstvoeding wordt gegeven wordt het gebruik van nicotine sterk afgeraden.
Therapeutische toepassingen.
In een aantal situaties blijkt roken een therapeutische werking op patiënten te kunnen hebben. Dit worden wel "Smoker’s Paradoxes" genoemd. Deze therapeutische werking wordt voornamelijk aan nicotine toegeschreven. Vaak wordt de feitelijke werking niet of niet geheel begrepen.
Studies hebben aangetoond dat rokers minder revascularisatie behoeven na percutane coronaire interventie. Rokers lopen een sterk verminderd risico op colitis ulcerosa en stoppen met roken blijkt deze bescherming teniet te doen. Roken beïnvloedt de vorming van kaposisarcoom.
Uit onderzoek is gebleken dat de meerderheid van mensen met schizofrenie tabak consumeert. Schattingen van dat aantal variëren tussen 75 en 90%. Men meent dat mensen met schizofrenie zichzelf zo een medicatie toedienen en er meer profijt van hebben dan gezonde personen.
Er wordt onderzoek gedaan naar de behandeling met nicotine van een aantal aandoeningen zoals ADHD, de ziekte van Parkinson en de ziekte van Alzheimer door nicotine of de afbraakproducten ervan. Er bestaan ook indicaties dat roken door mensen met epilepsie voor een hogere frequentie van epileptische aanvallen zorgt, er bestaat echter nog onvoldoende bewijs (evidence synthese) voor de interactie tussen epilepsie, de epileptische aanvallen en nicotine.
De belangrijkste therapeutische toepassing van nicotine is echter de behandeling van nicotineafhankelijkheid. Door een gecontroleerde dosis nicotine toe te dienen aan de patiënt, bijvoorbeeld via kauwgum, pleisters of neusspray of mondspray, kan men de afhankelijkheid van het roken verminderen. Hierbij werkt kauwgum snel en kort. Een pleister werkt langzamer en geleidelijker. De nicotinevervangers zijn sinds 1983 op de Nederlandse markt. Overdosering kan een probleem zijn, met een mondspray bijvoorbeeld is de kans daarop reëel. Bij overdosering wordt men eerst misselijk, vervolgens kan men gaan braken en heel duizelig worden. 
Veel van de hierboven genoemde nicotineproducten zijn bij de drogist te verkrijgen. Deze producten zijn relatief duur. Men dient zelf de discipline op te kunnen brengen om de dosis geleidelijk aan te verlagen, anders blijft de nicotineafhankelijkheid bestaan. 
Sommige ziekenhuizen hebben een rookpoli waar men terechtkan voor hulp bij stoppen met roken. Er worden tests verricht om bijvoorbeeld longziekten als gevolg van roken op te sporen. Verder is er begeleiding en worden er recepten uitgegeven voor nicotinepleisters of antirookmedicatie welke (deels) vergoed worden vanuit de zorgverzekering. Deze vergoeding is afhankelijk van het land waarin de verzekerde woont en hoe deze verzekerd is. 
De term nicotinevervanger kan tot verwarring leiden. Bij de meeste nicotinevervangers wordt niet nicotine door een andere stof vervangen, maar wordt de bron waarmee men nicotine tot zich neemt vervangen door een andere bron. Dit verandert op zich niets aan de nicotinebehoefte. Hoewel het vervangen van de bron niet direct iets verandert aan de nicotinebehoefte, is het wel zo dat deze alternatieve bronnen van nicotine in verschillende sterktes komen of eenvoudiger te doseren zijn dan bij het gebruik van tabaksproducten. Hierdoor kan men zelf de nicotine inname afbouwen.
Een nicotinevervanger is de e-sigaret (vaak "vape" genoemd), die echter net als de "gewone" sigaret vele schadelijke stoffen bevat en onder andere ook zeer kankerverwekkend is. Andere onderzoeken tonen aan dat de e-sigaret voor sommige zwaar verslaafde rokers mogelijk een effectieve methode zou kunnen zijn om te stoppen met het roken van tabakssigaretten. Het aantal giftige stoffen dat via de damp van een e-sigaret wordt geïnhaleerd zou vele malen kleiner zijn dan bij het roken van tabak, terwijl wel de nicotine op een aan het roken gelijkende manier kan worden genuttigd. In 2024 blijkt dat echter onjuist uit onderzoek, en wordt bijvoorbeeld ook duidelijk dat bij gebruik van e-sigaretten de kans op "gewoon" roken groter wordt (met name bij jongeren) en dat vapes vaak juist veel meer nicotine bevatten dan "gewone" sigaretten. Volgens het factsheet van het RIVM, waarin diverse studies worden samengevat, verschillen de samenstelling van de vloeistoffen per fabrikant sterk, evenals de afgifte per e-sigaret door onder andere sterk uiteenlopende verdampingstemperatuur. Door verbranding kunnen toxische en kankerverwekkende stoffen ontstaan bij gebruik die vooraf niet in de vloeistof aanwezig waren.
Nicotine wordt - illegaal - gebruikt voor de bestrijding van bloedluis bij pluimvee. In 2005 nam de Algemene Inspectiedienst in Nederland 1000 liter nicotine in beslag bij een ontsmettingsbedrijf. Omdat een aantal andere middelen tegen bloedluis zijn verboden, grijpen de kippenfokkers naar nicotine. In 2006 publiceerde het Rijksinstituut voor Volksgezondheid en Milieu een rapport betreffende de risicobeoordeling van de aanwezigheid van nicotine en cotinine in leghennen en eieren. De conclusies in dit rapport zijn:

</doc>
<doc id="20724" url="https://nl.wikipedia.org/wiki?curid=20724" title="Green Dream">
Green Dream

Green Dream was een Maastrichtse rockband.
Sinds de oprichting in 1990 bracht de band drie cd's en een ep uit en trad ze veel op, zowel in binnen- als buitenland. Na een bezettingswisseling won de band in 2002 de prestigieuze, internationale popprijs "Euregio Premier League". In 2007 werd besloten om te stoppen met Green Dream en verder te gaan onder de naam "Moons of Neptune".

</doc>
<doc id="20725" url="https://nl.wikipedia.org/wiki?curid=20725" title="Ongenode Gaste">
Ongenode Gaste

Ongenode Gaste, sinds 2011 opererend als Peter Beeker &amp; Ongenode Gaste, is een rockband uit de Limburgse plaats Venlo en bestaat uit zanger/gitarist Peter Beeker, bassist Vincent van Haperen, drummer Jim Geurts, gitarist Jesper Driessen en hammondspeler Dick Franssen (Alquin). De "Gaste" spelen enkel en alleen eigen muziek, waarbij de teksten geheel in Venloos dialect zijn.
Geschiedenis.
De band bracht reeds zes albums, een aantal singles en een ep uit. Daarnaast bracht Beeker ook nog een solo-album uit. Ook verzorgde ze in 2001 de after-show van de Black Crowes in de Amsterdamse zaal Paradiso. Zanger Peter Beeker stond in november 2002 in de finale van de Grote Prijs van Nederland, en speelde in de categorie singer/songwriters drie akoestische nummers. Die nummers verschenen later op het Ongenode Gaste album 'Veur dees Nach'.
De Black Crowes is ook een groep waarmee de Ongenode Gaste qua stijl wel verwantschap voelen. Andere invloeden zijn onder meer Steve Earle, Ryan Adams, Rolling Stones en Wilco.
In 1999 bracht het platenlabel van de Amsterdamse popzaal Paradiso een single uit van de band. Het nummer 'Dees stad is te klein' kreeg landelijk enige airplay. Het eerste Album 'Arizona Stop' verscheen in 2000. Het werd uitgebracht op het Sky label van platenmaatschappij Telstar (Johnny Hoes).
De Ongenode Gaste bestond toen uit Peter Beeker zang/gitaar, Bas Vosbeek leadgitaar, Jan Willem Eleveld bas en Sander Hendrikx drums. Tussen 2002 en 2003 verlaat mede-oprichter Bas Vosbeek de band. Sander Hendrikx volgt enige tijd later.
Met vervanger John Snels (Vengeance) op drums gaan Beeker en Eleveld enige tijd als trio verder. In 2003 produceren de Ongenode Gaste met BJ Baartmans het tweede album "Veur Dees Nach". Gastmuzikanten zijn Dick Franssen (Alquin) op Hammondorgel, Mike Roelofs (Mo'Jones, Arno Adams) op keyboards en Sjoerd Rutten op percussie.
Bassist Jan Willem Eleveld verlaat voor de verschijning van "Veur Dees Nach" de band. Het album wordt in januari 2004 in Perron 55 te Venlo gepresenteerd. Bassist Gerald van Beuningen (Nancy works on payday) maakt vanaf dat moment deel uit van de Ongenode Gaste. Drummer John Snels verlaat de Ongenode Gaste in 2005. Pascal Hoeken van de Roermondse band Sniffer vervangt hem. Het album 'Veur dees Nach' behaalt een hoge notering in de Limbo top 10. Zij krijgt regelmatige airplay op diverse radiostations, diverse optredens en goede kritieken in Nederland en België.
Vanaf 2007 tot 2009 bestaat de band naast Beeker uit bassist Marcel Mullenders en oudgediende drummer Sander Hendrikx. Samen nemen ze het album Raas op in Perron 55 in Venlo. Ook werd er een single ('Valentijn') opgenomen in studio (Leons Farm in de Boekend (L)). Deze single is (nog) nooit uitgebracht, maar het nummer Valentijn verscheen later wel, in een andere uitvoering, op het album Exota (2013).
In maart 2007 verschijnt de solo-debuut-ep van Beeker 'Dit Is Legaal', opgenomen met producer BJ Baartmans, met o.a. Erwin Nyhoff (The Prodigal Sons) op gitaar.
In 2011 verschijnt het album "Peter Beeker &amp; Ongenode Gaste", waarop de band voor het eerst in de huidige bezetting te horen is. Om het nieuwe begin aan te duiden die de nieuwe band en het nieuwe album voor Beeker betekenen, wordt de bandnaam gewijzigd in Peter Beeker &amp; Ongenode Gaste en is het album "self-titled", zoals dat ook vaak voorkomt bij debuutalbums.
Het album wordt in twee dagen opgenomen bij Steve Nijssen's Studio Trumpercussion te Venlo. Het wordt door Nijssen samen met Ongenode Gaste-bassist Vincent van Haperen geproduceerd en gemixt. Peter Beeker &amp; Ongenode Gaste brengen het album uit op hun eigen, nieuwe opgerichte label Woo-Hoo Records, op zowel CD als LP.
Er verschijnen van het album "Peter Beeker &amp; Ongenode Gaste" twee singles met videoclips: De eerste single is Door Ut Stof Neet Mier (2011), met een door Rob Hodselmans geregisseerde clip, opgenomen in het toen nog bouwvallige Nedinscogebouw. De tweede single is Radiostilte (2012), met een clip geregisseerd door Louk Voncken.
In 2013 verschijnt het album Exota. Voor de opname van dit album bouwen Peter Beeker &amp; Ongenode Gaste zelf een studio in de concertzaal van Perron 55 te Venlo. Het album wordt geproduceerd door bassist Vincent van Haperen, die bijgestaan wordt door de Haagse studiotechnicus Bart Schatteleijn. Het album wordt gemixt door Van Haperen en Schatteleijn in Sing Sing Studio's in het Friese Metslawier.
Exota verschijnt bij REMusic Records. Bij dit label is ook DeWolff getekend. Ter promotie van Exota gaan Peter Beeker &amp; Ongenode Gaste in april en mei 2013 samen met DeWolff op een landelijke clubtoer.
De tour met DeWolff resulteert in het album Gaste Live. Dat verschijnt in 2014.
De bandnaam verandert in 2015. In dezelfde samenstelling treedt het vijftal op als Ongenode Gaste.
In 2016 komt er een einde aan de samenwerking en stopt de band onder de huidige bezetting. Ongenode Gaste is verleden tijd en Peter Beeker gaat Solo verder.
Eind 2016 vormt hij een nieuwe band met de naam Koblenz 

</doc>
<doc id="20726" url="https://nl.wikipedia.org/wiki?curid=20726" title="Tabak">
Tabak

Tabak is een product afkomstig van de bladeren van de tabaksplant ("Nicotiana tabacum)" of verwante soorten zoals de boerentabaksplant "(Nicotiana rustica)", dat als genotmiddel wordt gerookt, gekauwd (gepruimd) en gesnoven.
De tabaksplant is een eenjarige plant, die in het algemeen op grote plantages wordt verbouwd, zie hiervoor het artikel tabaksteelt.
Rookbare vormen van tabak zijn shag, sigaretten, sigaren en pijptabak; voor het snuiven wordt tabak tot snuiftabak gemalen en om te kauwen als pruimtabak verkocht. Verreweg de meeste tabak wordt echter als sigaretten geconsumeerd. Eind 19e eeuw en begin 20e eeuw was het pruimen en snuiven van tabak de populairste vorm van tabaksgebruik in de westerse wereld. In 2017 waren er in Nederland 19.420 doden door gebruik van tabak, dat is 53 per dag, waarvan ongeveer 8600 stierven aan longkanker en 5200 aan COPD.
Geschiedenis.
Etymologie.
Het woord "tabak" wordt gebruikt voor de benaming van zowel de plant als het product van de plant. Het woord komt van het Spaanse "tabaco", de Spanjaarden waren immers de eerste Europeanen die met de tabaksplant in aanraking kwamen. Over de oorsprong van het Spaanse "tabaco" zijn de bronnen niet eenduidig. Het kan ontleend zijn aan een woord uit een Arawaktaal, dat een soort pijp met twee pijpen betekende. Volgens de archeoloog Benoit Bérard zouden de Arowakken een ander woord gebruikt hebben voor de benaming van de tabaksplant.
Anderzijds kan het ook dat het woord "tabaco" al eerder gebruikt werd voor het benoemen van bepaalde geneeskrachtige planten. In dit geval komt het woord van het Arabisch "ṭabbāq" of "ṭubbāq". Een bekend woord zou dan gebruikt zijn om de nieuwe plant te benoemen.
Oorsprong in Centraal-Amerika.
Lang voordat tabak in Europa bekend was, werd het door indianen in Zuid-Amerika al gebruikt. Historici beweren dat er al sprake was van tabaksgebruik vanaf de periode 6000-4000 v.Chr. aan de monding van de Amazone. Het roken van de gedroogde bladeren van de tabaksplant bestond reeds 1600 jaar voor onze jaartelling. Onderzoek van de restanten in een pijp van de Cherokee-indianen zorgde voor het bewijs hiervan. Er werden eveneens rotstekeningen ontdekt in Mexico die het gebruik van tabak illustreren. Ze dateren uit de periode 600-900 en zijn van de hand van Maya-indianen. Tabak zou in zeer diverse vormen geconsumeerd worden: gesnoven, gerookt, gedronken, als pleister. In een grot van een Colombiaanse sjamaan werd zelfs een illustratie gevonden van iemand die tabak toegediend kreeg via de anus. Noord-Amerikaanse stammen gebruikten bundels tabaksbladeren als handelswaar, het werd gerookt in pijpen. Er werd reeds gerookt op kinderleeftijd. Men geloofde dat tabak een gift was van de schepper en dat ingeademde tabaksrook het mogelijk maakte om in contact te komen met het bovenaardse.
Tabak werd eveneens gebruikt voor medische doeleinden: als pijnstiller bij oor- en tandpijn. Tabak roken werd gebruikt als remedie tegen koudes bij de indianen, de tabak werd gemixt met bijvoorbeeld de bladeren van de "Salvia dorii" of de wortels van schermbloemen. Gekauwde bladeren dienden als tegengif voor een slangenbeet, nadat het gif was uitgezogen. Tabak werd vermalen tot pap bij de behandeling van reuma en huidaandoeningen. De hongerstillende werking van tabak was eveneens al bekend bij de indianen. De tabaksplant was buiten het Amerikaanse continent ook bekend in Australië en op de Soenda-eilanden.
Introductie van de plant in Europa.
De eerste Europeanen die in contact kwamen met tabak waren Christoffel Columbus en zijn bemanningsleden. Op 28 oktober 1492 zetten ze voet aan wal op Cuba. Daar zagen ze voor het eerst tabak. Bartolomé de las Casas, die Columbus vergezelde, schreef in zijn werk "Historia de las Indias": "Het zijn gedroogde kruiden, verpakt in een gedroogd blad in de vorm van een papieren voetzoeker zoals jongens gebruiken op Pinksteren. Ze worden aangestoken aan het ene uiteinde, ze zuigen aan het andere uiteinde en ademen de rook in. Vervolgens zeggen ze dat ze geen vermoeidheid meer voelen."
Zeelui waren bijgevolg de eerste Europeanen die tabak rookten. In de havens rond de Middellandse Zee, ook die van Noord-Afrika, werd er eerder gerookt dan in Europa. Rodrigo de Jerez, Spaans zeeman en metgezel van Columbus in zijn eerste overtocht van de Atlantische Oceaan heeft de naam de eerste Europese roker te zijn. Hij rookte in 1518 openlijk in zijn geboortestreek Ayamonte. Hij werd door de inquisitie opgepakt en voor zeven jaar opgesloten op laster van ketterij.
Tabak begon aan zijn –voor die tijd– snelle verspreiding over het Europese vasteland. Het gebruik van tabak werd gestimuleerd omwille van zijn geneeskrachtige eigenschappen. Zo illustreert het voorval waarbij de monnik André Thévet, aalmoezenier van Catharina de' Medici, tabakspoeder adviseerde ter genezing van migraine. Jean Nicot (1530-1600) zou voor deze tabak gezorgd hebben. Nicot was als Franse gezant bij het Portugese hof goed vertrouwd met de Europese adellijke kringen en mede door zijn toedoen verspreidde het medische gebruik van tabak zich zeer snel in de hogere kringen. In 1571 schreef de Spaanse dokter Nicolas Monardes in zijn boek over heilzame planten dat tabak de remedie was voor 36 gezondheidsproblemen. In 1572 verscheen vermoedelijk het eerste werk waarin de tabaksplant uitvoerig beschreven werd van de hand van de Franse advocaat en geneesheer Jacques Gohory (1520–1576). In 1573 werden de eerste tabaksplanten aangeplant in Duitsland door de pastoor van Hatzenbühl.
Van medisch gebruik naar genotsproduct.
Zolang de tabak voor medische doeleinden werd gebruikt in -vooral- de hoogste kringen was de Europese tabaksbehoefte eerder beperkt. Onder andere de Brit sir Walter Raleigh (1552 - 1618) zou aan deze toestand een einde maken. Raleigh was een dichter, schrijver, zakenman en fervent pijproker en door zijn toedoen werd het roken van tabak snel populair in Engeland en de Oostzee-landen. Hij was ook de man die de kolonie Virginia stichtte in de Nieuwe Wereld waar zich de grootste tabaksteelt van de 17de en 18de eeuw zou ontwikkelen. De popularisering van het tabaksgebruik wakkerde immers de vraag naar tabak aan. Al vroeg in de 17de eeuw was tabak het eerste luxe-artikel geworden dat de gewone man zich kon veroorloven, vaak ten koste van andere levensnoodzakelijke middelen. Vaak ging het om pruim- en snuiftabak.
Tabak werd zo populair dat het in de zeventiende eeuw evenzeer als betaalmiddel gebruikt werd.
Eerste tegenstanders.
Reeds van het begin stonden ook tegenstanders op van het tabaksgebruik. In het nabije en verre Oosten en in Rusland kon tabak op weinig begrip rekenen. Sultan Ahmed I van het Ottomaanse Rijk (1590–1617) boorde een gat door de neus van rokers. Rokers kregen de doodstraf onder sultan Murat IV, naar verluidt verloren 25.000 onderdanen omwille van die wet hun hoofd. Tsaar Michaël I van Rusland (1596–1645) liet rokers geselen of verbannen. In China stond de doodstraf op het roken.
Ook in Europa waren er tegenstanders: Jacobus I van Engeland verbood in 1619 het gebruik van tabak. Ook vanuit kerkelijke kringen probeerde men het tabaksgebruik te ontraden. De pausen Urbanus VIII (1568-1644) en diens opvolger Innocentius X (1574-1655) vaardigden rookverboden uit, beschouwden het als des duivels. Al deze maatregelen konden echter de opmars van de tabak niet belemmeren.
Het commercieel opkweken van tabak.
Nederland.
De eerste tabak die gebruikt werd in Europa kwam uit kleine Europese aanplantingen en vooral door import uit Zuid-Amerika. De Spanjaarden wilden die handel controleren, ze maakten het landen als Engeland en Nederland moeilijk om tabak te verhandelen. Ze hadden Sevilla uitgeroepen tot tabakshoofdstad van Europa en alle tabak moest via deze stad verdeeld worden over het Europese continent. Deze onregelmatige import was ongetwijfeld een stimulans om in het begin van de zeventiende eeuw de eerste plantages aan te leggen voor tabak in Engeland en Nederland. Rond 1610 was er sprake van tabaksteelt in Veere en rond 1615 in Amersfoort. Verder is er sprake van teelten in Nijkerk (1650), Elst (1654), Huizen (1660) en Bemmel (1676). De pioniers in de tabaksteelt zullen ongetwijfeld tegen enkele teelttechnische problemen aangelopen hebben. Deze van oorsprong subtropische plant moet immers 90 tot 120 vorstvrije dagen hebben en vervolgens gedroogd worden. Aanvankelijk werd tabak in koude grond gezaaid maar vervolgens ging men zaaien in warme bakken of tabakskisten. Er werden opgehoogde bedden aangelegd en heggen geplaatst als bescherming tegen de wind. Zo ontstond er een typisch heggenlandschap. Men bemestte de percelen met dierlijke mest. Voor het drogen van de tabak werden vanaf 1660 tabaksschuren gebouwd. Om het drogen te bestendigen werd soms vuur gemaakt in de schuren, wat dan weer leidde tot brand.
Virginia.
John Rolfe, een Brits kolonist, bekwam in 1612 tabakszaad uit Spanje en ging dit aanplanten in de rijke gronden aan de rivier James. Een jaar later werd de eerste tabak geleverd aan het Engelse hof. De tabaksteelt in Virginia groeide exponentieel: In 1618 werd reeds 18 144 kg tabak naar Engeland verscheept. De teelt verspreidde zich over Virginia en concentreerde zich in de valleien. Dit leidde tot productiequota en tot inspectiewetten die de kwaliteit bepaalden. Niettegenstaande de groeiende vraag uit Europa leidde deze massale productie toch tot prijsdalingen.
De tabaksteelt was zeer arbeidsintensief. Aanvankelijk werd het werk gedaan door de plaatselijke families. Vanaf het eind van de 17de eeuw werden slaven aangevoerd om op de plantages te werken. In de periode 1698 – 1774 zouden er tussen de 80.000 en 100.000 slaven in Virginia aangekomen zijn.
België.
In de 19e eeuw ontstond in België tabaksproductie in Wervik, Appelterre en de vallei van de Semois. De sigaren uit België werden in het land zelf verkocht, maar ook geëxporteerd.
Economisch belang van tabak.
Tabak wordt vrijwel wereldwijd geproduceerd. In 2013 werd wereldwijd 7.606.741 ton tabak geproduceerd en dit is tot op heden het grootste geproduceerd jaarvolume. China is met voorsprong de grootste producent met een volume van ruim 36% van de wereldproductie (2017). De Chinese productie groeide zeer sterk vanaf 1980 (1 miljoen ton) tot 1985 (2,4 miljoen ton) De tabaksoogst blijft een zeer arbeidsintensieve activiteit en bijgevolg is de productie de laatste decennia verschoven naar de ontwikkelingslanden. In landen als Zambia en Zimbabwe zag men het volume in de periode 2000 - 2009 verzevenvoudigen. De productie in de Verenigde Staten daalde in de periode 1975-2005 van 1 miljoen ton naar 295.000 ton.
China.
De tabaksproductie verstrekt aan 20 miljoen Chinese rurale huishoudens een inkomen. Er wordt geteeld op 1,08 miljoen hectare land.(2017) Tabak is echter niet de meest renderende landbouwactiviteit voor de Chinese boer, katoen en suikerriet leveren meer op. Dit komt doordat de Chinese overheid de marktprijs bepaalt en zo een inkomensgarantie biedt. Deze prijs ligt lager dan de vrije marktprijs op de wereldmarkt. De "State Tobacco Monopoly Administration" (STMA)(Chinees: 中国烟草总公司), opgericht in 1982, controleert de tabaksproductie, marketing, import en export van alle tabakswaren. Ze is verantwoordelijk voor 12% van de staatsinkomsten. De Chinese tabaksteelt kent sinds 2013 een dalende trend.
India.
India telt 96.865 geregistreerde tabaksboeren en een onbekend aantal niet geregistreerde telers. Als geregistreerde boeren tabak tekortkomen voor hun handel kopen ze die in bij niet-geregistreerde boeren. India voert sinds 1949 een beleid dat de tabaksproductie stimuleert. De tabaksindustrie zou werk bieden aan 38 miljoen Indiërs. De belasting op tabak zorgt voor 2% van de Indiase staatsinkomsten. De sigarettenindustrie wordt gedomineerd door vier multinationale bedrijven waarvan de ICT-groep de grootste is met een marktaandeel van 70%. De Indiase overheid en verschillende staten nemen maatregelen om het roken te ontmoedigen. Zo is het in de meeste staten verboden te roken in publieke gebouwen en is het verboden sigaretten te tonen in films. Het is verplicht op sigarettenverpakkingen gezondheidswaarschuwingen te plaatsen.
Brazilië.
Ongeveer 135.000 Braziliaanse familiebedrijven zijn voor hun hoofdinkomen afhankelijk van de tabaksteelt. 2,2 miljoen mensen waren in 2000 werkzaam in de tabaksindustrie. De tabaksteelt besloeg nooit meer dan 0,7% van de bewerkte landbouwgrond. De Braziliaanse tabaksteelt bevindt zich hoofdzakelijk in het zuiden en noordoosten van het land. De tabakssector is jaarlijks goed voor 2,1 miljard dollar staatsinkomsten. Sinds 1989 heeft het ministerie van gezondheid een orgaan (INCA) dat het tabaksverbruik en zijn gezondheidsrisico's in kaart brengt. Het zette diverse programma's op die het tabaksverbruik moeten beperken.
Verenigde Staten.
De tabaksproductie in de Verenigde Staten bereikte zijn hoogtepunt in 1975 met bijna een miljoen ton tabak. Sindsdien is de hoeveelheid gekweekte tabak stelselmatig teruggelopen. 71% van de productie wordt gerealiseerd in de staten Kentucky en North Carolina. Er wordt tabak verbouwd in 16 Amerikaanse staten. Het aantal bedrijven daalde van 500.000 in 1950 naar 10.000 in 2007. De verkoop van tabaksproducten is voor het overgrote deel in handen van drie grote multinationals: Philip Morris USA, met de sigarettenmerken Marlboro en L&amp;M beheerst 46,1% van de markt. Reynolds American Inc. (Camel, Winston) is goed voor 24,9% marktaandeel en Lorrillard (Newport, Kent) staat voor 13,7% (cijfers 2011). Deze bedrijven hebben naast hun activiteiten in de tabak ook belangen in diverse andere takken van de Amerikaanse industrie en hebben ook fabrieken voor tabakswaren buiten de V.S. Ze zijn nauw verweven met de Amerikaanse politiek door de steun die ze verlenen aan politieke campagnes. De productie en handel in tabaksproducten wordt van oudsher begeleid door imposante publiciteitscampagnes ter stimulering van het gebruik. Deze reclame voor tabaksproducten wordt in de 21ste eeuw steeds verder aan banden gelegd.
Wetgeving.
Nederland.
In Nederland is het sinds 1 januari 2014 verboden tabak te verkopen aan jongeren onder de 18 jaar.
België.
In België is de verkoop van tabak sinds 1 november 2019 verboden onder 18 jaar.
Het is sinds 2003 verboden te roken in overheids- en publieke gebouwen, openbaar vervoer en scholen. Sinds 1 juli 2011 bepaalt een wet dat het in alle horecazaken verboden is te roken. De eigenaars dienen zichtbaar verbodstekens te plaatsen. Roken is wel nog toegestaan in speciaal daarvoor ingerichte rookkamers en op terrassen.
Sinds 1 januari 2020 moeten tabaksproducten zoals sigaretten en rol- en waterpijptabak, en aanverwante producten (vb. vloeipapier, sigarettenfilters) verkocht worden in een neutrale verpakking, zonder logo's of promotieteksten. Als kleur wordt enkel groen-bruin aanvaard. Op de verpakking mogen enkel het merk, het type en de hoeveelheid worden vermeld, alleen maar in één soort lettertype.
Wereldwijd.
Er is reeds enkele jaren een tendens in de meeste landen waarbij de consumptie van tabak verboden of bemoeilijkt wordt. In Australië mogen er sinds 1 december 2012 enkel nog sigaretten verkocht worden in plain packaging. Ook in Ierland en Nieuw-Zeeland is een dergelijke wet van kracht. Deze maatregel werd ook goedgekeurd in het Britse parlement en treedt in werking vanaf mei 2016. In Canada werden de drie sigarettenfabrikanten Imperial Tobacco, Rothmans Benson &amp; Hedges en Japan Tobacco International, die in Canada actief zijn, veroordeeld tot een recordboete van 11,3 miljard euro omdat ze te weinig de gevaren van het roken hadden gecommuniceerd naar de consumenten. De veroordeelde partijen gaan hiertegen in beroep. Gelijkaardige rechtszaken in de Verenigde Staten werden in beroep terug geneutraliseerd. Vanaf 1 juni 2015 is het in China verboden te roken in alle publieke gebouwen en in bepaalde publieke open ruimtes.
De Wereldgezondheidsorganisatie stelde in 2005 een protocol op dat de illegale handel in tabaksproducten moet inperken. Op 4 maart 2015 hadden reeds 180 landen dit protocol geratificeerd.
Gevolgen voor de gezondheid.
Vooral het gebruik van rookbare vormen van tabak, en dan met name sigaretten, vormt een belangrijke oorzaak van gezondheidsproblemen over de gehele wereld. Rokers hebben een 5 tot 10 jaar kortere levensverwachting dan niet-rokers. Vele ziekten hebben een min of meer sterke relatie met het gebruik van tabak, zoals vrijwel alle vormen van kanker, vele hart- en vaatziekten en verschillende aandoeningen van de luchtwegen. Tabaksrook bestaat uit zo'n 4000 aantoonbare giftige stoffen. Het totaal aantal giftige stoffen wordt geschat op 100.000, waarvan de aangetoonde stoffen ongeveer 95% van het volume uitmaken. Tientallen stoffen in tabaksrook zijn kankerverwekkend. De belangrijkste giftige stoffen zijn teer, nicotine, koolmonoxide en stikstofmonoxide. Daarnaast bevat tabaksrook nog talloze andere giftige stoffen, zoals nitrosaminen, formaldehyde, arseen, cyanide, PAK's, acroleïne, aceton, ammoniak, azijnzuur, DDT en benzeenverbindingen. Ook bevat het relatief veel pyridine en schadelijke pyridinederivaten. Tabak en tabaksrook bevat ook diverse schadelijke radioactieve isotopen. Deze aanwezige radioactieve isotopen (bijvoorbeeld lood 210 en polonium 210) zijn, voor het grootste deel, het resultaat van een wereldwijd veel gebruikte kunstmest voor de commerciële kweek van de tabaksplant.
Artsen raden het gebruik van tabaksproducten dan ook sterk af en in vele landen zijn gezondheidswaarschuwingen op de verpakking verplicht. In Nederland bestaat sinds 1990 de Tabakswet die sindsdien steeds verder aangescherpt wordt om het roken te ontmoedigen. Veel nationale overheden verdienen jaarlijks grote bedragen aan accijns op de verkoop van tabaksproducten: Zo leverden de belastingen en accijnzen op tabak 2,64 miljard op voor de Belgische staatskist in 2012. Voor Nederland bedroeg dit 2,49 miljard euro accijnzen in 2012. Anderzijds zijn er de zeer grote maatschappelijke kosten ten gevolge van het roken, zo kost de Nederlandse samenleving roken 33 miljard euro per jaar. Voor het grootste gedeelte gaat dit om de financiële waardering van verlies aan gezondheid. Dit zijn de zogenoemde "zachte euro's": ze kunnen niet opnieuw worden besteed aan andere doelen.
Verslaving.
Het feit dat roken een gewoonte is, werd al vroeg beschreven door diverse waarnemers van menselijk gedrag (schrijvers, psychologen, religieuze leiders). Pas in 1924 schreef Louis Lewin in zijn werk "Phantastica" over verslavende middelen: "de beslissende factor in de effecten van tabak, gewenst of ongewenst, is nicotine." Nog tot in de jaren 1970 en 1980 zou de gewoontevorming van tabaksgebruikers worden toegeschreven aan "psychologische verslaving". Pas toen begonnen studies te verschijnen die aantoonden dat nicotine lichamelijk verslavend is, in de zin dat een gebruiker die stopt, zowel lichamelijke als psychologische ontwenningsverschijnselen vertoont. Het verslavend effect wordt versterkt door het gebruik van de sigaret, die zorgt voor een piekdosis in de hersenen.
Het gebruik van tabak is een sociaal (weliswaar steeds minder) geaccepteerde vorm van drugs; vooral het in tabak aanwezige alkaloïde nicotine leidt ertoe dat gebruikers snel verslaafd worden en het zwaar valt met de eenmaal ontwikkelde "gewoonte" te stoppen door het optreden van gewenning en afhankelijkheid.

</doc>
<doc id="20730" url="https://nl.wikipedia.org/wiki?curid=20730" title="Regressieanalyse">
Regressieanalyse

Regressieanalyse is een statistische techniek voor het analyseren van gegevens waarin (mogelijk) sprake is van een specifieke samenhang, aangeduid als "regressie". Deze samenhang houdt in dat de waarde van een stochastische variabele (de afhankelijke variabele), op een storingsterm na, afhangt van een of meer in principe instelbare vrij te kiezen variabelen. De afhankelijke variabele wordt meestal met formula_1 aangeduid en de onafhankelijke variabele met formula_2 (eventueel als vector). Het verband is dan:
Hierin stelt formula_4 de storingsterm voor, die onafhankelijk is van formula_2 (dat wil zeggen dat men aanneemt dat de volledige variatie te wijten is aan een fout in formula_1).
De functie formula_7 is in de relatie onbekend, maar voor toepassing van regressieanalyse behoort deze wel tot een bepaalde klasse die met een beperkt aantal parameters beschreven kan worden. Het paar formula_8 wordt wel aangeduid als onafhankelijke en afhankelijke variabele of als verklarende en te verklaren variabele; ook wordt wel gesproken van voorspeller en responsvariabele, of predictor en criteriumvariabele.
Voorbeeld.
Het benzineverbruik formula_1 van een bepaald type auto hangt af van de snelheid formula_2 waarmee gereden wordt. Beredeneerd kan worden dat dit verband kwadratisch is en wel als volgt:
Afhankelijk van omstandigheden als wegdek, verkeerssituatie, weersomstandigheden e.d., zal het benzineverbruik bij eenzelfde snelheid toch nog variaties vertonen, die weergegeven worden als storingsterm formula_4. Met de gegevens verkregen uit een aantal testritten (steekproef) zal men door middel van regressieanalyse de parameters schatten.
Lineaire regressie.
Er is sprake van lineaire regressie als de bovengenoemde functie formula_7 een lineaire functie is van de verklarende variabelen.
Enkelvoudige lineaire regressie.
In het geval van enkelvoudige lineaire regressie is er slechts één verklarende variabele formula_2. Het model voor formula_1 is:
Meestal wordt de storingsterm formula_4 normaal verdeeld verondersteld met verwachting 0 en standaardafwijking formula_18.
De parameter formula_18, die meestal ook onbekend is, kan ook zichtbaar gemaakt worden:
waarin formula_4 nu standaardnormaal verdeeld is.
Het idee bij de analyse is het volgende:
Met methoden uit de schattingstheorie worden de parameters van deze lineaire relatie geschat.
Omdat een schatting gebaseerd is op het resultaat van een steekproef, kan het analyseren van enkelvoudige lineaire regressie opgevat worden als het bepalen van de best passende lijn door de gegeven meetpunten. Wat "best passen" betekent is natuurlijk afhankelijk van het gehanteerde criterium. Een zo'n criterium is het "kleinste-kwadratencriterium". Daarvoor wordt de kleinste-kwadratenmethode gebruikt. Van lijn formula_26 worden de coëfficiënten formula_27 en formula_28 zodanig berekend dat de som van de kwadraten van alle afwijkingen formula_29 van het meetpunt ten opzichte van de lijn (zie figuur) minimaal is.
Theorie.
Bij verschillende waarden formula_30 van de verklarende variabele formula_2 worden de waarden formula_32 van de bijbehorende stochastische variabelen formula_33 waargenomen. Deze stochastische variabelen worden verondersteld onderling onafhankelijk te zijn. Het model voor de steekproef is dus:
waarin de formula_35 onderling onafhankelijk zijn, alle N(0,1)-verdeeld.
Het gaat er nu om schattingen te geven voor de parameters op basis van de steekproefuitkomst formula_36. Meestal gebruikt men daarvoor de kleinste-kwadratenmethode en bepaalt daarmee de kleinste-kwadratenschatters formula_27 en formula_28, waarvoor de som:
minimaal is. Deze schatters worden gegeven door:
en
Ook de parameter formula_42 kan geschat worden, en wel door:
De hierin voorkomende kwadraatsom kan geschreven worden als:
Daarin zijn 
veel gebruikte afkortingen voor de beide kwadraatsommen en de som van producten.
Voor de determinatiecoëfficiënt formula_50 geldt dus:
Verder is:
want
Met
Met vectoren: formula_59 en formula_60 zijn vectoren in formula_61. formula_62 ligt in de deelruimte opgespannen door formula_63 en formula_2, en is de projectie van formula_23 op die ruimte. Omdat formula_66 ook in die ruimte ligt is
en
dwz
Herhalingen.
Als bij dezelfde waarde van de verklarende variabele formula_2 meer dan één waarneming formula_23 is gedaan, kan de parameter formula_42 geschat door middel van de variantie binnen deze groepen. Het model is dan:
waarin de formula_74 weer onderling onafhankelijk zijn en alle N(0,1)-verdeeld.
In de formules voor de schattingen formula_27 en formula_28 voor resp. formula_78 en formula_79 moet nu overal de bij formula_80 horende y-waarde vervangen worden door het gemiddelde
van die groep. Een schatting van formula_42 is;
De kwadratensom hierin is een van de termen uit de variantieanalyse, waarin de totale kwadratensom uiteenvalt in drie delen:
De laatste term daarin is de kwadratensom ten gevolge van de regressie. De middelste term meet de afwijkingen van de groepsgemiddelden ten opzichte van de geschatte regressielijn, en is daarmee een maat voor het goed passen van het model.
Meervoudige lineaire regressie.
Zijn er meer verklarende variabelen, maar is formula_7 wel een lineaire functie daarvan, dan spreken we van multipele (of meervoudige) lineaire regressie. Het model heeft de vorm:
met formula_4 weer N(0,1)-verdeeld.
Ook hier worden met de kleinste-kwadratenmethode de parameters formula_88 geschat. De analyse verloopt geheel analoog aan het enkelvoudige geval. Het is alleen rekentechnisch ingewikkelder.
Theorie.
Ook hier worden bij verschillende waarden formula_89 van de verklarende variabelen formula_90 de waarden formula_91 van de bijbehorende stochastische variabelen formula_92 waargenomen. Deze stochastische variabelen worden verondersteld onderling onafhankelijk te zijn. Het model voor de steekproef is dus:
waarin de formula_35 onderling onafhankelijk zijn en alle N(0,1)-verdeeld.
Het is overzichtelijker deze relaties met vectoren te noteren, waardoor ze in gedaante sterk vereenvoudigen.
Hierin is formula_96 en formula_97. De waarden van de formula_2'en vinden we terug in de matrix formula_99, waarvan de formula_100-de rij gegeven wordt door:
De kleinste-kwadratenmethode voert tot de normaalvergelijkingen:
In de gebruikelijke gevallen is de matrix formula_103 inverteerbaar, zodat de oplossing, de kleinste-kwadratenschatters, gegeven wordt door:
Voorbeeld.
Om de lineaire uitzettingscoëfficiënt van aluminium te bepalen, meet een fysicus de lengte van een aluminium staaf bij vier verschillende temperaturen. Het resultaat staat hiernaast.
De gemeten lengte formula_23 is natuurlijk niet exact gelijk aan de "werkelijke" (verwachte) lengte; er zit nog een meetfout in en eventueel andere storingen. De verwachte lengte hangt lineair samen met de temperatuur formula_2, daarom kunnen we voor de gemeten lengte formula_23 schrijven:
waarin de meetfout en de overige storingen zijn samengevat in formula_109.
De parameter formula_78 is de lengte bij 0 graden; de parameter formula_79 staat in directe relatie met de gezochte uitzettingscoëfficiënt.
Op basis van de boven gegeven steekproefuitkomst formula_112 kunnen schattingen formula_27 en formula_28 van deze parameters berekend worden. Als we daartoe de methode der kleinste kwadraten gebruiken, zijn deze schattingen gebaseerd op de volgende grootheden:
Deze werden vroeger, bij "handmatige" berekening bepaald, door de tabel met de meetdata met geschikte kolommen uit te breiden en de kolomtotalen te berekenen:
Als kleinste-kwadratenschatting formula_28 voor de gezochte parameter formula_79 vinden we:
Variantieanalyse.
Vanwege de overeenkomstige analysemethodiek is het mogelijk een variantieanalyse op te vatten als een regressieanalyse. Als voorbeeld nemen we het ANOVA-model met één factor.
waarin de formula_121 onderling onafhankelijk zijn en alle N(0,1)-verdeeld.
Dit model wordt ook vaak op equivalente wijze geschreven als:
met als extra voorwaarde:
Door invoeren van zgn. dummy-variabelen formula_124 kunnen we het model ook schrijven als:
waarin het de vorm heeft van een regressiemodel zonder intercept.
Gesegmenteerde regressie.
In sommige gevallen lijkt het verband tussen de variabelen stuksgewijs lineair, als een op een of meer plaatsen gebroken rechte. Het bereik van de verklarende variabele wordt dan verdeeld in segmenten, waarna een lineaire regressie per segment wordt uitgevoerd. De opdeling in segmenten kan daarbij ook onderdeel zijn van de statistische analyse.

</doc>
<doc id="20731" url="https://nl.wikipedia.org/wiki?curid=20731" title="Bauer (band)">
Bauer (band)

Bauer is een in 1999 opgerichte Amsterdamse band rondom Berend Dubbe. Na het uitbrengen van zijn eerste album stelde Dubbe een band samen. Met een van de leden, Sonja van Hamel, werd Bauer van 2000 tot en met 2006 als pop-duo gepresenteerd. Samen brachten ze drie platen uit. In 2000 won Bauer een BUMA/STEMRA Zilveren Harp. Het oorspronkelijke elektropopgeluid van Bauer werd geleidelijk steeds meer orkestraal.
In 2016 kwam na bijna tien jaar een nieuw album uit: "Eyes fully open." Net zoals "On the move" uit 1999 is het een soloalbum (Dubbe). Het is het eerste album op het Basta Music-label (eerder stond de band onder contract bij Excelsior Recordings, Partners in Crime en Wabana). Dubbe heeft een band samengesteld om het laatste album live uit te voeren.

</doc>
<doc id="20732" url="https://nl.wikipedia.org/wiki?curid=20732" title="Tuvalu">
Tuvalu

Tuvalu (Tuvaluaans: "Fakavae Aliki-Malo i Tuvalu", "Constitutionele Monarchie Tuvalu"), tot 1 oktober 1978 "Ellice-eilanden" genoemd, is een eilandstaat en Polynesische archipel in de Grote Oceaan ten zuiden van Kiribati, ten noorden van Fiji en Wallis en Futuna en ten oosten van de Salomonseilanden. Het is een van de meest afgelegen landen ter wereld en, na Vaticaanstad en Nauru, het land met het kleinste inwonersaantal. Het staatshoofd is koning Charles III en Tuvalu is lid van het Gemenebest van Naties.
Tuvalu leefde naast de verkoop van postzegels en de verhuur van visgebieden vooral van ontwikkelingshulp. In 2000 besloot Tuvalu haar domeinnamen met het commercieel aantrekkelijke internettopleveldomein .tv te verhuren. Het Amerikaanse bedrijf Verisign betaalde voor het recht om deze domeinnamen 12 jaar te gebruiken 50 miljoen dollar (dit komt overeen met 4000 dollar per inwoner.)
Geschiedenis.
Tuvalu wordt al tweeduizend jaar door Polynesiërs bewoond. In 1568 was de Spanjaard Álvaro de Mendaña de Neira de eerste Europeaan om de eilanden te bezoeken.
Hoewel er geen nederzettingen gesticht werden, werd de eilandengroep regelmatig aangedaan door walvisjagers en slavenhandelaren. In 1892 gingen de eilanden deel uitmaken van het Britse protectoraat van de Gilbert- en Ellice-eilanden waarbij Tuvalu de Ellice-eilanden genoemd werd. Het protectoraat werd een kolonie in 1915.
In 1974 kozen de Polynesische inwoners voor onafhankelijkheid van de Micronesische inwoners van de Gilberteilanden, het latere Kiribati. Het jaar daarop werden de eilanden een zelfstandige Britse kolonie. De onafhankelijkheid werd op 1 oktober 1978 uitgeroepen.
Geografie.
Tuvalu bestaat uit negen atollen, waarvan er drie uit slechts één eiland bestaan, de andere zes bestaan uit meerdere eilanden. Deze atollen fungeren ook als bestuurlijke indeling en kieskringen. In totaal telt Tuvalu minimaal 113 eilanden. Van de negen atollen waren er oorspronkelijk acht bewoond — de naam "Tuvalu" betekent in het Tuvaluaans 'acht eilanden'.
Klimaat.
Vanwege de lage ligging — het land komt nergens meer dan vijf meter boven de zee uit — geldt Tuvalu net als onder meer de Malediven als een van de meest door de klimaatverandering bedreigde landen ter wereld.
In Tuvalu zijn er twee seizoenen te onderscheiden, een nat seizoen van november tot april en een droog seizoen van mei tot oktober. Van november tot april zijn er veel stormen en hevige regenval vanuit het westen, deze periode heet "Tua-o-lalo" op de eilanden. Van mei tot oktober zijn er droogtes en milde oosterwinden. 
De stijgende zeespiegel en hevige weersomstandigheden zorgen ervoor dat de eilanden van Tuvalu steeds minder goed bewoonbaar worden. Onderzoekers verwachten dat in de komende 50-100 jaar Tuvalu geheel overspoeld wordt. 
Om de eeuwenoude cultuur van Tuvalu te behouden is er een project bezig om Tuvalu als land online te laten voortbestaan, ook als de inwoners naar elders hebben moeten verhuizen. Er wordt naar gestreefd de territoriale wateren met de daarbij behorende rechten te behouden.
Bestuur.
Tuvalu is een constitutionele monarchie binnen het Gemenebest (een Commonwealth realm) met de Britse koning Charles III als staatshoofd. Hij wordt vertegenwoordigd door een gouverneur-generaal, die benoemd wordt door de minister-president. De minister-president, die regeringsleider is, wordt gekozen door het Tuvaluaanse parlement. Het parlement bestaat uit één kamer (de Fale i Fono), waarvan de vijftien leden voor vier jaar worden gekozen. De overige leden van het kabinet worden benoemd door de gouverneur-generaal op advies van de minister-president. Er bestaan in Tuvalu geen politieke partijen.
Sinds 2024 is Feleti Teo minister-president en Tofiga Vaevalu Falani is sinds 2021 de gouverneur-generaal.
Demografie.
Het bevolkingsaantal is sinds 1980 meer dan verdubbeld naar ruim 11.000 inwoners. De bevolking bestaat voor ongeveer 96% uit Polynesiërs en voor 4% uit Micronesiërs, vooral Kiribatische immigranten op het atol Nui.
Taal.
Nagenoeg de hele bevolking spreekt Tuvaluaans. Naast deze taal is ook Engels een officiële taal, maar deze taal wordt in de dagelijkse communicatie niet gebruikt. Een derde taal is het Kiribatisch, dat door de Kiribatische meerderheid op Nui in het plaatselijke dialect wordt gesproken.
Religie.
Ongeveer 97% van de Tuvaluanen is lid van de Kerk van Tuvalu, een protestantse kerk. Andere religies zijn de zevendedagsadventisten en het bahaïsme.
Tuvalu is het enige land in Oceanië dat geen diplomatieke banden onderhoudt met Vaticaanstad.
Vervoer.
Internationaal.
De enige luchthaven van het land, Funafuti International Airport op het hoofdeiland Fongafale in Funafuti, wordt bediend door de Fijische maatschappij Pacific Sun vanuit de Fijische hoofdstad Suva. Deze vluchten zijn de enige vliegverbindingen die Tuvalu met de rest van de wereld heeft.
Suva is op haar beurt door middel van rechtstreekse vluchten internationaal verbonden met Nieuw-Zeeland en Tonga.
Nationaal.
De overige acht atollen in Tuvalu worden om de twee à vier weken aangedaan door een van twee overheidsschepen die de overzeese districten komen bevoorraden vanuit Fongafale. Het schip legt per atol één uur aan. Wie de boot mist, zit dus twee weken tot een maand vast op het betreffende atol.
Toerisme.
Er is op Tuvalu, ondanks het paradijselijke karakter van het land, weinig toerisme, het is zelfs het minst bezochte land op aarde. Dit heeft vooral te maken met de lage ontwikkeling en de moeilijke bereikbaarheid van het land. Op het atol Funafuti zijn een zestal pensions en het enige hotel van het land, het Vaiaku Lagi Hotel, gevestigd. Buiten Funafuti zijn geen commerciële accommodatiegelegenheden.
Sport.
Tuvalu heeft sinds 2007 een Nationaal Olympisch Comité, en heeft sporters afgevaardigd naar de Olympische Zomerspelen van 2008 in Peking. De selectie bestond toen uit drie atleten.
De Tuvalu National Football Association is een van de weinige nationale bonden die geen lid zijn van de FIFA, waardoor het Tuvaluaans voetbalelftal uitgesloten is van deelname aan het wereldkampioenschap voetbal. De bond heeft echter aangegeven in de nabije toekomst lid te willen worden. In mei 2011 werd bekend dat de Nederlander Foppe de Haan de nieuwe bondscoach van Tuvalu werd. Onder zijn leiding werd tijdens de Pacific Games in 2011 een naar Tuvaluaanse normen vrij unieke prestatie geleverd. Tuvalu eindigde als vierde land in groep A en behaalde meer punten dan ooit tijdens een internationaal toernooi. Meerdere nationale records werden gebroken, waarmee het toernooi een groot succes was.
Nationaal waterbeleid.
De regering is zich er inmiddels van bewust dat het waterpeil zal stijgen, ondanks het feit dat er internationaal inspanningen worden geleverd om de klimaatverandering aan te pakken, weet het land dat er aanpassing nodig is om de klimaatverandering het hoofd te bieden, anders zullen de eilanden verdwijnen. Als erkenning van deze onmiddellijke dreiging heeft de leiding van Tuvalu cruciale partnerschappen gesloten met grote entiteiten zoals het Australische ministerie van Buitenlandse Zaken, het Amerikaanse Agentschap voor Internationale Ontwikkeling en de Europese Unie. Deze samenwerkingen zijn belangrijk bij het opbouwen van een robuust plan om de complexe uitdagingen van de klimaatverandering het hoofd te bieden.
Om het land te beschermen heeft de regering van Tuvalu een nationaal beleid klimaatverandering opgesteld. Het beleid bevat visionaire doelstellingen voor de toekomst en concrete plannen om hun voortbestaan te garanderen. Het Ministerie van Buitenlandse Zaken heeft in 2021 een visie gecreëerd die gerealiseerd moet worden. “Om de identiteit van Tuvalu te beschermen en zijn capaciteit op te bouwen om een veilige, veerkrachtige en welvarende toekomst te garanderen.” Om aan deze visie te behalen heeft Tuvalu drie goals gezet om te halen 

</doc>
<doc id="20737" url="https://nl.wikipedia.org/wiki?curid=20737" title="Philidor (schaakopening)">
Philidor (schaakopening)

De Philidorverdediging is een opening van een schaakpartij die is ingedeeld bij de open spelen. De opening valt onder ECO-code C41, en de beginzetten zijn
Deze verdediging is vernoemd naar François Philidor (1726-1795). In de 18e eeuw werd deze opening vaak gespeeld, maar later nam de belangstelling voor de opening af, omdat zwart geen actieve stelling krijgt en het opschuiven naar f5, wat oorspronkelijk de bedoeling was, uiteindelijk ongunstig blijkt te zijn voor zwart. Toch wordt de verdediging nog wel gespeeld door meesters als Bacrot, Aronian en Nisipeanu.
Onderstaande lijst geeft een overzicht van de verschillende varianten binnen de Philidorverdediging:

</doc>
<doc id="20738" url="https://nl.wikipedia.org/wiki?curid=20738" title="Mo'Jones">
Mo'Jones

Mo'Jones is een band uit Sittard, geformeerd rond de broers Jan (basgitaar, zang) en Ron van der Burgt (gitaar, zang).
De groep maakt een mengeling van funk, soul, pop en Rock.
De band speelde al in het voorprogramma van Level 42 (2002) en tijdens het North Sea Jazz Festival (2003).
In 2006 speelde de band op het Pinkpop-festival in Landgraaf.

</doc>
<doc id="20739" url="https://nl.wikipedia.org/wiki?curid=20739" title="Eddy Wally">
Eddy Wally

Eddy Wally, artiestennaam van Eduard René Van De Walle (Zelzate, 12 juli 1932 – aldaar, 6 februari 2016), was een Belgische zanger die bekend stond voor zijn hits als "Chérie" (1966), "Dans met mij die laatste tango!" (1969), "Ik spring uit een vliegmachien" (1987) en "Dans mi amor" (2003).
Levensloop.
Jeugd en opleiding.
Eddy's vader Henri, woonachtig in volkswijk De Katte in Zelzate, werkte als arbeider in een teerfabriek van Zelzate. In zijn vrije tijd trad hij in de streek regelmatig en met succes op als een begenadigd accordeonspeler. Hij leerde zoon 'Wardje' al vroeg accordeon, gitaar en mondharp spelen. Toen Henri op 49-jarige leeftijd overleed, moest de 14-jarige Eddy zelf de kost gaan verdienen als textielarbeider in een weverij in Sleidinge, Calcutta nv. Naar het voorbeeld van zijn vader ging Eddy na zijn werkuren optreden in cafés als zanger en gitaarspeler. Tijdens een 'crochet' (een talentenjacht) leerde hij Mariëtte Roegiers kennen, met wie hij in 1956 in het huwelijk trad. In 1957 kregen ze hun enige dochter, Marina Wally. Zij werd later zelf ook actief als zangeres. Na het huwelijk zei Eddy de fabriek vaarwel en trok samen met zijn schoonmoeder de markten op. Ze verkochten lederwaren op verschillende grote markten in Vlaanderen. In 1960, na de dood van zijn schoonmoeder, nam hij de zaak van zijn schoonouders over, een café en winkeltje in de Achterstraat te Ertvelde. Mariëtte en Eddy bleven - immer onzeker over zijn inkomsten als artiest - zelfs na zijn successen nog lang de markten doen. 
Muzikale carrière.
In 1966 leerde Eddy Wally de Nederlandse producer Johnny Hoes kennen. Onder diens leiding nam Eddy zijn eerste nummer "Chérie" (1966) op, dat een grote hit werd. Wally haalde er de eerste plaats mee in de Vlaamse hitparade en een gouden plaat (goed voor 50.000 verkochte exemplaren). Het nummer stond op nummer 1 in de Vlaamse hitparade, en klom tot nummer 14 in de Nederlandse hitlijst, wat een behoorlijk unieke prestatie was in die tijd voor een Belgische artiest. Tot op de dag van vandaag is dit zijn bekendste nummer.
In 1967 verwezenlijkte Eddy een van zijn grote dromen: hij liet achter het café in de Achterstraat te Ertvelde het feestpaleis 'Paris-Las Vegas' bouwen. Vele artiesten kregen van Wally kansen en begonnen hun carrière in deze Vlaamse showtempel zoals André Hazes, Luc Appermont, Jo Leemans en Zwarte Lola. Het eerste optreden van Eddy op de Nederlandse televisie in 1970 was toen hij de show van Zwarte Lola introduceerde met het lied "Ik ben stapeldol op Lola. Zwarte Lola".
Het succes van "Cherie" leidde een lange carrière in, waarbij Eddy Wally meer dan 500 nummers opnam. Hij is via zijn regelmatige verschijningen in het programma "Eurotrash" ("Eurorommel") ook bekend in het Verenigd Koninkrijk. Hij trad ook verschillende keren op in China (waarvoor hij "Chérie" in het Chinees vertaalde naar "Baobei"), Duitsland, Australië, Zuid-Afrika en Rusland. In de jaren zeventig trad hij verschillende keren op in hotels in Las Vegas en in Canada. Bij thuiskomst uit de Verenigde Staten merkte hij op: "ze liken Eddy Wally in America, de Belgian peoples en de Amerikaanse peoples liken me". Vanwege zijn zelfverklaarde "succes" in het buitenland noemt Wally zich al jaren "The Voice of Europe" ('De Stem van Europa'), in navolging van Frank Sinatra, met wie hij zichzelf graag vergelijkt. De oudste zoon van Johnny Hoes, Adri-Jan Hoes, zorgde in 2005 voor een comeback met de hit "Shanghai".
Medio jaren 70 tot de jaren 80 presenteerde Wally op Radio 2 Oost-Vlaanderen het programma "Onvergetelijk".
Wally kreeg juni 2006 in Ertvelde een standbeeld ter ere van zijn oeuvre. Het heeft als opschrift "Ode aan Eddy Wally - The voice of Europe" en laat de titel van zijn grootste hit "Chérie" zien. Daarnaast is in het geheel een marktkramerstas opgenomen, een verwijzing naar Wally's afkomst. Dit kunstwerk is gemaakt door Adi Verbeke.
Einde carrière.
Wally werd op 6 maart 2011 in het ziekenhuis opgenomen met een hersenbloeding. Hij raakte door de hersenbloeding licht verlamd. De volgende dag werd hij overgebracht naar het AZ Sint-Lucas in Gent. De dag daarna, op 8 maart, werd Wally van daaruit overbracht naar het UZ in Jette. Volgens zijn echtgenote was Wally aan de linkerkant verlamd en was de kans klein dat hij nog terug zou keren als zanger. In juli 2011 verhuisde hij van het ziekenhuis naar een rusthuis in Zelzate.
Op 6 oktober 2012 overleed zijn echtgenote Mariëtte Roegiers op 80-jarige leeftijd.
Op 14 en 15 december 2012 maakte Eddy Wally een comeback tijdens de Nacht van de Schlagers in Kortrijk, die zijn definitieve afscheid van het podium betekende.
Op 6 februari 2016 overleed Eddy Wally in het rusthuis van Zelzate ten gevolge van een nieuwe hersenbloeding. Op 13 februari vond de uitvaartplechtigheid van Wally plaats in de Sint-Laurentiuskerk in Zelzate.
Media.
Eddy Wally had zijn bekendheid niet zozeer aan zijn muzikale talenten te danken, dan wel aan zijn excentrieke gedrag en uitspraken. Wally kleedde zich graag in glitterkostuums zoals Liberace en gedroeg zich als een naïeve, onverstoorbare optimist. Zijn typische stopwoorden ("gewéldig", "wauw", "onvoorstelbaar", "oh my god") en zijn vreemde manier van praten werden door komieken vaak geïmiteerd. Vanwege zijn faam en komische imago was hij vaak te gast in verschillende amusementsprogramma's. Zo had hij een gastrol in "FC De Kampioenen" in de aflevering "Chérie", in "Samson en Gert" in aflevering 163 (1992) en in een aflevering van "Wie ben ik?", waar hij in de betreffende uitzending een ploeg vormde met Daisy Van Cauwenbergh en Urbanus. 
Een vraag die velen zich stelden, is of Eddy Wally een typetje was of niet. Jan Van Rompaey heeft Eddy Wally in het verleden meermaals geïnterviewd voor diverse programma's, waaronder "Echo". Volgens hem had Eddy een beperkte woordenschat en speelde hij geen typetje, hoewel hij er mogelijk wel een schepje bovenop deed. Kamagurka had ongeveer eenzelfde mening hierover, maar insinueerde dat Eddy Wally zich ook excentriek gedroeg "omdat men dat verwachtte van een beroemdheid". Uit de diverse samenwerkingen tussen Kamagurka en Eddy Wally concludeerde Kamagurka dat Wally een soort dyslexie had: hij schreef veel zaken fonetisch op en had het enorm moeilijk met het onthouden van de tekst van eenvoudige scenario's.
Zijn bekendste televisieoptreden was zijn rol als Kapitein Wally in Kamagurka en Herr Seeles comedyreeks "Lava" (1989). In de rubriek "Wally in space" (een parodie op "Star Trek") speelde Wally de rol van ruimtekapitein. Een running gag in "Wally in space" was dat Kapitein Wally telkens begon te zingen wanneer de bemanning bedreigd werd, want "als de kapitein zingt wijkt het gevaar." Later presenteerde Wally ook samen met Kamagurka en Herr Seele het radioprogramma "Studio Kafka" op Studio Brussel.
Wally presenteerde vanaf de tweede helft van de jaren 70 tot de jaren 80 zijn eigen radioshow "Onvergetelijk" bij Omroep Oost-Vlaanderen. In de jaren 2000 had hij ook een wekelijks rubriekje in het programma van Erwin Deckers en Sven Ornelis op radiozender Q-music.
In 2014 werd hij door Eric Goens geïnterviewd voor de documentairereeks "Kroost".
Publicaties.
Eind 2007 stelde Wally in het Gentse stadhuis het eerste boek voor dat aan hem is gewijd: "Eddy Wally. The voice of Europe". Het boekwerk, van de hand van Katleen Haentjens en Ivan Saerens schetst de carrière van de zanger. Het bevat een 500-tal foto's van fotograaf Patrick Dekeyser en put uit het privé-archief van Wally.

</doc>
<doc id="20741" url="https://nl.wikipedia.org/wiki?curid=20741" title="Parodontologie">
Parodontologie

Parodontologie is een medisch specialisme binnen de tandheelkunde dat zich richt op de steunweefsels van de tanden en kiezen: het kaakbot, het tandvlees en het ligamentum parodontale. Het woord "parodontologie" is afgeleid van de Griekse woorden "para" (naast), "odous" (tand) en "logos" (leer).
Opleiding.
Na het behalen van de universitaire mastertitel tandheelkunde kan een specialistische studie van drie jaar tot tandarts-parodontoloog gevolgd worden. Na het behalen van deze tweede mastertitel wordt de tandarts-parodontoloog in Nederland erkend door de Nederlandse vereniging voor Parodontologie (NvvP).
Behandeling.
In de parodontologie legt men zich toe op het behandelen van tandvleesontsteking (gingivitis) en parodontitis en het corrigeren van defecten na genezing hiervan.
De behandeling kan bestaan uit onder meer:
Parodontale behandeling geschiedt volgens het paro-protocol, een vast behandelprotocol.

</doc>
<doc id="20742" url="https://nl.wikipedia.org/wiki?curid=20742" title="Blindschaken">
Blindschaken

Blindschaken (niet te verwarren met schaken voor blinden) is een vorm van schaken waarbij minstens een van de spelers geen gebruik maakt van het bord of de stukken, maar alle zetten uit het hoofd doet en die communiceert naar de tegenstander. De tegenwoordige meesters en grootmeesters kunnen vrijwel allen blindschaken, sommigen spelen zelfs blindsimultaans over vijf of meer partijen tegelijk. Ze onthouden bepaalde logische patronen van het spel en geen losse stellingen.
Beschrijving.
Bij het blindschaken delen spelers elkaar mondeling mee welke zetten ze doen. Volgens de FIDE-regels geschiedt dat in het Duits, maar de arbiter kan ook een andere taal opgeven.
Geschiedenis.
Een schaker die bekendstond om zijn blindsimultaans was François Philidor.
In Nederland had het blindschaken in de negentiende eeuw nog nauwelijks zijn intrede gedaan. De eerste spelers die dit kunstje op kleine schaal verstonden waren R. Heeren ("Strijdt met Beleid", Nijmegen), Thomas Werndly ("Pallas", Deventer), en Willem Verbeek ("Sissa", Wijk bij Duurstede). Het was dan ook een spektakel en een primeur in Nederland toen Joost Pinedo in 1862 een demonstratie gaf met het blindschaken tegen zes tot tien borden tegelijkertijd. Hiermee was hij de eerste Nederlander die zich min of meer kon meten met het niveau van de drie grote namendie toentertijd in de schaakwereld rondzongen: Paul Morphy (die in 1858 met acht van Parijs' sterkste schakers speelde, met een score van +6=2), Louis Paulsen (die tegen tien borden tegelijkertijd kon blindschaken) en Joseph Blackburne (die zijn kost verdiende met blindsimultaanschaakdemonstraties, zoals hij ook in 1873 in Den Haag zou doen).
In de Sovjet-Unie werden toernooien simultaan blindschaken in 1930 verboden om gezondheidsredenen. Het zou niet goed voor het denkvermogen zijn om veel borden tegelijk te onthouden.
De Belgische schaker George Koltanowski was gespecialiseerd in het blindschaken. Hij speelde in 1937 in Edinburgh tegen 34 tegenstanders. Na 13½ uur had hij 24 partijen gewonnen en 10 remise gespeeld. Dit wordt algemeen gezien als het record. Latere claims zijn niet controleerbaar gebleken.
Een bekend toernooi waar blind geschaakt werd was het jaarlijkse Ambertoernooi.

</doc>
<doc id="20744" url="https://nl.wikipedia.org/wiki?curid=20744" title="Kroon">
Kroon

Symbool als ereteken, onderscheiding of lidmaatschap van een orde.
en andere onderscheidingstekens en eretekens

</doc>
<doc id="20745" url="https://nl.wikipedia.org/wiki?curid=20745" title="Youp van 't Hek">
Youp van 't Hek

Joseph Jacobus Maria (Youp) van 't Hek (Naarden, 28 februari 1954) is een Nederlands columnist voor de "NRC" en de "VARAgids" en een voormalig cabaretier.
Biografie.
Jeugd.
Van 't Hek is het op een na jongste kind uit een gezin met acht kinderen. Hij bezocht in zijn schooljaren het toenmalige internaat Hageveld, maar werd daarvan na zeven maanden verwijderd wegens onredelijk gedrag. Na een kort verblijf op het Goois Lyceum te Bussum behaalde Van 't Hek uiteindelijk met veel moeite zijn mavo-diploma op de Ministerpark Mavo (thans Sint-Vitusmavo) te Naarden. In zijn programma "Schreeuwstorm" (2007) vertelde hij dat zijn liefde voor cabaret op 17 december 1963 begon in Naarden, toen hij met zijn ouders naar een show van Toon Hermans in Carré ging.
NAR.
De schrijfwijze van zijn roepnaam was aanvankelijk "Joep", maar in 1973 maakte hij er "Youp" van, nadat een vriendin de letter P toevoegde aan de woorden "We help you" op een T-shirt. In dat najaar richtte hij Cabaret NAR op, samen met Debby Petter (toen nog vriendin, later zijn vrouw) en Daan van Straaten. In het begin speelde NAR vooral in buurthuizen, jeugd- en studentensociëteiten of zelf gehuurde zaaltjes. De samenstelling wisselde, maar Van 't Hek was een constante factor. Vanaf het vijfde programma (1977) kreeg NAR enige bekendheid.
Solocarrière.
De doorbraak kwam in 1983 met "Man vermist", het achtste en laatste NAR-programma, maar eigenlijk een verkapte solovoorstelling. 
Bij een optreden in "De Alles is Anders Show" van Aad van den Heuvel in 1983 met het nummer "Lenen Lenen Betalen Betalen" brak hij landelijk door.
Daarna zorgden met name Van 't Heks conferences "Hond op het IJs" (1988) en zijn Oudejaarsconference 1989 voor een verdere doorbraak. In 1988 ontving hij de Johan Kaartprijs.
Met de oudejaarsconference van 1989 bewerkstelligde Van 't Hek het Buckler-effect.
In 1995 speelde Van 't Hek voor het eerst in Carré.
In december 2008 maakte Van 't Hek bekend dat hij na de "Omdat de nacht"-voorstellingen zou stoppen met grote shows en zich zou gaan richten op kleinere voorstellingen en oudejaarsconference.
Op 5 juli 2010 schreef en zong Van 't Hek samen met Guus Meeuwis het WK-lied "Majesteit" in NOS Studio Sportzomer in Zuid-Afrika. Het werd geschreven ter gelegenheid van de halve finale van het Wereldkampioenschap voetbal 2010 van Nederland tegen Uruguay. Nadat koningin Beatrix op 28 januari 2013 aankondigde af te zullen treden, feliciteerde hij haar drie dagen later op haar 75e verjaardag 'met het feit dat ze besloten heeft om uit de poppenkast te stappen.' Van 't Hek benadrukte dat Beatrix hem 'een aardig mens' leek, maar dat koningin zijn hem een 'tyfusbaan' leek en hij zelf republikein was.
In februari 2014 werd hem de Edison Oeuvreprijs Kleinkunst toegekend, die incidenteel wordt uitgereikt bij bijzondere gelegenheden. Van 't Hek werd onderscheiden vanwege zijn omvangrijke oeuvre en zijn verdiensten voor de Nederlandse muziek ter gelegenheid van zijn zestigste verjaardag, zijn dertigste album en de tweehonderdste keer dat hij in Carré stond.
In oktober 2015 stelde Van 't Hek op doktersadvies enkele try-outs uit. In december 2015 moest hij twee keer kort na elkaar een voorstelling (in Papendrecht en Middelburg) afbreken, omdat hij onwel werd.
Eind december 2015 onderging hij een zware hartoperatie en werden alle voorstellingen van januari en februari 2016 geannuleerd, hoewel ook daarna gezondheidsklachten hem parten bleven spelen. Op 13 februari 2016 hervatte hij zijn wekelijkse column in het "NRC Handelsblad". In 2016 is de VSCD Oeuvreprijs aan hem toegekend.
In oktober 2019 kondigde Van 't Hek aan dat zijn oudejaarsconference voor 2020 zijn laatste zou worden. Hierna volgt ook zijn laatste grote show. Dat bevestigt Youp in een interview bij De Balie in Amsterdam.
In maart 2020 werd hij in het ziekenhuis opgenomen vanwege een besmetting met het coronavirus.
Zijn laatste voorstelling ("De laatste ronde") speelde Youp van 't Hek op 25 mei 2024 in Theater Carré in Amsterdam.
Publicaties.
Naast cabaretier is Van 't Hek columnist voor de "NRC" en de "VARAgids", waarbij bij de "VARAgids" de columns worden voorzien van foto's van Bob Bronshoff onder de naam Bob&amp;Youp. De meeste van zijn columns zijn in boekvorm uitgegeven.
Van 't Hek uitte via Twitter en een column in "NRC Handelsblad" op 23 oktober 2010 zijn ongenoegen over de klantenservice van T-Mobile Nederland. Vervolgens vertelde hij op 25 oktober 2010 in het tv-programma "Pauw &amp; Witteman" dat na maandenlang aan het lijntje te zijn gehouden, de problemen razendsnel werden opgelost toen hij een simpele tweet op Twitter plaatste. Dit maakte hem pas echt boos. Van 't Hek maakte toen bekend een website of e-mailadres te starten waar mensen hun slechte ervaringen met helpdesks van grote bedrijven kwijt konden. Op 1 december 2010 bracht hij samen met "NRC Handelsblad" het eenmalige tijdschrift "De Help" uit, waarin een groot aantal e-mailreacties werd opgenomen. T-Mobile liep door de acties van Van 't Hek direct meetbare reputatieschade op, waarbij ook werd verwezen naar de geschiedenis van het merk Buckler.
Van 't Hek schreef verschillende kinderboeken. Hij schreef in maart 2007 een toneelstuk, "Hexen". Het stuk ging in september 2008 in première. Zijn vrouw Debby Petter en de actrice Wivineke van Groningen speelden de hoofdrollen en Berend Boudewijn deed de regie. Een jaar later volgde "Mijn man", eveneens met Petter en Van Groningen. Ditmaal was de regie in handen van Mike van Diem.
In november 2007 lanceerde Van 't Hek een eenmalige glossy, getiteld "Youp", als parodie op alle BN-glossies. De eerste oplage was binnen een dag uitverkocht, waarop het blad herdrukt werd.
In september 2024 verscheen de biografie over Van ‘t Hek, Je leven spelen, bij uitgeverij Thomas Rap die geschreven is door Frank Verhallen.
Andere werkzaamheden.
In 1998 was Van 't Hek ambassadeur van de Stichting Varkens in Nood en trok hij veel aandacht met zijn campagne voor een diervriendelijker kerstfeest en in 2012 was hij Cultural Professor van de TU Delft.
Onderscheidingen.
in 2011 kende de jury van de Issue Award hem de prijs toe voor zijn campagne tegen klantonvriendelijke helpdesks. Van 't Hek ontving op 14 september 2016 de VSCD Oeuvreprijs voor zijn uitzonderlijke verdiensten voor het Nederlands theater. Deze prijs wordt toegekend door de schouwburgdirecteuren in Nederland.

</doc>
<doc id="20747" url="https://nl.wikipedia.org/wiki?curid=20747" title="Neut (bouwkundig)">
Neut (bouwkundig)

Een neut is het onderste gedeelte van de stijlen van een houten deur- of raamkozijn, die in natuur- of kunststeen wordt uitgevoerd. Een neut voorkomt dat vocht in de houten stijlen optrekt, opdat ze niet gaan rotten. Neuten worden vaak samen met een natuur- of kunststenen dorpel uitgevoerd. De neut krijgt de vorm van de kozijnstijl. 
Toen kozijnen nog een dragende functie hadden, werd de dorpel tussen de neuten aangebracht, zodat de dorpel niet werd belast en zou breken. Moderne kozijnen hebben die dragende functie niet meer, daarom kunnen neuten en dorpel als een geheel aan de stijlen worden verlijmd. Neuten zijn vervangen door vlakke kussens op de onderdorpel waar de stijlen op aansluiten.
In Suriname wordt het woord neuten gebruikt voor de betonnen of stenen palen waarop verhoogde woningen zijn gebouwd.

</doc>
<doc id="20748" url="https://nl.wikipedia.org/wiki?curid=20748" title="GaGa (band)">
GaGa (band)

GaGa was een Utrechtse groep die midden jaren tachtig Afrikaanse ritmes met de Nederlandse taal combineerde. In 1984 won de band de Grote Prijs van Nederland. De cd/lp uit 1985 die naast de naam "GaGa" geen verdere titel had, werd door Henny Vrienten geproduceerd. Hij werd stevig gepromoot door onder meer Frits Spits in het toen zeer populaire radioprogramma "De Avondspits".
Maar het grote succes bleef uit waardoor de groep na een paar jaar weer uit elkaar ging. 
Bandleden Silvano Matadin en René van Barneveld bleven samenspelen en stonden in 1987 aan de basis van een nieuwe band: Urban Dance Squad. 
Leden van de groep:

</doc>
<doc id="20749" url="https://nl.wikipedia.org/wiki?curid=20749" title="Netgewelf">
Netgewelf

Een netgewelf is een gewelf met vele, elkaar kruisende ribben.
Het "netgewelf" is gebaseerd op het kruisribgewelf, maar heeft ook ribben die enkel als decoratie dienen.
Netgewelven zijn een type ribgewelf, waarbij een deel van de ribben een dragende functie heeft.

</doc>
<doc id="20750" url="https://nl.wikipedia.org/wiki?curid=20750" title="Aa en Hunze">
Aa en Hunze

Aa en Hunze () is een gemeente in het noordoosten van de provincie Drenthe in Nederland. De naam van de gemeente verwijst naar de rivieren de Drentsche Aa en de Hunze, die beide door de gemeente stromen. Naar deze rivieren is ook het waterschap Hunze en Aa's genoemd, waarbinnen de gemeente ligt. De gemeente telt inwoners en heeft een totale oppervlakte van , waarvan land en water (, Bron: CBS). Het gemeentehuis staat in Gieten. De gemeente is in 1998 ontstaan door de samenvoeging van de voormalige gemeenten Rolde, Gasselte, Gieten en Anloo.
Geschiedenis.
De gemeente bestaat uit twee verschillende delen, met elk een verschillende achtergrond. De twee delen worden gescheiden door de Hondsrug die zelf bij het westelijke gedeelte hoort. Dit zandgedeelte hoort tot de oudste bewoonde streken van Nederland. Binnen de gemeente liggen in totaal 12 hunebedden. Daarnaast zijn vooral in de omgeving van Anloo vele grafheuvels te vinden. Dit westelijke deel wordt gekenmerkt door een esdorpenlandschap. Naast Anloo waren ook Rolde en Balloo in de middeleeuwen vergaderplaatsen voor de Etstoel, het hoogste bestuurlijke en juridische college in het toenmalige Drenthe.
Het oostelijke gedeelte van de gemeente kent een veel kortere bewoningsgeschiedenis. De veengebieden langs de Hunze zijn vanuit de dorpen op de Hondsrug, met name Annen, Eext, Gieten en Gasselte ontgonnen.
Wapen en vlag.
De nieuw gevormde gemeente heeft ervoor gekozen een nieuw wapen aan te nemen, waarin geen van de wapens van de oude gemeenten is terug te vinden. Het wapen bestaat uit een groen (sinopel) vlak, waarop een getralied dubbel kruis staat in goud. In het eerste kwartier staat een gouden leliekroon. Het wapen wordt gedekt door een gouden kroon met drie bladeren en twee parels. Het wordt vastgehouden door twee reebokken.
De leliekroon in het eerste kwartier verwijst naar zowel Maria, die ook in het wapen van Drenthe voorkomt, als naar het feit dat de etstoel in het verleden vergaderde in plaatsen die in de gemeente liggen. Het getraliede kruis verwijst naar de twee historische hoofdroutes die door de gemeente lopen: Groningen - Coevorden, over de Hondsrug, en Assen - Gieten en verder naar Veendam. Tegenwoordig zijn dat de N34 en de N33.
De gemeentevlag is van het wapen afgeleid. Het groen in de vlag (en in het wapen) is een verwijzing naar het agrarische karakter van de gemeente.
Kernen.
De gemeente Aa en Hunze telt 35 officiële kernen. Het gemeentehuis bevindt zich in Gieten.
Officiële kernen.
Amen, Anderen, Anloo, Annen, Annerveenschekanaal, Balloërveld, Balloo, Deurze, Eext, Eexterveen, Eexterveenschekanaal, Eexterzandvoort, Ekehaar, Eldersloo, Eleveld, Gasselte, Gasselternijveen, Gasselternijveenschemond, Gasteren, Geelbroek, Gieten, Gieterveen, Grolloo, Marwijksoord, Nieuw Annerveen, Nieuwediep, Nijlande, Nooitgedacht, Oud Annerveen, Papenvoort, Rolde, Schipborg, Schoonloo, Spijkerboor en Vredenheim.
Andere plaatsen.
Naast deze officiële kernen bevinden zich in de gemeente de volgende andere plaatsen: Achter 't Hout, Bareveld (gedeeltelijk), Bonnen, Bonnerveen, Bosje, Bovenstreek, De Hilte, Eerste Dwarsdiep, Gasselterboerveen, Gasselterboerveenschemond, Gieterzandvoort, Kostvlies, Marwijksoord, Schreierswijk, Streek, Torenveen, Tweede Dwarsdiep en Veenhof.
Monumenten.
In de gemeente zijn er een aantal rijksmonumenten en oorlogsmonumenten, zie:
Kunst in de openbare ruimte.
In de gemeente Aa en Hunze zijn diverse beelden, sculpturen en objecten geplaatst in de openbare ruimte.
Politiek.
College van burgemeester en wethouders: (college 2022-2026)
Cijfers en statistieken.
Werkloosheid.
Ontwikkeling werkloosheid in de periode 2003 t/m 2007:
In vergelijking met het werkloosheidspercentage in Drenthe, Noord-Nederland en Nederland zijn de cijfers voor de gemeente Aa en Hunze relatief gunstig over de periode 2003 t/m 2007.
Bevolking.
In 2018 telde de gemeente Aa en Hunze volgens de gegevens van het CBS 25.390 inwoners, 12.666 mannen en 12.724 vrouwen. Aa en Hunze is de gemeente met het laagste percentage inwoners met een migratieachtergrond, op had van de inwoners een niet-westerse migratieachtergrond.
Stedenbanden.
Aa en Hunze heeft de volgende actieve stedenbanden:
Stedenbanden uit het verleden:
Openbaar vervoer.
Er zijn een aantal busverbindingen van Qbuzz in de gemeente Aa en Hunze:

</doc>
<doc id="20751" url="https://nl.wikipedia.org/wiki?curid=20751" title="Borger-Odoorn">
Borger-Odoorn

Borger-Odoorn () is een gemeente in het oosten van de provincie Drenthe (Nederland). De gemeente telt inwoners (, bron: CBS) en heeft een oppervlakte van 278 km². De gemeente ontstond op 1 januari 1998 door samenvoeging van de oude gemeenten Borger en Odoorn. Het gemeentehuis staat in Exloo.
De gemeente wordt gekenmerkt door de Hondsrug die de as van de gemeente vormt. Op de Hondsrug liggen in een dubbele rij eeuwenoude boerendorpen: enerzijds Klijndijk, Odoorn, Ees, Borger en Drouwen; anderzijds Valthe, Exloo en Buinen. Ten westen van de Hondsrug ligt een kleinschalig ontginningsgebied dat begrensd wordt door de staatsbossen van Schoonloo en Schoonoord. Het oosten van Borger-Odoorn bestaat uit een groot, open, veenkoloniaal landschap.
Kernen.
De gemeente Borger-Odoorn telt 25 officiële kernen. Het gemeentehuis bevindt zich in Exloo.
Politiek.
De gemeenteraad van Borger-Odoorn bestaat uit 21 zetels. Hieronder staat de samenstelling van de gemeenteraad sinds 1998:
College van burgemeester en wethouders: (college 2022-2026)
Openbaar vervoer.
De volgende buslijnen verzorgen het openbaar vervoer in de gemeente:
Monumenten.
Borger-Odoorn is de gemeente met de meeste hunebedden in Nederland. In totaal 18 stuks, waaronder de grootste (naast het hunebedcentrum in Borger). De gemeente telt daarnaast een aantal rijksmonumenten en oorlogsmonumenten, zie:

</doc>
<doc id="20752" url="https://nl.wikipedia.org/wiki?curid=20752" title="Anklung">
Anklung



</doc>
<doc id="20753" url="https://nl.wikipedia.org/wiki?curid=20753" title="Midden-Drenthe">
Midden-Drenthe

Midden-Drenthe () is een gemeente ongeveer in het midden van de provincie Drenthe (Nederland). De gemeente telt inwoners (, bron: CBS) en heeft een landoppervlakte van 341,53 km². Van 1998 tot 2000 was de gemeentenaam Middenveld. De gemeente ontstond in 1998 door het samenvoegen van de voormalige gemeentes Beilen, Smilde en Westerbork.
Kernen.
De gemeente Midden-Drenthe telt 22 officiële kernen. Het gemeentehuis staat in Beilen.
Aantal inwoners per woonkern op 
Topografie.
"Topografische gemeentekaart van Midden-Drenthe"
Politiek.
Gemeenteraad.
De gemeenteraad van Midden-Drenthe bestaat uit 23 zetels. Hieronder staat de samenstelling van de gemeenteraad sinds 1998:
College van B&amp;W.
College van burgemeester en wethouders: (raadsperiode 2022-2026)
Openbaar vervoer.
Trein.
Beilen heeft een station, waar tweemaal per uur de sprinter Zwolle - Groningen stopt.
Bus.
Buslijnen in de gemeente zijn:
Monumenten.
In de gemeente zijn er een aantal rijksmonumenten en oorlogsmonumenten, zie:

</doc>
<doc id="20754" url="https://nl.wikipedia.org/wiki?curid=20754" title="Middenveld">
Middenveld

Middenveld was het tweede van de zes dingspelen waarin de Nederlandse provincie Drenthe van oudsher was verdeeld. Plaatsen als Westerbork en Beilen behoren ertoe. Beilen was de hoofdplaats van het dingspel. Het dingspel werd ook wel aangeduid met de naam "Beilerdingspel".
Na de restauratie van de Jacobuskerk van Rolde ontwierp de Limburgse glazenier Joep Nicolas nieuwe gebrandschilderde ramen voor deze kerk. Zes van deze glazen geven de Drentse dingspelen weer, waaronder het Beilerdingspel.
Gemeentenaam.
Van 1998 tot 2000 was Middenveld de naam van een gemeente die in dit oude rechtsgebied lag en die nu Midden-Drenthe heet.

</doc>
<doc id="20755" url="https://nl.wikipedia.org/wiki?curid=20755" title="Kulintang">
Kulintang

De kulintang is een Zuidoost-Aziatisch muziekinstrument, dat uit kleine gongetjes bestaat die horizontaal naast elkaar liggen en die verschillende tonen voortbrengen wanneer erop geslagen wordt.
Vaak worden door een muziekgroep diverse instrumenten naast de kulintang gebruikt, of afgewisseld, zoals de anklung, en wordt er bij de muziek gedanst. De kulintang is vaak onderdeel van een gamelan.
De kulintang wordt vaak gecombineerd met de hangende agung gongen gebruikt.

</doc>
<doc id="20756" url="https://nl.wikipedia.org/wiki?curid=20756" title="Siméon Poisson">
Siméon Poisson

Siméon Denis Poisson (Pithiviers (Loiret), 21 juni 1781 – Sceaux (Hauts-de-Seine), 25 april 1840) was een Franse wiskundige.
Poissons vader was soldaat, en wilde dat Siméon geneeskunde zou gaan studeren. De eerste patiënt echter die hij alleen opereerde, stierf al enkele uren na de operatie. Vanaf dat moment wilde hij niets meer met geneeskunde te maken hebben en werd wiskunde zijn hobby en werk.
Een bekende uitspraak van hem luidde: "Het leven is goed voor twee dingen: wiskunde leren en wiskunde onderwijzen."
Levensloop.
Poissons vader, Siméon Poisson, was soldaat in de Zevenjarige Oorlog maar, afgeknapt op het gedrag van de lokale militaire leiding, deserteerde hij. Ten tijde van de geboorte van zijn zoon, Siméon-Denis, had hij een administratieve functie in Pithiviers en schijnt aan het hoofd van het lokale bestuur te hebben gestaan tijdens de jaren van de Franse Revolutie. Poisson werd eerst naar een oom gestuurd, een chirurg in Fontainebleau, en begon lessen te nemen op het gebied van bloedingen en blaren, maar boekte weinig vooruitgang. Omdat hij enige wiskundige aanleg leek te hebben, werd hij in de École Centrale van Fontainebleau ingeschreven, waar hij het geluk had een vriendelijke en sympathieke leraar te treffen, M. Billy, die, spoedig vaststellend dat zijn leerling zijn meerdere werd, zich wijdde aan de studie van de hogere wiskunde ten einde Poisson te kunnen volgen en begrijpen. Hij zei over Poissons toekomst door middel van een citaat van Jean de La Fontaine:
In 1798 begon Poisson aan de École Polytechnique in Parijs, en trok meteen de aandacht van de hoogleraren aldaar, die hem vrij lieten in de keuze van zijn onderwerpen. In 1800, minder dan twee jaar na zijn start, publiceerde hij twee documenten, een over Étienne Bézout's eliminatie-methode, en de ander over het aantal oplossingen van een differentievergelijking. Het laatste document werd opgemerkt door Sylvestre-François Lacroix en Adrien-Marie Legendre, die adviseerden het te publiceren in de "Recueil des savants étrangers", een grote eer voor een 18-jarige jongeman. Door dit succes verkreeg Poisson toegang tot het wetenschappelijke wereldje. Joseph-Louis Lagrange, van wie hij de colleges over functietheorie bijwoonde aan de École Polytechnique, merkte zijn talent op en werd een vriend. Pierre-Simon Laplace, in wiens voetspoor Poisson trad, zag hem eerder als een soort zoon. De rest van zijn loopbaan, tot zijn dood in Sceaux nabij Parijs, was vrijwel geheel gewijd aan het produceren en publiceren van zijn vele werken, en aan de verplichtingen van de vele onderwijsfuncties die hij bekleedde.
Onmiddellijk na afronding van zijn opleiding aan de École Polytechnique werd hij daar aangesteld als repetitor, hetgeen hij informeel als leerling reeds gedaan had; zijn medestudenten gingen namelijk na een extreem moeilijk college vaak naar Poissons kamer, om hem het college te horen herhalen en toelichten. Hij werd benoemd tot assistent-hoogleraar ("professeur suppléant") in 1802, en in 1806 tot hoogleraar als opvolger van Jean Baptiste Joseph Fourier, die naar Grenoble vertrok. In 1808 werd hij astronoom aan het Bureau des longitudes. En toen in 1809 de Faculté des Sciences werd opgericht, kreeg Poisson een benoeming tot hoogleraar in de klassieke mechanica ("professeur de mécanique rationelle"). Daarnaast werd hij onderzoeker aan de "École Militaire" in Saint-Cyr in 1815, onderzoeker aan de École Polytechnique in 1816, raadsman van de universiteit in 1820 en meetkundige bij het "Bureau des longitudes" als opvolger van Laplace in 1827.
In 1817 huwde hij Nancy de Bardi. Zijn vader, wiens vroege ervaringen een afkeer van aristocraten teweeg hadden gebracht, voedde hem op in de geest van de eerste republiek. Poisson hield zich ook aan de principes van de familie en weigerde zich voor te doen als een aanhanger van Napoleon I. Toen de familie Bourbon opnieuw aan de macht was, bracht zijn haat tegen Napoleon hem ertoe om een 'Legitimist' te worden. Gedurende de Honderd Dagen was hij trouw aan de Bourbons. Na de tweede terugkeer van de Bourbons werd zijn loyaliteit beloond, toen hem in 1821 de titel van baron werd verleend. De revolutie van juli 1830 dreigde hem zijn status te ontnemen, maar dit werd voorkomen door de nieuwe 'burgerkoning' Lodewijk Filips I van Frankrijk.
Als docent wiskunde was Poisson zeer succesvol. Als wetenschapper werd zijn hoge activiteit door weinigen geëvenaard. Ondanks zijn vele officiële verantwoordelijkheden publiceerde hij meer dan 300 teksten op het brede gebied van de zuivere en toegepaste wiskunde. Twee van zijn uitspraken illustreren hoe hij zoveel kon bereiken: "La vie n'est bonne qu' à deux choses — à faire des mathématiques et des professeurs" en "La vie c'est le travail" ("Leven is werken").
Zijn grootste bijdrage aan de wetenschap ligt in de toegepaste wiskunde, zoals zijn artikelen over de theorie van elektriciteit en magnetisme.
Zeer belangrijk zijn daarnaast zijn artikelen over de mechanica van hemellichamen, waarmee hij bewees een waardig opvolger van Laplace te zijn. De belangrijkste hiervan zijn "Sur les inégalités séculaires des moyens mouvements des planètes" en "Sur la variation des constantes arbitraires dans les questions de mécanique", beide verschenen in het "Journal" van de École Polytechnique in 1809. Poisson besprak de beroemde vraag over de stabiliteit van de banen van de planeten. Dankzij Poisson werd Lagrange gestimuleerd, na een lange periode zonder wetenschappelijke resultaten, het volgende artikel op te stellen: "Sur la théorie des variations des éléments des planètes, et en particulier des variations des grands axes de leurs orbites".
Poisson vond een variant op de partiële differentiaalvergelijking van de tweede orde van Laplace voor de potentiaal:
tegenwoordig de Poissonvergelijking genoemd, of de vergelijking van de potentiaaltheorie, gepubliceerd in het 'Bulletin de société philomatique' (1813). Voor ρ = 0 ontstaat de Laplacevergelijking:
In 1812 ontdekte Poisson dat de Laplacevergelijking slechts van toepassing is in de omgeving van een massief lichaam. Een strikt bewijs voor lichamen met een variabele dichtheid werd gegeven door Carl Friedrich Gauss in 1839. Beide vergelijkingen hebben een equivalent in het rekenen met vectoren.
Poissons twee belangrijkste artikelen over dit onderwerp zijn "Sur l'attraction des sphéroides" (Connaiss. ft. temps, 1829), en "Sur l'attraction d'un ellipsoide homogène" (Mim. ft. l'acad., 1835). Ook zij hier vermeld zijn artikel over golftheorie (Mém. ft. l'acad., 1825).
In de zuivere wiskunde heeft hij een artikelenserie gepubliceerd over de bepaalde integraal, en artikelen over de fourierreeks, die de weg bereid hebben voor het onderzoek van Johann Peter Gustav Lejeune Dirichlet en Bernhard Riemann over hetzelfde onderwerp. Deze kunnen gevonden worden in het "Journal" van de École Polytechnique, tussen 1813 en 1823, en in de "Memoirs de l'académie" uit 1823. Hij bestudeerde ook Fourierintegralen. Daarnaast worden hier genoemd zijn essay over analyse van variëteiten ("Mem. de l'acad.," 1833), en zijn artikelen over de kans van optreden van de gemiddelde waarde van een steekproef ("Connaiss. d. temps," 1827, &amp;c). De Poissonverdeling in de kansrekening is naar hem genoemd.
In zijn "Traité de mécanique" (2 vols. 8vo, 1811 arid 1833), geschreven in de stijl van Laplace en Lagrange, poneerde hij veel nieuwe ideeën, zoals het expliciet gebruiken van de impuls als onafhankelijke variabele, hier weergegeven als formula_3:
die het werk hebben beïnvloed van William Rowan Hamilton en Carl Gustav Jakob Jacobi.
Poisson publiceerde ook een aantal documenten die waren bedoeld om onderdeel uit te gaan maken van een veelomvattend boekwerk over mathematische fysica, hetgeen hij echter tijdens zijn leven niet heeft kunnen afronden. De volgende documenten worden hier genoemd:
In 1815 hield Poisson zich bezig met integratie over paden in het complexe vlak. In 1831 leidde hij, onafhankelijk van Claude-Louis Navier de Navier-Stokes-vergelijkingen af. In 1832 kreeg hij de Copley Medal. Hij is een van de 72 Fransen wier namen in reliëf op de Eiffeltoren zijn aangebracht.

</doc>
<doc id="20757" url="https://nl.wikipedia.org/wiki?curid=20757" title="Lijst van predikanten">
Lijst van predikanten

Dit is een lijst van predikanten. Over het algemeen gaat het over meer bekende predikanten waarover een artikel op de Nederlandstalige Wikipedia bestaat. Voor predikanten uit Nederland, zie "".

</doc>
<doc id="20758" url="https://nl.wikipedia.org/wiki?curid=20758" title="Coevorden (stad)">
Coevorden (stad)

Coevorden () (bijgenaamd: "Ganzenstad", Drents: "Koevern") is een stad in de gelijknamige gemeente in de Nederlandse provincie Drenthe. De stad telde op inwoners en ligt zowel aan de grens met Duitsland als aan de provinciegrens met Overijssel. 
Geschiedenis.
Ontstaan.
Op 26 november 944 schonk keizer Otto I de Grote "het recht van foreest" (het jachtrecht) in de Pagus Thriente aan bisschop Balderik van Utrecht. Hiermee kwam de regio onder bestuur van het Utrechtse bisdom.
De eerste vermelding van de plaatsnaam vindt men in 1036, in de naam van Fredericus van Coevorden. De eerste schriftelijke vermelding (op een oorkonde) van "Coevoorde" dateert van 1148. De naam duidt (net als bijvoorbeeld Oxford en Ochsenfurt) op een plaats waar boeren hun koeien via een doorwaadbare plek (koevoorde) door een rivier lieten gaan. De naam Bosporus betekent hetzelfde maar heeft een mythologische oorsprong.
Burggraven van Coevorden.
In 1141 werd door bisschop Hartbert van Bierum diens broer Ludolf van Bierum bekleed met de erfelijke waardigheid van burggraaf van Coevorden. Daarmee heeft Hartbert een trouwe vazal, wellicht zelfs een stroman die het gebied bestuurt. Nadat Hartbert in 1150 was overleden, werd de binding tussen het bisdom Utrecht en de "Stadt en Heerlickheyt Coevorden" snel minder sterk.
Ludolf werd opgevolgd door zijn zoons Volker van Coevorden en Rudolf I van Coevorden. Zij gedroegen zich als onafhankelijke heren. In 1182 leidde dit tot een belegering van de motte door bisschop Boudewijn van Holland, waarbij de stad grotendeels werd verwoest. Als nieuwe kasteelheer werd door de bisschop graaf Otto van Bentheim aangesteld. De Heren van Coevorden en graaf Otto, zouden elkaar de heerschappij nog vele jaren betwisten. Tussen 1186 en 1192 werd opnieuw oorlog gevoerd, waarbij Rudolf I van Coevorden in gijzeling werd genomen. Volker wist intussen het kasteel te veroveren met daarin het gezin van Otto. Daarmee stonden de heren voldoende sterk om de macht op te eisen. Rudolf I van Coevorden werd erkend als burggraaf van Coevorden. Volker vestigde zich in Ansen en was de vader van Rudolf II van Coevorden, die burggraaf van Coevorden zou worden.
Slag bij Ane.
Coevorden lag strategisch op de route van Groningen naar Münster, wat de stad tot een welvarende vestingstad maakte. De in 1215 gewijde bisschop van Utrecht Otto van Lippe besloot de aanspraken van het bisdom op het gebied te verstevigen, niet in de laatste plaats om zijn inkomsten uit het gebied veilig te stellen, dan wel te vergroten. Otto stuitte echter op grote tegenstand, omdat de boeren hun heer Rudolf II van Coevorden steunden. Dit resulteerde in de slag bij Ane, waarbij Otto het leven verloor en de Drentse boeren onder commando van Rudolf II van Coevorden een klinkende overwinning behaalden.
Na de dood van Otto van Lippe werd Wilbrand van Oldenburg tot bisschop gewijd, en ook Wilbrand trok ten strijde tegen de opstandige Drenten, waarbij hij de hulp van de Friezen inriep. Maar ook deze slag, de Fries-Drentse oorlog, werd door de Drenten gewonnen. In een latere slag, bij Peize, werden de Drenten uiteindelijk verslagen, en werd burggraaf Rudolf II van Coevorden onder valse voorwendselen naar het kasteel van Hardenberg gelokt. Hij werd gevangengenomen, gemarteld en vermoord op 25 juli 1230.
Het was zelden koek en ei tussen de bisschoppen en de kasteleins, en de vraag is of dit iets te maken had met de verhuizing in 1258 van het Sancta Maria de Campe- of Mariënklooster van Coevorden naar een dekzandrug op een plaats waar nu het centrum van Assen ligt.
Late middeleeuwen.
In 1288 kwam een kleinzoon van Rudolf weer aan de macht, en werd het kasteleinschap van de van Coevordens hersteld. Reinoud van Coevorden was een zoon van Eufemia, de dochter van Rudolf II, en van Hendrik van Borculo. Reinoud werd de stamvader van een reeks sterke heren van Coevorden, een dynastie die tot 1402 zou voortduren. Het machtsgebied breidde zich uit tot Borculo, Diepenheim, Lage (Duitsland) en Selwerd. Ze verwierven het muntrecht en beheersten de rechtspraak in Drenthe.
Pas tegen het einde van de 14e eeuw maakte bisschop Frederik van Utrecht een einde aan de strubbelingen door het opheffen van de erfelijkheid van het kasteleinschap van Coevorden. Frederik maakte daarbij handig gebruik van de onrust onder de bewoners van het gebied, Reinoud maakte zich niet populair met onrechtmatige belastingen en andere wandaden. In 1395 trok Frederik ten strijde tegen de heer van Drenthe, maar anders dan bij de slag bij Ane kon Reinoud niet rekenen op de steun van de boeren. Frederik werd door de notabelen van Coevorden erkend als landsheer, en zo kwam Reinoud alleen te staan in de strijd. Op 4 april 1402 deed hij afstand van al zijn rechten, en de Van Coevordens trokken zich terug op hun bezittingen in Twente en de Achterhoek. Coevorden kreeg op 31 december 1407 stadsrechten.
Gelre.
Aan het begin van de 16e eeuw werden zowel de Kapel van Hulsvoort als de Nieuwe Kerk in Coevorden verwoest. De stad viel in 1518 in handen van Rudolf van Munster, echter in 1522 werd de stad heroverd door de Geldersen, onder bevel van Johan van Selbach. Selbach bestuurde daarna alle oostelijke gebieden, waaronder Overijssel en Drenthe tot aan de Groningse zeekust. Hij zou tot 1536 (het einde van Karel van Gelres heerschappij) kastelein van Coevorden, en drost van Drenthe blijven.
Selbach zorgde voor versterking van de fortificaties, maar moest daarnaast zorgen voor voldoende belastinginning voor Gelres hertog. Dat laatste viel hem niet mee, niet alleen omdat Drenthe geen rijke provincie was, maar zeker ook omdat de Drenten zich niet graag voegden naar Gelders gezag. In een brief uit 1536 beroept Selbach zich dan ook op overmacht, wegens de armoede van "uwer vorstelijke genade onderzaten des lands van Drente".
In datzelfde jaar 1536 werd Selbach gedwongen het kasteel en de vesting over te dragen aan Georg Schenck van Tautenburgh, legeraanvoerder in de regio van keizer Karel V. In de hoop dat Coevorden zich zou herstellen van het krijgsgeweld verleende de vorst de stad in 1541 het recht om drie jaarmarkten te houden.
Spaans beleg en herbouw van de stad.
Coevorden werd in de periode van 1581 tot 1592 belegerd door de Spanjaarden. Deze periode begon met de Elfdaagse belegering in september 1581 onder leiding van George van Lalaing, de graaf van Rennenberg. Coevorden was namelijk een van de weinig versterkte steden in de noordelijke gewesten die niet aan het verraad van Rennenberg hadden meegedaan. Toen Maurits van Oranje in 1592 de Spanjaarden wist te verdrijven, werd de stad grotendeels platgebrand door de Spanjaarden. Onder leiding van Francisco Verdugo, de laatste Spaanse stadhouder van de noordelijke gewesten, trachtten de Spanjaarden de stad in 1594 te heroveren, maar dat kon door het leger van prins Maurits worden voorkomen.
Coevorden moest geheel opnieuw opgebouwd worden. De nu nog bestaande historische gebouwen en vestingwerken, stratenstructuur en de stervormige stadsgracht dateren dan ook grotendeels uit het einde van de 16e en het begin van de 17e eeuw. De vestingwerken werden ontworpen door Menno van Coehoorn.
Münster.
Op 30 juni 1672 werd Coevorden veroverd door Bernard van Galen (bijgenaamd 'Bommen Berend'), de bisschop van Münster. Op 30 december 1672 werd het vestingstadje binnen een uur ontzet door Carl von Rabenhaupt, met behulp van een kaart gemaakt door de gevluchte plaatselijke schoolmeester Mijndert van der Thijnen, en een biezen brugconstructie over het bevroren water van de stadsgracht. De bisschop gaf het echter niet op, en onder leiding van Von Galen werd Coevorden in 1673 opnieuw belegerd. Begin oktober 1673 probeerde de bisschop de Vecht bij Gramsbergen af te dammen en Coevorden onder water te zetten. Vanwege een hevige storm en een doorbraak in de dam verdronken er 1.400 Munsterse soldaten. De Coevordenaren werden net op tijd gered.
Periode van verval.
In de 18e eeuw kwam de bevolkingsgroei tot stilstand. Coevorden was in die periode een doorgangsplaats voor turfschippers, die hun lading vanuit de Duitse en Oost-Drentse gebieden naar het westen van Nederland vervoerden. Deze functie van de binnenhaven van Coevorden verviel toen het veen was afgegraven. Als relatief grote stad had Coevorden nog wel een belangrijke regiofunctie, die echter langzamerhand door Emmen werd overgenomen.
Historische feiten van deze periode zijn het ijzerkoekenoproer en de stichting van de Joodse Gemeente in Coevorden.
Franse overheersing.
In 1795 werd Coevorden door de Fransen ingenomen, de bezetting zou tot 1814 voortduren. Het Franse leger werd als bevrijdingsleger ontvangen, de patriotten hadden voldoende steun opgebouwd en de trouw aan Oranje was niet al te groot. De Coevorder magistraat had patriot Berend Slingenberg benoemd tot secretaris, dit voorkwam echter niet dat de magistraat werd afgezet. Slingenberg werd secretaris van het Comité Révolutionaire, en werd in 1811 "Maire" (burgemeester) benoemd.
De Fransen lieten na de troonsafstand van Napoleon de stad in desolate staat achter op 3 mei 1814. 43 huizen, 20 schuren en 2 molens werden in een brand verwoest, met een totale schade van 76.000 gulden.
Na de Tweede Wereldoorlog.
Ook na de oorlog bleef Emmen de groei doormaken naar de belangrijkste stad in de regio, en diverse bedrijven en instellingen verhuisden van Coevorden naar Emmen. Pas in de jaren tachtig en negentig kwam Coevorden weer wat beter op de kaart te staan, met de komst van diervoederbedrijf IAMS, en de aanleg van een NAVO-depot. Dat depot is inmiddels in gebruik bij het Nederlandse leger.
Met het Europark, waarvan de bouw midden jaren negentig werd gestart, en dat voor een deel op Duits grondgebied wordt aangelegd, wil Coevorden de industrie en het bedrijfsleven in de regio een nieuwe impuls geven. Met dit park wil men een belangrijke schakel worden in het vervoer van goederen tussen West-Nederland en het oosten en noorden van Europa.
In 1998 werd in het kader van de gemeentelijke herindeling in Drenthe het grondgebied van de gemeente uitgebreid met de voormalige gemeenten Dalen, Oosterhesselen, Sleen en Zweeloo.
Bezienswaardigheden.
Kaart van het oude centrum van Coevorden. "(klik voor vergroting)"
Monumenten.
Een deel van Coevorden is een beschermd stadsgezicht. In de gemeente zijn er een aantal rijksmonumenten en oorlogsmonumenten, zie:
Sport.
Coevorden heeft een aantal sportverenigingen, waaronder voetbalclubs CSVC, CVV Germanicus en VV Raptim, hockeyclub MHC Coevorden, tafeltennisvereniging Hou Tafel '77 en korfbalvereniging Korvesta.
Folklore.
In Coevorden wordt elke acht jaar het traditionele Zuidenveld gehouden, een van oorsprong agrarisch gebeuren met veekeuringen en een "concours hippique". Na de MKZ-crisis van 2001 zijn de veekeuringen verboden en heeft het geheel een meer nostalgisch karakter gekregen. Gebleven is de allegorische optocht aan het begin, waaraan praalwagens uit alle acht voormalige Zuidenveldgemeenten meedoen.
Op de tweede maandag in november vindt de jaarlijkse "Ganzenmarkt" plaats, waarbij een troep ganzen door ganzenhoedsters door het centrum van Coevorden richting Markt wordt geleid. Dit gebruik gaat terug tot in de 15e eeuw, waarbij oorspronkelijk de ganzen op de Markt in Coevorden werden verhandeld. In de naoorlogse ganzenmarkten werden meisjes van de huishoudschool verkleed als ganzenhoedster. De traditie bleef, de eigenlijke ganzenmarkt verdween. Na afloop van de ganzenmarkt vindt nog wel steeds de jaarlijkse verkiezing van Miss Ganzenhoedster en Mini-Miss Ganzenhoedster plaats, hoewel de meisjes tegenwoordig niet meer van de huishoudschool hoeven te komen.

</doc>
<doc id="20759" url="https://nl.wikipedia.org/wiki?curid=20759" title="Gamelan">
Gamelan

Gamelan is een traditionele muziekstijl in Indonesië, vooral op de eilanden Java, Madura, Bali en Lombok, en de benaming van zowel de muziekinstrumenten zelf als de bespelersgroep. Een gamelanorkest bestaat voornamelijk uit slaginstrumenten zoals metallofoons (waaronder kulintangs en gongs), xylofoons en drums, maar ook bijvoorbeeld fluiten en strijkinstrumenten. Het is kenmerkend voor de Indonesische volksmuziek.
Begrippen.
De naam gamelan is afgeleid van "gamel", een Oud-Javaans woord voor "slaan" of "kloppen", omdat de meeste instrumenten van een gamelan slaginstrumenten zijn. De Indonesische term "karawitan" is de verzamelnaam voor zowel de Javaanse als de Balinese gamelanmuziek.
Muzikale kenmerken.
De gamelan hanteert een microtonale toonschaal die afwijkt van de in het Westen gebruikelijke gelijkzwevende stemming en maakt gebruik van complexe ritmische structuren. De twee belangrijkste stemmingen zijn pelog en slendro.
Hier een opname van de pelog-toonladder, gespeeld op een "gangsa":
Instrumenten.
Een gamelan kan bestaan uit vijf tot veertig instrumenten, waaronder de "rebab" (tweesnarige luit), de "suling" (bamboefluit), de "kendhang" (houten trommel), de "bonang", de "gender", de "saron" (xylofoon) en de "gambang" (xylofoon). Bronzen, koperen en ijzeren slaginstrumenten dateren al van de prehistorie. Wanneer de eerste gamelan is ontstaan, is niet duidelijk. Het hart van de gamelanmuziek wordt gevormd door de grote bronzen gongs, die tot op kilometers afstand te horen zijn. 
Uitvoering en gezang.
De orkesten zorgen vaak voor de muzikale begeleiding van dans-, theater- en met name wajangvoorstellingen. Sinds de 19e eeuw komen er ook, vooral vrouwelijke ("pesinden"), zangpartijen voor in de gamelan. De teksten van de gezangen zijn in een archaïsche of literaire taal geschreven en daardoor zelfs voor de Indonesiërs moeilijk te begrijpen. Er wordt geen bladmuziek gebruikt, maar de meeste composities of "gendhing" zijn nauwkeurig vastgelegd.
Vroege opnames van gamelan zijn van de etnomusicoloog Jaap Kunst die in de jaren 1920 gefascineerd raakte door gamelan en hier uitvoerig onderzoek naar deed.
Kenmerken van de Balinese gamelan.
De Balinese gamelanmuziek verschilt sterk van de Javaanse. De Balinese vorm kent schrille tonen en levendige ritmes, de Javaanse vorm daarentegen heeft langzame, afgemeten klanken. Balinese gamelanmuziek typeert zich door met name syncopische ritmes in een hoog tempo. Kenmerkend is het "sangsit"-spel. Sangsit-spelers spelen hetzelfde patroon, maar dan net wat later dan de melodiespeler. De melodiepartij wordt verdubbeld. Het instrumentarium wordt vervaardigd in de districten (Kabupaten) Klungkung en Buleleng. De grote gongs worden meestal geïmporteerd vanuit het Javaanse Solo (Surakarta).

</doc>
