<doc id="18728" url="https://nl.wikipedia.org/wiki?curid=18728" title="Prolog">
Prolog

Prolog (uit het Frans "programmation en logique", "programmeren met logica") is een logische programmeertaal. De taal is gebaseerd op predicatenlogica en heeft een sterk declaratief karakter. In plaats van de stappen die tot de oplossing van een probleem leiden, worden de voorwaarden waaraan de oplossing moet voldoen in logische termen beschreven. Vandaar dat Prolog een (grotendeels) "declaratieve" taal is.
Ontwikkeling.
Prolog werd oorspronkelijk in 1971-72 ontworpen door Alain Colmerauer en zijn vakgroep aan de Universiteit van Marseille (Frankrijk). Het was de eerste implementatie van de ideeën van Robert Kowalski over het gebruik van Horn-clausules als basis voor een programmeertaal. De eerste versie van de nieuwe taal werd door Colmerauers collega Philippe Roussel geïmplementeerd in Algol, in het najaar van 1972; diens vrouw bedacht de naam van de nieuwe taal. De eerste applicatie was een basaal dialoogsysteem dat met een gebruiker in het Frans kon converseren. In 1973 kreeg Colmerauers groep genoeg geld toegewezen om een tweede implementatie te ontwikkelen: een interpreter, geschreven in Fortran.
Een volgende mijlpaal werd bereikt met een Prologsysteem dat op een DEC PDP-10 van de Universiteit van Edinburgh draaide. Met name David H.D. Warren speelde hierbij een belangrijke rol met de ontwikkeling van de Warren Abstract Machine. Deze versie van Prolog bood vele optimalisaties en uitbreidingen en was de eerste die kon worden gecompileerd naar DEC-10-machinetaal. "Edinburgh Prolog" geldt in velerlei opzicht nog steeds als richtinggevend. In 1995 werd Prolog door de ISO gestandaardiseerd, waarbij het Edinburgh-I/O-systeem en vele predicaten werden vervangen. Dit leidde tot enige kritiek en heeft ertoe geleid dat vele moderne implementaties beide versies ondersteunen.
Edinburgh-standaard.
Omdat veel werk aan vroege compilers en interpreters aan de Universiteit van Edinburgh plaatsvond, kreeg de uiteindelijke implementatie de status van "de facto" standaard voor vroege implementaties, de "Edinburgh-standaard". Deze laat nog steeds sporen na, hoewel inmiddels een formele standaard bestaat. Grote delen van deze standaard worden door moderne implementaties nog steeds ondersteund.
Warren Abstract Machine.
In 1983 ontwierp David H.D. Warren een virtuele machine gericht op de taal Prolog: een instructieset die Prolog-compilers kunnen gebruiken als intermediair tussen de semantiek van Prolog, gebaseerd op het doorzoeken van een verzameling mogelijke oplossingen voor een logisch probleem, en de werking van computerprocessors. WAM-programma's kunnen vervolgens direct uitgevoerd worden door een interpreter, of verder vertaald naar machinecode. Warrens werk maakte als eerste de uitvoering van logische programma's snel genoeg voor algemeen gebruik.
Ondanks het feit dat het ook mogelijk is naar "native" machinetaal te compileren, zijn WAM's nog steeds vrij algemeen. De voordelen van een "native" implementatie zijn beperkt doordat vrij veel functionaliteit uiteindelijk toch in support-functies moet worden geïmplementeerd en het wiel veelvuldig opnieuw moet worden uitgevonden. Tevens worden onvermijdelijk machine-afhankelijkheden ("machine dependencies") geïntroduceerd, wat de portabiliteit niet ten goede komt.
Quintus en SICStus.
Omdat standaarden ontbraken of nog in de kinderschoenen stonden, was er een wildgroei aan dialecten, waarbij iedere leverancier zijn eigen dialect gebruikte. Vanwege de industriële kwaliteit en de vele innovaties werd "Quintus Prolog", dat in nauwe samenwerking met de Universiteit van Edinburgh was ontwikkeld, een de facto standaard. Tot de belangrijkste innovaties behoren de "foreign language interface", dat het ontwikkelen van software in andere computertalen mogelijk maakte en een systeem om Prologbroncode in "modules" te verdelen en zodoende de ontwikkeling van grote systemen makkelijker te maken.
In de jaren 1985 tot 1990 ontstond uit een soortgelijke samenwerking in Zweden, waar ook andere vakgroepen en commerciële partijen aan deelnamen, het instituut SICS ("Swedish Institute of Computer Science"). Het hoofddoel van het onderzoek was de werklast over meerdere processoren te verdelen, "or-parallel", waarbij verschillende alternatieven tegelijkertijd worden overwogen. Dit werd verwezenlijkt met het "Aurora"-project, waarin ook Warren een belangrijke rol speelde. Vanaf 1988 werd het project door de Zweedse overheid en marktpartijen gesubsidieerd om SICStus Prolog voor industriële toepassingen geschikt te maken, wat in 1991 resulteerde in versie 3.
In 1998 nam SICStus het bedrijf Quintus over en kondigde een "Grand Unified Compiler" aan (een toespeling op de "Grand Unified Theory" uit de natuurkunde), een fusie van Quintus- en SICStus-technologie, die echter niet van de grond kwam. Pas in 2007 resulteerden de inspanningen in versie 4 en 4.1 in 2009. SICStus is de grootste leverancier van Prolog-compilers en de innovaties op het gebied van parallellisatie en schaalbaarheid gelden als richtinggevend. SWI-Prolog, bijvoorbeeld, implementeert belangrijke delen van de Quintus/SICStus-specificatie.
Standaardisering.
De eerste pogingen de taal te standaardiseren dateren uit 1985, toen de AFNOR de eerste Prologwerkgroep in het leven riep. In 1987 vormde de ISO een werkgroep (ISO/IEC JTC1/SC22 group WG17). Te laat, want verschillende leveranciers hadden hun eigen versies en klantenkring ontwikkeld en verdedigden hun dialecten furieus tegen al te drastische ingrepen.
De vele verhitte, soms bijtende debatten resulteerden uiteindelijk in de standaard "ISO/IEC 13211-1" die in 1995 werd gepubliceerd. Het document standaardiseert niet alleen de syntaxis en formele semantiek van de taal, maar definieert ook "unificatie", een centraal begrip, herdefinieert I/O-predicaten en introduceert een aantal constructies voor exception handling. Met name de herdefinitie van I/O-predicaten heeft kritiek opgeroepen omdat ze drastisch van de Edinburgh-implementaties verschillen en zodoende veel oude Prolog-programma's breken.
Ondanks ISO/IEC 13211-1 spreken Covington "et al." in hun "Coding guidelines" voor Prolog van een gebrek aan een alomvattende standaard voor de taal; volgens hen is de kleine Prolog-gemeenschap gefragmenteerd en voornamelijk georganiseerd rond de verschillende implementaties, waarvan geen enkele dominant is.
Gebruik.
Omdat Prolog is gebaseerd op formele logica en met behulp van een "inference engine" zelfstandig conclusies kan trekken, is deze taal geschikt om kennis te modelleren en de mens te ondersteunen bij het trekken van conclusies uit gegevens. De taal is dan ook een veelgebruikt hulpmiddel voor het verwerken van natuurlijke taal, datamining, het interpreteren van de uitkomsten van metingen, modellen en simulaties en het bouwen van expertsystemen en onderzoek naar kunstmatige intelligentie.
Hoewel het gebruik van Prolog zich in eerste instantie beperkte tot de academische wereld, werden de implementaties gaandeweg stabiel genoeg zodat de taal in commercieel gebruik kon worden genomen. Begin jaren 90 had Prolog een "stabiele niche" verworven op de markt voor programmeertalen.
Tot de gebruikers in de industriële wereld behoorden Boeing, dat met behulp van een expertsysteem handleidingen voor de assemblage van connectors met lijsten van benodigde gereedschappen, materialen, onderdelen en procedures samenstelde. Het "National Center for Atmospheric Research" in de VS gebruikte op Prolog gebaseerde software om kortetermijnweerberichten te genereren, in Boedapest hield een Prologapplicatie de concentraties van vervuilende stoffen in de gaten en adviseert over de te gebruiken extra filters als niveaus worden overstegen, en in het Verenigd Koninkrijk adviseerde een toepassing het personeel van een waterleidingbedrijf over optimaal gebruik van pompen, zodat de druk in het waterleidingsysteem gelijk verdeeld is.
Ongeveer in dezelfde periode, echter, publiceerden onderzoekers die bij de ontwikkeling van logisch programmeren betrokken waren, een artikel waarin zij stelden dat dit paradigma "ondanks de theoretische voordelen" niet doorgebroken was: van de vijfhonderd applicaties op de publieke lijst "Prolog-1000" werden er slechts enkele door meer dan honderd mensen gebruikt. Een schatting uit 2003 hield het aantal Prolog-gebruikers op honderdduizenden.
De krachtige "inference engine", de mogelijkheid tot "backtracking" ("terugkrabbelen") en de eenvoud en flexibiliteit van de taal maken haar zeer geschikt voor "Rapid Prototyping", vooral omdat ingewikkelde regels relatief simpel kunnen worden uitgedrukt. Dit maakt haar ook zeer geschikt om taaluitingen, natuurlijk of anderszins te interpreteren en voort te brengen. Prolog wordt dan ook vaak voor dit doel ingezet. Dat de taal al beschikt over mechanismen om syntaxis te definiëren, zoals "Definite Clause Grammars", maakt haar uitermate geschikt voor dit doel. Het internationale ruimtestation ISS heeft "Clarissa", een in Prolog geschreven "fully voice operated procedure browser" om de astronauten te ondersteunen in de duizenden procedures die vereist zijn om het ruimtestation draaiend te houden.
Een meer recent voorbeeld is het gebruik in "Watson", het computersysteem van IBM dat de Amerikaanse quiz "Jeopardy!" won. In het Nederlandse taalgebied is er het ontleedprogramma Alpino, dat in Prolog is geschreven.
Invloed.
De toepassing van formele logica om kennis te modelleren heeft inmiddels vele verschillende talen en applicaties opgeleverd, die echter vaak tot de academische en industriële wereld beperkt blijven.
De technieken die voor Prolog zijn ontwikkeld zijn tegenwoordig tamelijk wijd verspreid en beperken zich niet tot eerste orde, maar richten zich ook op tweedeordelogica en "automated theorem proving", het bewijzen van wiskundige stellingen door middel van software. Talen als Gödel implementeren dan ook vrij veel functionaliteit van Prolog.
In de jaren 80 van de vorige eeuw bracht Borland "Turbo Prolog" op de markt, dat nog steeds onder de naam "Visual Prolog" wordt gebruikt. Deze taal, die veel meer op hobbyisten dan op professionele gebruikers is gericht, verschilt echter sterk van andere dialecten. Het belangrijkste verschil is dat types in "Turbo Prolog" statisch worden geverifieerd en dus moeten worden gedeclareerd.
De programmeertaal Erlang werd oorspronkelijk geïmplementeerd in Prolog; de ontwerpers van de taal stellen dat Erlang, zonder Prolog en de geschiktheid daarvan voor "rapid prototyping", niet bestaan zou hebben. Erlang was oorspronkelijk een dialect, of extensie, van Prolog en de twee talen hebben nog steeds oppervlakkige overeenkomsten (vooral in de syntaxis), maar Erlang werd later losgekoppeld van Prolog en ontwikkeld tot een functionele taal in plaats van een logische.
Ook in de literatuur heeft de taal enige sporen nagelaten. In de roman "Dirk Gently's Holistic Detective Agency" van Douglas Adams speelt een op Prolog gebaseerd expertsysteem een rol dat voor ieder gewenst politiek doel automatisch een redenering verzint die het idee onderbouwt.
Datatypen.
Variabelen.
Een variabele in Prolog wordt aangegeven met behulp van een hoofdletter en is een object dat met alles kan worden geünificeerd. Het is belangrijk hierbij op te merken dat zodra een variabele eenmaal aan een specifieke waarde is gebonden (door unificatie), deze binding niet weer ongedaan kan worden gemaakt.
Atomen ("atom").
Een "atom" (uit het grieks "atomos", ondeelbaar) is een unieke string die een enkel object representeert. Een atoom kan op twee manieren worden weergegeven:
Integers en floats.
Integers en floats stellen diverse getallen voor. De notatie verschilt niet van die in andere talen.
Structuren ("structure").
Een structuur is een complexe, geordende verzameling gegevens. Deze worden weergegeven door een "functor" gevolgd door een list van elementen tussen haakjes. Structuren kunnen worden genest.
Lijsten ("list").
Een lijst is een gespecialiseerde structuur gebaseerd op de voorgedefinieerde "functor" '.' ("dot"), die twee elementen kent: de kop ("head") en de staart ("tail"), waarbij de staart een andere lijst is. De staart van het laatste element wordt weergegeven door een lege lijst: '[]'.
Een lijst ziet er dus zo uit:
Omdat deze notatie nogal omslachtig is, wordt echter meestal een notatie gebruikt waarbij de lijst wordt weergegeven door kommagescheiden elementen tussen een [- en een ]-teken. Het volgende is equivalent aan het bovenstaande en heeft dezelfde interne representatie:
 [aap, noot, mies]
Met behulp van de '|' "operator" wordt de kop van de lijst onderscheiden, zodat verschillende vormen van unificatie mogelijk zijn:
Feiten, regels en de prologdatabase.
Het hart van de taal Prolog wordt gevormd door een database waarin feiten ("facts") en regels ("clauses") worden opgeslagen. Ieder feit en iedere regel heeft een "ariteit", het aantal argumenten dat de "clause" vereist.
Voorbeeld, een aantal feiten ("facts") met "ariteit" 2:
voertuig(vrachtwagen, 'Scania').
voertuig(auto, '2CV').
voertuig(motor, 'Harley-Davidson').
voertuig(brommer, 'Puch').
voertuig(fiets, 'Batavus').
Een "clause" (regel) brengt verband aan tussen twee of meer feiten. Bijvoorbeeld: Voor X is een rijbewijs 'c' nodig als X een voertuig is en X een vrachtwagen is.
rijbewijsNodig(c, X) :-
 voertuig(vrachtwagen, X).
Het verschil tussen "facts" en "clauses" is de ':-' operator, de "neck", die de kop ("head") van de "clause" scheidt van de definitie, de "body". In feite is een "fact" een bijzondere "clause" die altijd slaagt.
Volgorde.
Feiten en regels in de database hebben een vaste "volgorde". Als meerdere "clauses" met dezelfde naam en "ariteit" (hetzelfde aantal argumenten) voorkomen worden ze geëvalueerd in de volgorde waarin ze in de broncode vermeld worden. Clauses met dezelfde naam en ariteit worden gegroepeerd om hun samenhang te benadrukken en worden als een samenhangend geheel gezien. Moderne compilers zullen een foutmelding genereren als deze niet zijn gegroepeerd.
"Assert" en "retract".
Feiten en regels hoeven niet vast in de programmatekst te worden gedefinieerd, maar kunnen ook worden toegevoegd met de "assert" ("stel vast")-predicaten "asserta" en "assertz", die ze respectievelijk "als eerste" of "als laatste" definiëren. Met behulp van de predicaten "retract" en "abolish" kan men feiten en regels weer uit de database verwijderen, zodat de database kan worden aangepast aan veranderende omstandigheden zonder de broncode te wijzigen.
Vragen, unificatie en ongebonden variabelen.
Met bovenstaande feiten en regels in de database is het mogelijk de Prologdatabase te ondervragen met een Prolog-"vraag" ("question").
Onze vraag bevat een variabele 'V' die in eerste instantie "ongebonden" is, een "unbound variable". Dat wil zeggen, dat 'V' geen bepaalde waarde heeft. Pas als 'V' met het "atom" 'vrachtwagen' wordt geünificeerd, heeft 'V' een waarde. Als een variabele eenmaal een waarde heeft, is het niet mogelijk deze binding weer te verbreken.
Het is verleidelijk de unificatie te zien als een toekenning ("assignment") aan een variabele zoals die in imperatieve talen gebruikelijk is, maar unificatie is wezenlijk verschillend. Waar een toekenning altijd slaagt, faalt een unificatie tenzij aan de volgende regels wordt voldaan.
Merk op dat de unificatie van lijsten en structuren recursief is gedefinieerd, want elk lid van de structuur kan zelf een structuur zijn.
Directionaliteit.
Omdat een Prolog-programma wordt gedefinieerd in termen van logische relaties in plaats van een sequentie van instructies, is er bij unificatie geen sprake van een bron wiens waarde wordt toegekend of een doel waaraan de waarde wordt toegekend. Een geslaagde unificatie van X en Y resulteert erin dat X en Y dezelfde waarde krijgen. Of X aan een waarde gebonden was en Y werd gebonden of andersom, maakt daarbij niet uit. Als beide variabelen gebonden zijn maar aan bovenstaande regels voldoen, slaagt de unificatie eveneens.
Dit werkt dit ver door en vele predicaten zijn non-directioneel in de zin dat geen echt onderscheid wordt gemaakt tussen in- en uitvoerparameters. Aan de hand van het "member"-predicaat, dat lidmaatschap in een lijst vaststelt kan dit worden geïllustreerd:
Maar omdat "member" in logische termen is gedefinieerd, werkt het ook andersom:
Of zelfs
In het laatste geval, waar de vraag luidt of er een lijst bestaat waarvan 'foo' lid is, wordt "List" geünificeerd met een lijst bestaande uit 'foo' als kop en een "dummy"-variabele als staart. Dit is de kleinste lijst waar 'foo' lid van kan zijn, met slechts een element als de "dummy" met de lege lijst wordt geünificeerd. Het zoeken naar alternatieven resulteert in een (theoretisch) oneindig aantal lijsten van "dummy"-variabelen en het element 'foo'.
Doel ("goal").
Een "doel" is in feite een vraag aan de Prologdatabase. Een doel wordt bereikt als het kan worden geünificeerd met de inhoud van de database. Om, bijvoorbeeld, bovenstaande "clause" "rijbewijsNodig(c, X)" te verwezenlijken moet het doel ("goal") "voertuig(vrachtwagen,X)" worden verwezenlijkt. Dat kan alleen als X='Scania'.
Vier poorten.
De werking van Prolog kan worden weergegeven door elk doel ("goal") weer te geven als een knoop met vier poorten, waarbij "Call" en "Retry" ingangen zijn, en "Exit" en "Fail" uitgangen.
Om een doel te verwezenlijken wordt eerst de "call"-poort geprobeerd. Slaagt dit, dan wordt de goal verlaten door de "exit"-poort en wordt gepoogd het volgende doel te verwezenlijken. Als het doel niet verwezenlijkt kan worden, wordt de "goal" via de "fail"-poort verlaten en krijgt een vorig doel de kans via de "retry"-poort.
De vraag, of het doel, "rijbewijsNodig(c, 'Scania')" resulteert in de vraag "voertuig(vrachtwagen, 'Scania')" en komt dus overeen met een ketting van twee doelen, waarbij telkens "exit" naar "call" wijst en "fail" naar "retry". Als de ketting van doelen van links naar rechts doorlopen kan worden (dat wil zeggen, alle doelen worden verwezenlijkt) en men deze door "exit"-poort kan verlaten, slaagt de conjunctie. Kan een van de doelen niet worden verwezenlijkt, gaat men door de "fail"-poort naar links en komt door de "retry"-poort van het voorafgaande doel. Als men door de "retry"-poort gaat, zal Prolog dit doel nogmaals proberen te verwezenlijken, maar kiest nu een alternatief. Pas als geen alternatieven meer voorhanden zijn, verlaat men de ketting aan de linkerkant via de "fail"-poort en de conjunctie faalt.
De query "rijbewijsNodig(c, '2CV')." Komt overeen met:
Merk op dat de laatste query niet verwezenlijkt kan worden, daar het doel "voertuig(vrachtwagen, '2CV')" niet met een entry in de database kan worden geünificeerd.
Het poorten-model is erg succesvol bij het traceren van de activiteit van de Prolog-interpreter.
Complexe regels.
Regels zijn vaak complexer dan het bovenstaande zeer eenvoudige voorbeeld. Vaak moet aan twee of meer vereisten worden voldaan, soms aan slechts een van meerdere vereisten.
Conjuncties.
Een conjunctie wordt gevormd door twee of meer "goals" die allen verwezenlijkt moeten worden. Dit wordt aangegeven door de "goals" met een komma te scheiden.
De vereiste "persoon "P" heeft het benodigde rijbewijs voor voertuig "V"", wordt dan geformuleerd als:
en
en
heeftGeldigRijbewijs(Bestuurder, Voertuig) :-
 rijbewijsNodig(Vereist, Voertuig),
 bestuurder(Bestuurder, Rijbewijzen),
 member(Vereist, Rijbewijzen).
Disjuncties.
Een disjunctie wordt gevormd door twee of meer goals waarvan er één verwezenlijkt moet worden. Disjuncties worden aangegeven door de afzonderlijke "goals" te scheiden door een puntkomma ';'.
Een persoon "P" mag rijden met voertuig "V" als:
of
Ofwel:
magBesturen(Persoon, Voertuig) :-
 heeftGeldigRijbewijs(Persoon, Voertuig);
 not(rijbewijsNodig(_, Voertuig)).
Omdat bij disjuncties makkelijk onvoorziene effecten kunnen optreden doordat de prioriteiten van de operators anders zijn dan de programmeur voor ogen had, worden disjuncties vaak als twee afzonderlijke clauses geschreven, zeker als de "clause-met-disjunctie" tamelijk ingewikkeld is. Bovenstaande wordt dan:
magBesturen(Persoon, Voertuig) :-
 heeftGeldigRijbewijs(Persoon, Voertuig).
magBesturen(Persoon, Voertuig) :-
 not(rijbewijsNodig(_, Voertuig)).
Alternatieven, backtracking en de "cut" operator.
In veel gevallen zijn er meerdere mogelijkheden een vraag te unificeren met de database. De vraag "voertuig(R, V)" zou in het bovenstaande voorbeeld een aantal mogelijke antwoorden hebben. Het overwegen van alternatieve antwoorden wordt wel "backtracking" genoemd.
Door de ;-toets wordt de Prologdatabase gedwongen een alternatieve oplossing te zoeken. Wordt een oplossing gevonden, wordt die gegeven. Dit kan ook worden geforceerd door het "fail"-predicaat, dat altijd mislukt (vandaar de naam), zodat altijd een ander alternatief wordt gezocht.
"Cut".
In sommige gevallen is het zoeken naar een alternatief ongewenst, bijvoorbeeld als er al gegevens zijn uitgevoerd naar een randapparaat, om excepties af te handelen of om te voorkomen dat ongewenste alternatieven worden overwogen.
Dit kan worden bereikt door de "cut", die wordt genoteerd als uitroepteken ("!") en in feite zegt dat er geen alternatieven meer overwogen mogen worden. Met behulp van de "cut" kan bijvoorbeeld een "if-then-else" constructie worden geïmplementeerd.
kachel(Temperatuur, aan) :-
 Temperatuur &lt; 18, !.
kachel(Temperatuur, uit) :-
 Temperatuur &gt; 20, !.
kachel(_, afblijven).
Zonder de "cut" zouden alternatieven worden overwogen, en worden twee antwoorden gevonden, aangezien de laatste "clause" altijd geldig is.
kachel(Temperatuur, aan) :-
 Temperatuur &lt; 18.
kachel(Temperatuur, uit) :-
 Temperatuur &gt; 20.
kachel(_, afblijven).
Als-dan-anders.
Er zijn meerdere mogelijkheden om een "als-dan-anders" constructie te implementeren in Prolog. De klassieke manier maakt gebruik van een "cut"-operator, zoals in het kachelvoorbeeld hierboven, maar prolog kent ook een operator die deze constructie (min of meer) implementeert.
Als "Conditie" bewezen kan worden, probeer de "Waar"-clausule te bewijzen, anders probeer de "Onwaar"-clausule te bewijzen. Als de "Onwaar"-clausule ontbreekt, zal de hele clausule falen als "Conditie" niet bewezen kan worden. Dat wil zeggen dat de volgende clausules equivalent zijn.
De semantiek van deze operator, zeker met betrekking tot "backtracking" en de "cut", is echter anders dan men in procedurele talen (zoals Pascal of C) zou verwachten. De operator wordt soms afgeraden omdat de betekenis, zeker als ze genest zijn of "cut"-operators in een van beide takken voorkomen, niet erg duidelijk zou zijn, hoewel Covington "et al." de "als-dan-anders"-constructie juist als alternatief voor de "cut" aandragen om deterministische "conditionals" te implementeren. De constructie kan in SICStus Prolog een snelheidsverbetering opleveren omdat het kostbare "backtracking" kan worden vermeden.
airco(Temperatuur, Actie) :-
 (Temperatuur &gt; 23 -&gt;
 Actie=aan
 Actie=uit
Recursie.
Het komt vaak voor dat een regel in termen van zichzelf is gedefinieerd. Een "lijst van letters", bijvoorbeeld, is "lege lijst" of een "letter" gevolgd door een "lijst van letters". Vertaald in Prolog luidt de definitie:
charlist([Ch|Rest]) :-
 char_type(Ch, alpha),
 charlist(Rest).
charlist([]).
Deze vorm heet "recursie" (preciezer "tail recursion") en komt veelvuldig voor in Prologprogramma's. De "cut" voorkomt onnodig terugzoeken, als Ch eenmaal als letter bekend is, zijn er
geen alternatieven.
Een wat ingewikkelder voorbeeld zoekt alle letters uit een string en geeft die als resultaat terug.
charlist([Ch|Rest], [Ch|All]) :-
 char_type(Ch, alpha),
 charlist(Rest, All).
charlist([_|Rest], All) :-
 charlist(Rest, All).
charlist([], []).
Definite Clause Grammar.
Een bijzonderheid van Prolog zijn Definite Clause Grammars (DCG), een manier om op eenvoudige wijze een syntaxis weer te geven in een vorm die sterk overeenkomt met de "Backus Naur Form" (BNF). Strikt genomen zijn DCG's geen onderdeel van de Prolog-standaard, maar ze komen in vrijwel elke implementatie voor.
Met behulp van DCG is het parsen van een integer tamelijk eenvoudig.
/* Een integer is een rij cijfers (digits). Is een rij digits
 * herkend, zet deze om naar een getal.
integer(I) --&gt;
 digits(Digits),
 /* zet de gelezen rij cijfers om in een getal*/
 number_chars(I, Digits)
/* Een lijst van cijfers is een cijfer gevolgd door een lijst van cijfers... */
digits([D|Rest]) --&gt;
 digit(D), !,
 digits(Rest).
/* ... of een lege lijst, als er geen invoer meer is. */
digits([]) --&gt;
digit(D) --&gt;
 [D],
 /* kijk na of D een cijfer is. */
 code_type(D, digit)
Voorbeeld.
Een voorbeeld van een volledig Prolog-programma met enige kennis omtrent bestuurders, voertuigen en rijbewijzen.
/* Een prolog programma moet kunnen terugvallen op een paar
 * vaststaande feiten. In dit voorbeeld coderen we een beetje
 * kennis over bestuurders, voertuigen en rijbewijzen in de vorm van prolog
 * 'facts'. Logisch gezien zijn dit axioma's.
voertuig(vrachtwagen, 'DAF').
voertuig(vrachtwagen, 'Scania').
voertuig(vrachtwagen, 'MAN').
voertuig(auto, '2CV').
voertuig(auto, 'Fiat 500').
voertuig(auto, 'Golf GTI').
voertuig(motor, 'Harley-Davidson').
voertuig(motor, 'BMW').
voertuig(motor, 'Yamaha').
voertuig(brommer, 'Puch').
voertuig(brommer, 'Kreidler').
voertuig(brommer, 'Zundapp').
voertuig(fiets, 'Batavus').
voertuig(fiets, 'Union').
voertuig(fiets, 'Gazelle').
/* Dan een paar bestuurders die meer dan een rijbewijs
 * kunnen hebben.
bestuurder(jantje, [b, c, e]).
bestuurder(pietje, [a, b, certificaat]).
bestuurder(keesje, [b, e]).
bestuurder(klaasje, [certificaat]).
bestuurder('jan-willem', []).
/* Vervolgens wordt door middel van een 'clause' gedefinieerd welk
 * rijbewijs voor welk type nodig is.
rijbewijsNodig(c, X) :-
 voertuig(vrachtwagen, X).
rijbewijsNodig(b, X) :-
 voertuig(auto, X).
rijbewijsNodig(a, X) :-
 voertuig(motor, X).
rijbewijsNodig(certificaat, X) :-
 voertuig(brommer, X).
/* Met deze kennis is het mogelijk te zeggen of een bestuurder
 * een geldig rijbewijs heeft. Dat gebeurt alweer in een clause.
 * Smoezen helpt niet...
heeftGeldigRijbewijs(Bestuurder, Voertuig) :-
 rijbewijsNodig(Vereist, Voertuig),
 bestuurder(Bestuurder, Rijbewijzen),
 member(Vereist, Rijbewijzen).
/* Men mag echter op een 'Batavus', 'Gazelle' of 'Union' rijden zonder dat
 * men daarvoor een geldig rijbewijs heeft, maar zeggen dat iemand een geldig
 * rijbewijs heeft voor een fiets, is onzin. Iedereen mag fietsen en een
 * fietsrijbewijs bestaat niet.
 * Dus is er een laatste 'clause' nodig.
magBesturen(Bestuurder, Voertuig) :-
 heeftGeldigRijbewijs(Bestuurder, Voertuig).
magBesturen(Bestuurder, Voertuig) :-
 voertuig(_, Voertuig),
 bestuurder(Bestuurder, _),
 not(rijbewijsNodig(_, Voertuig)).
Het is nu mogelijk de Prologdatabase te ondervragen. Het predicaat 'bagof' maakt een lijst van alle succesvolle unificaties.

</doc>
<doc id="18729" url="https://nl.wikipedia.org/wiki?curid=18729" title="Skik">
Skik

Skik was een Nederlandse popgroep, afkomstig uit de Nederlandse plaats Erica in Drenthe. De band zong hoofdzakelijk in het Drents, een variëteit van het Nedersaksisch. "Skik" is Drents voor 'schik, plezier, lol'.
Biografie.
Skik debuteerde op 13 augustus 1994 tijdens het streektaalfestival Muzem! in Emmen. De eerste bezetting bestond uit Daniël Lohues, Maarten van der Helm en Marlen Davers. De eerste cd, simpelweg "Skik" genaamd, kwam uit in 1995. Begin juni tekent Skik een contract met Mojo Management. Grotere concerten volgden, waaronder een optreden in het voorprogramma van Bon Jovi in Het Rutbeek in Enschede op 9 juni 1996. De landelijke doorbraak volgde in 1997 met de cd "Niks is zoas 't lek", waarvan de singles "Op fietse" en "Hoe kan dat nou" hits werden. De opvolger " 's Nachts", uitgebracht in 1999, werd ook een succes. De single "'t Giet zoas 't giet" werd een bescheiden hit in de hitlijsten, net als het nummer "Als ik wil", dat speciaal werd uitgebracht rond het Bevrijdingsfestival waar Skik in 1999 ambassadeur van was. Marco Geerdink trad na het verschijnen van "‘s Nachts" toe tot de band.
Met de in 2000 verschenen cd "Overal &amp; nergens" brak Skik (tijdelijk) met het Drents en leverde een cd af in Standaardnederlands. De single "Ik ga als 'n speer" haalde een hitnotering. Samen met Henk Westbroek scoorde de groep in 2002 nog een kleine hit met "Ik heb geen zin om op te staan". In hetzelfde jaar verscheen de cd "Tof". Hiervan werd "Dankjewel voor de zon" de eerste single, begeleid door een geanimeerde videoclip gemaakt door afstuderenden van de HKU.
In 2004 verscheen de compilatie "Best tof", een woordgrap op "Best of". Skik toerde tot september van dat jaar om de cd te promoten. Daarna was de groep minder zichtbaar; Daniël Lohues was vooral solo of met de Louisiana Blues Club actief. Op 1 oktober 2006 trad de groep op op het verrassingsfeest van De Dijk, vanwege hun 25-jarig jubileum. Speciaal voor deze gelegenheid speelde Skik het nummer "Stampvol café".
In 2013 verklaarde Lohues, inmiddels succesvol als solo-artiest, dat hij weinig toekomst meer zag in de groep Skik. Hoewel de groep nooit officieel uit elkaar is gegaan, hebben de bandleden al jaren geen initiatieven meer genomen om weer samen op te treden. Tijdens zijn theatershows speelt hij regelmatig liedjes van Skik en sluit meestal af met 'Op fietse'.
Discografie.
Overige.
Er zijn nog diverse nummers van Skik in omloop die niet op de reguliere cd's te vinden zijn, te weten: "De sneij" (Dit nummer is in 1998 uitgebracht op de VPRO kerst cd "Zo dit is kerstmis" in). "Waor ben ik mee bezig" (Alternatieve versie is uitgebracht op de cd "Twee Meter Sessies NL 1"). Twee tijdens het Lowlandsfestival in 1999 opgenomen uitvoeringen van "Op fietse" en "‘t Giet zoals ‘t" "giet" met Rudeboy als gastvocalist verschenen op de cd "Studenten Postbank Tour". Een live uitvoering van "Op fietse" met Huub van der Lubbe verscheen in 2000 op de compilatie "De Vrienden Van Amstel Live! (Het Beste Van Het TV Programma!)."

</doc>
<doc id="18730" url="https://nl.wikipedia.org/wiki?curid=18730" title="Austerlitz (Nederland)">
Austerlitz (Nederland)

Austerlitz is een plaats in de Nederlandse provincie Utrecht, gemeente Zeist.
De geschiedenis van Austerlitz gaat terug tot 1804, toen Auguste de Marmont, generaal van Napoleon Bonaparte, de helft van zijn troepen hier liet samenkomen, zo'n 18.000 manschappen, in wat toen het Kamp van Utrecht genoemd werd. Een aantal handelaren streek bij het legerkamp neer om met de soldaten handel te drijven. De Marmont werd later weggeroepen naar oorlogen elders, maar de handelaren bleven, en hun nederzetting was het begin van het dorp Austerlitz.
Austerlitz is vooral bekend door de Pyramide, een bouwwerk dat in opdracht van De Marmont werd gebouwd door zijn soldaten. Deze staat echter op Woudenbergs grondgebied.
Nadat Napoleon op 2 december 1805 de zogenaamde Driekeizersslag bij Austerlitz (het huidige Slavkov u Brna) in Moravië had gewonnen, besloot zijn broer Lodewijk Napoleon Bonaparte, (die een jaar later Koning van Holland zou worden), de nederzetting en de pyramide de naam Austerlitz te geven.
Hoewel Lodewijk Bonaparte er in 1806 een stad van wilde maken onder meer door het stadsrechten te verlenen, is daar niet veel van gekomen en werd het per 1 januari 1812 door Napoleon ingelijfd bij Zeist.

</doc>
<doc id="18732" url="https://nl.wikipedia.org/wiki?curid=18732" title="Daniël Lohues">
Daniël Lohues

Daniël Lohues (Emmen, 16 februari 1971) is een Nederlands componist, zanger, multi-instrumentalist, producer en columnist.
Biografie.
Daniël Lohues werd geboren in Emmen en groeide op in Erica. Van zijn vader, een organist, leerde hij als kind het kerkorgel bespelen, waarop hij wekelijks het jeugdkoor begeleidde. Nadat hij op 13-jarige leeftijd zijn eerste gitaar kreeg, begon hij zijn eerste band. In 1990 werd hij lid van The Charlies, waarvoor hij tijdelijk naar Utrecht verhuisde.
Skik / The Louisiana Blues Club.
In 1994 richtte Lohues de groep Skik op, waar ook bassist Maarten van der Helm en drummer Marlen Davers deel van uitmaakten. Lohues begon voor Skik voornamelijk Drentstalige teksten te schrijven. De band bracht tot 2002 in totaal vijf studioalbums uit en scoorde enkele landelijke hits, waaronder "Op fietse", "Hoe kan dat nou?" en "'t Giet zoas 't giet". In 1997 en 1998 speelde Skik op Pinkpop en Lowlands.
In het voorjaar van 2003 richtte hij de band Lohues &amp; the Louisiana Blues Club op. Dit deed hij door in de Verenigde Staten met lokale blues-artiesten een album op te nemen ("Ja boeh"). "Hoogste tied veur de blues", een documentaire van Paul Ruven over de avonturen van Lohues in Louisiana, ging in 2003 in première op het Nederlands Film Festival. De band speelde in 2004 op het North Sea Jazzfestival en in 2007 in het voorprogramma van The Rolling Stones in het Goffertpark in Nijmegen. Tussendoor verscheen in 2005 een tweede album: "Grip".
Soloprojecten.
Van 20 januari tot en met 2 april 2006 toerde Lohues solo door Nederland met zijn theatertournee "Allennig". Hiervan verscheen op 27 maart 2006 een gelijknamig album met Drentstalige liedjes. In 2008 kreeg dit project een vervolg met "Allennig II" en in 2009 met "Allennig III". In februari 2010 ging "Allennig IV" van start, waarmee het "Allennig"-vierluik compleet werd gemaakt. "Hier kom ik weg", de B-kant van de single "Baat bij muziek", groeide uit tot een van zijn populairste nummers en verschijnt sinds 2009 in de jaarlijkse Top 2000 van Radio 2.
Sinds de start van zijn solocarrière brengt Lohues vrijwel ieder voorjaar een nieuw album uit. Zo verscheen in februari 2011 de cd "Hout moet", opgenomen samen met Bernard Gepken, Guus “Staaf” Strijbosch en Bart Wagemakers. De eerste single van dit album was "Prachtig mooie dag". Het album stond bijna een half jaar genoteerd in de Nederlandse albumlijst en werd op 2 oktober 2011 onderscheiden met een Edison in de categorie Kleinkunst/theater.
De samenwerking met Gepken, Strijbosch en Wagemakers werd voortgezet op Lohues' volgende albums "Gunder" (2012), "Ericana" (2013) en "D" (2014). Laatstgenoemd album kwam binnen op nummer 1 in de Album Top 100. De single "Op 't platteland" stond vanaf 2015 meermaals genoteerd in de Top 2000.
Door de jaren heen groeide Daniël Lohues uit tot een van de bekendste en succesvolste dialectzangers van Nederland. Zijn albums "Aosem" (2016), "Moi" (2017), "Vlier" (2018), "Sowieso" (2020), "Daniël Lohues" (2022) en "Nou" (2024) bereikten vrijwel allemaal de top 10 van de Nederlandse albumlijst. Zijn muziek en vaak uitverkochte concerttournees hebben bijgedragen aan een grotere bekendheid van de Drentse streektaal, ook buiten Drenthe. In 2020 werd hem de Culturele prijs van Drenthe toegekend.
Onder de titel "Hier kom ik weg" verscheen in 2022 een biografie over Lohues, geschreven door Leo Oldenburger.
Overige activiteiten.
Lohues heeft ook voor andere artiesten nummers geschreven, onder wie Jenny Arean, Guus Meeuwis, Freek de Jonge, Paul de Leeuw en Kinderen voor Kinderen.
Discografie.
Zie ook de discografieën van Skik en Lohues &amp; the Louisiana Blues Club.

</doc>
<doc id="18733" url="https://nl.wikipedia.org/wiki?curid=18733" title="Spaarnestad">
Spaarnestad



</doc>
<doc id="18735" url="https://nl.wikipedia.org/wiki?curid=18735" title="Glowstick">
Glowstick

Een glowstick, gloeistaaf of lightstick is een transparante plastic buis die bepaalde vloeistoffen bevat die in twee compartimenten gescheiden worden gehouden. Zodra de lightstick wordt gebroken, vermengen de chemicaliën zich met elkaar waardoor een reactie ontstaat waarbij licht wordt uitgestraald, maar niet of nauwelijks warmte. Dit fenomeen wordt chemoluminescentie genoemd.
Lightsticks worden voor uiteenlopende doeleinden gebruikt, bijvoorbeeld in het leger, maar ook voor vermaak, bijvoorbeeld tijdens feestjes en concerten. Vissers gebruiken een kleinere versie om op hun dobber te doen, zodat ze 's nachts kunnen vissen zonder een grote lichtbron te gebruiken.
Reactie.
In het glazen buisje zitten twee stoffen: difenyloxalaat (DPO, handelsmerk 'Cyalume') vermengd met een fluorescerende kleurstof. De golflengte van het foton dat uitgestraald wordt, hangt af van de structuur van de gebruikte kleurstof.
Het plastic buisje om het glazen buisje heen bevat waterstofperoxide. Als door knikken de inhoud van het glazen en het plastic buisje bij elkaar komen, wordt de oxalaatester geoxideerd tot twee moleculen fenol en een molecuul 1,2-dioxethaandion. 1,2-dioxethaandion ontleedt spontaan tot koolstofdioxide waarbij de kleurstof door de hierbij vrijkomende energie in de aangeslagen toestand komt. Hierop zendt de kleurstof een foton uit. 
Vaak wordt een zwakke base als natriumacetaat of natriumsalicylaat toegevoegd om feller licht uit te laten zenden.
De reactie verloopt volgens onderstaand mechanisme, waarbij "dye" voor de gebruikte kleurstof (zie tabel hieronder) staat, de asterisk een aangeslagen toestand aanduidt en "hv" voor het uitgezonden foton staat.
In plaats van DPO worden deze stoffen ook gebruikt:
Gezondheidsrisico's.
Lightsticks zijn betrekkelijk veilig. De buisjes worden niet warm, vereisen geen externe energiebron en hoeven niet op een speciale manier verwerkt te worden na gebruik. De vloeistof in een lightstick kan lichte irritatie veroorzaken op de huid of in sommige zeldzame gevallen misselijkheid en braken. Een lekkende lightstick kan men het beste weggooien.
Kleuren.
Kleuren die door verschillende kleurstoffen uitgezonden worden:

</doc>
<doc id="18736" url="https://nl.wikipedia.org/wiki?curid=18736" title="Chemoluminescentie">
Chemoluminescentie

Chemoluminescentie (ook: chemiluminescentie) is het verschijnsel dat bij een chemische reactie energie vrijkomt in de vorm van licht (luminescentie).
Een reactie waarbij chemiluminescentie optreedt is meestal exotherm. Deeltjes (reactanten) reageren met elkaar en er ontstaan reactieproduct(en) en energie. Deze energie wordt niet aan de omgeving afgestaan in de vorm van warmte, maar wordt door een reactieproduct opgenomen. Dit deeltje zal dan energierijk zijn en zich in de aangeslagen toestand bevinden (C*). Dit molecuul zal na verloop van tijd weer teruggaan naar de grondtoestand. Tijdens het teruggaan naar de grondtoestand komt energie vrij. Deze wordt uitgezonden in de vorm van licht.
In formule:
A + B → C* + D → C + D + licht
Voorwaarden.
Wil bij een reactie chemoluminescentie optreden dan moet aan de volgende voorwaarden worden voldaan.
Praktijk.
Er wordt veel onderzoek gedaan naar praktische toepassingen van chemiluminescentie of bioluminescentie. Het kan onder andere gebruikt worden in de scheikunde, de geneeskunde, bij forensisch onderzoek, het industrieel ontwerp en het amusement.
Scheikunde.
Chemiluminescentie kan gebruikt worden om stoffen te analyseren. De kleur van het licht is namelijk specifiek voor de stof die het licht uitzendt. Door het kleurenspectrum te bepalen van het uitgezonden licht, is dus vast te stellen om welke stof het gaat.
Geneeskunde.
Ook in de geneeskunde zijn er verschillende praktische mogelijkheden voor chemiluminescentie: het kan bijvoorbeeld gebruikt worden in bloedbanken om vast te stellen of de rode bloedcellen neerslaan en laboranten kunnen luciferase gebruiken om licht te produceren om bepaalde ziekteverwekkers aan te tonen.
Forensisch onderzoek.
Wanneer de stof luminol met bloed in aanraking komt treedt chemoluminescentie op. Zo zijn bloedsporen makkelijk te vinden.
Industrieel ontwerp.
Industriële ontwerpers gebruiken chemoluminescentie als lichtbron in de vorm van bijvoorbeeld kerstbomen die zelf licht geven, om de gevaarlijke elektronica te verminderen. Ook wordt gewerkt aan planten die oplichten wanneer ze water nodig hebben.
Andere nuttige toepassingen.
In het leger en elders worden lightsticks gebruikt als lichtbron voor nood- en signaalverlichting. Lightsticks hebben geen batterijen nodig, geven 8 tot 12 uur lang helder licht en doven daarna langzaam uit.
Amusement.
Ook als amusement worden lightsticks in allerlei verschillende kleuren gebruikt. Bijvoorbeeld op grote feesten, om het zo extra fleur te geven.
Bioluminescentie.
In de natuur vindt chemoluminescentie plaats in diverse organismen, het heet in dat geval bioluminescentie.

</doc>
<doc id="18738" url="https://nl.wikipedia.org/wiki?curid=18738" title="Litopterna">
Litopterna

De Litopterna zijn een orde van uitgestorven zoogdieren die beperkt waren tot wat lange tijd een eiland-continent geweest is: Zuid-Amerika.
De litopternen kenden een vrij groot aantal kameel- en paardachtige vormen, die gedurende lange tijd een belangrijk deel van de fauna van dit zuidelijke continent uitmaakten. De bekendste litoptern is "Macrauchenia", die pas aan het eind van het Pleistoceen uitstierf. Het dier leek wel wat op een lama, maar het had drie tenen aan zijn poten en hoogstwaarschijnlijk een slurf(je). De neusgaten zitten namelijk erg hoog op de schedel.
De afstamming van de litopternen was lang niet helemaal goed duidelijk. Zij worden vaak met de andere inheemse, uitgestorven Zuid-Amerikaanse 'hoefdieren', de Astrapotheria, Pyrotheria, Notoungulata en Xenungulata in één orde geplaatst, de Meridiungulata. Recent onderzoek aan Paleocene fossielen van Tiupampa in Bolivia lijkt echter uit te wijzen dat de Litopterna, samen met de verwante Didolodontidae, eerder aan een vroege Noord-Amerikaanse groep, de Mioclaenidae, verwant zou zijn en niet aan de andere Zuid-Amerikaanse 'hoefdieren'.
Aan de andere kant is uit recent DNA-onderzoek juist gebleken dat de vroegste onderverdelingen in de zoogdieren met de geografische scheiding tussen het zuiden (Gondwana) en het noorden (Laurasia) samenhangt. Hoe dat denkbeeld met de afstamming van de Zuid-Amerikaanse hoefdieren te verenigen is, was anno 2003 niet duidelijk. Het is mogelijk dat Zuid-Amerika vroeg in het Tertiair tijdelijk met Noord-Amerika verbonden geweest is, waardoor enige uitwisseling heeft kunnen plaatsvinden. Daardoor zouden enige Laurasiatheria in Zuid-Amerika terechtgekomen kunnen zijn, die vervolgens een geheel eigen evolutionaire weg hebben bewandeld. Er wordt wel verondersteld dat er zo drie aparte groepen in het zuiden terechtgekomen zijn. Het is echter ook mogelijk dat (een deel van) de Zuid-Amerikaanse 'hoefdieren' helemaal niet aan de noordelijke hoefdieren verwant zijn, maar er door convergente evolutie slechts op lijken.
In 2015 werd bekend dat op basis van extractie van het eiwit collageen van botten van "Macrauchenia" en "Toxodon" een vrij nauwe verwantschap met de onevenhoevigen aangetoond was. Een nauwe verwantschap met de Afrotheria valt niet met deze resultaten te verenigen.
Het uitsterven van de zuidelijke hoefdieren werd voorheen toegeschreven aan competitie met de noordelijke hoefdieren zoals herten, kamelen en paarden die Zuid-Amerika na het sluiten van de landengte van Panama vanaf het Plioceen bereikten tijdens de Great American Biotic Interchange. Nader onderzoek liet echter zien dat er al vanaf het Laat-Mioceen sprake was van een geleidelijke achteruitgang binnen de Notoungulata en Litopterna. Dit proces viel samen met de diversificatie van grote caviomorphen en tandarmen zoals grondluiaarden en glyptodonten, vergelijkbaar met de overgang van knabbelaars naar grazers op de noordelijke continenten door de uitbreiding van graslanden in deze periode. De achteruitgang van de zuidelijke hoefdieren viel samen met faunaveranderingen op grotere schaal in Zuid-Amerika met onder meer de achteruitgang van de buidelroofdieren.

</doc>
<doc id="18739" url="https://nl.wikipedia.org/wiki?curid=18739" title="Reactie">
Reactie



</doc>
<doc id="18740" url="https://nl.wikipedia.org/wiki?curid=18740" title="Ejnar Hertzsprung">
Ejnar Hertzsprung

Ejnar Hertzsprung (Frederiksborg, 8 oktober 1873 – Tølløse, 21 oktober 1967) was een Deens astronoom en van 1920 tot 1945 hoogleraar aan de Universiteit Leiden.
Biografie.
Hertzsprung was de zoon van Severin Carel Ludwig Hertzsprung, directeur van een levenverzekeringsmaatschappij, en Henriette Charlotte Frost. Aanvankelijk wilde hij net als zijn vader sterrenkunde studeren maar op aanraden van zijn vader zag hij daarvan af. Geïnspireerd door de Deense scheikundige Julius Thomsen ging hij scheikunde studeren aan de Politechnische Hogeschool in Kopenhagen die hij in 1898 afrondde.
Na zijn afstuderen ging hij naar Sint-Petersburg waar hij als chemisch ingenieur werkzaam was. In 1901 verruilde hij Rusland voor Duitsland, waar hij naar Leipzig ging om fotochemie te studeren onder Wilhelm Ostwald. Hoewel hij van oorsprong chemicus was, vestigde hij zich in 1901 als onafhankelijk astronoom. In Kopenhagen werkte hij bij de particuliere Uraniasterrenwacht en later bij de universiteitssterrenwacht. De technieken die hij in Ostwalds laboratorium had geleerd paste hij toe op de astronomie.
Hij werd door Karl Schwarzschild in 1909 gevraagd naar Göttingen te komen om hem te assisteren op het Astrofysisch Observatorium in Potsdam. In 1913 trouwde hij met Henriette Kapteyn, dochter van de Nederlandse astronoom Jacobus Cornelius Kapteyn. Het huwelijk werd in 1937 ontbonden.
In 1919 vertrok Hertzsprung naar Leiden om bij de Leidse Sterrenwacht in dienst te treden. Als opvolger van Willem de Sitter werd hij in 1935 daar directeur en werkte samen met Jan Hendrik Oort. Die post behield hij tot 1944 waarna hij terugging naar Denemarken om met pensioen te gaan. Tot op hoge leeftijd bleef Hertzsprung actief bezig met astronomie.
Werk.
Zijn belangrijkste bijdragen aan de astronomie zijn het kleur-magnitudediagram of het Hertzsprung-Russelldiagram, waarin sterren geclassificeerd konden worden aan de hand van hun spectraalklasse en hun absolute helderheid. Het diagram is genoemd naar Hertzsprung en de Amerikaanse sterrenkundige Henry Norris Russell die deze relatie onafhankelijk van elkaar publiceerden. Ook het Hertzsprunggat in dit diagram is naar hem vernoemd. 
De resultaten van zijn onderzoek publiceerde Hertzsprung in 1905 niet in een sterrenkundig tijdschrift maar in "Zeitschrift für Wissenschaftliche Photographie", een tijdschrift gewijd aan fotochemie en fotofysica. Doordat hij zijn werk in een fotografisch tijdschrift publiceerde kwam het aanvankelijk niet onder de aandacht van de sterrenkundige gemeenschap. Dit veranderde na de publicatie van Russell.
Verder ontdekte hij dat rode reuzen een veel lagere gemiddelde dichtheid hadden dan hoofdreekssterren. Hertzsprung gebruikte als een van de eersten de Cepheïden om afstanden buiten het Melkwegstelsel te bepalen in het heelal, onder andere die van de Kleine Magelhaense Wolk.
Erkenning.
Voor zijn werk ontving Hertzsprung vele belangrijke wetenschappelijk onderscheidingen, waaronder de gouden medaille van de Royal Astronomical Society en de Bruce Medal (1937) en eredoctoraten van de universiteit van Utrecht (1923), de universiteit van Kopenhagen (1946) en de universiteit van Parijs (1949).

</doc>
<doc id="18741" url="https://nl.wikipedia.org/wiki?curid=18741" title="Mont Blanc">
Mont Blanc

De Mont Blanc (Frans voor "witte berg", Italiaans: Monte Bianco) is de hoogste top van de Alpen, in het naar hem genoemde Mont Blancmassief. Het is tevens de hoogste berg in Europa buiten de Kaukasus. De Mont Blanc is 4.807,81 meter hoog (september 2021), inclusief de sneeuw op de top. Zonder die sneeuw werd in 2004 een hoogte van 4.792 meter bepaald. Die hoogte was in 2021 gelijk gebleven. In 2013 werd een hoogte vastgesteld van 4.810 meter en 2 centimeter. Die is nog terug te vinden in oudere naslagwerken.
De top ligt op de grens tussen Frankrijk en Italië. Cartografen uit Frankrijk en Zwitserland plaatsen het terreingedeelte rond de top in Frankrijk. Deze opvatting is omstreden: de Italianen beweren dat dit op een fout van een Franse cartograaf in 1865 berust en dat de grens precies over de top loopt.
Geschiedenis.
In de 18e eeuw groeide tijdens de Verlichting in Europa de belangstelling voor de schoonheid en de uitdagingen van het hooggebergte. Steeds meer werd er getwijfeld aan de waarheid van allerlei volksverhalen en bijgeloof, zoals dat er rond de hoge toppen kwade geesten zouden huizen, die zich niet ongestraft lieten verstoren. De Mont Blanc had lange tijd de naam "Mont Maudit(e)" ofwel de "vervloekte" of "verdoemde" berg.
In augustus 1742 gaf Pierre Martel de berg zijn huidige naam. Het duurde echter nog twintig jaren voordat het denkbeeld ingang vond dat de berg ook beklommen zou kunnen worden. In 1760 bezocht de toen 20-jarige Geneefse onderzoeker Horace-Bénédict de Saussure Chamonix (toen nog als "Chamouny" geschreven) en hij loofde een geldelijke beloning uit voor wie de berg tot de top zou beklimmen. Het duurde echter 15 jaar voordat de eerste poging zou worden gewaagd.
Op 13 juli 1775 deden Michel en François Paccard, Victor Tissay en Jean Nicholas Carteran de eerste poging, maar de gletsjers bleken een onoverkomelijke hindernis. Op 2 september 1775 waagden enkele inwoners van Chamonix, onder wie ook weer Michel Paccard, toen nog student, een tweede poging die eveneens faalde. Op 12 juli 1783 ondernamen diezelfde Paccard, inmiddels dokter, en de gemzenjager Marie Coutet de derde, eveneens vergeefse poging. Later die zomer slaagden de drie gebroeders Coutet erin tot op een hoogte van 3030 meter te komen, voordat ook zij genoodzaakt waren rechtsomkeert te maken. Op 15 september 1783 deden Paccard en Marc Theodore Bourrit een nieuwe poging, maar ze werden door sneeuwstormen teruggedreven. Op 16 september 1784 moesten de jagers Couttet en Goudet ook opgeven, maar wel hadden zij een hoogte van 4000 m bereikt.
Eerste succesvolle beklimming.
De top van de Mont Blanc werd voor het eerst bereikt op 8 augustus 1786 door twee inwoners van Chamonix: Jacques Balmat en de eerder genoemde dr. Michel Paccard. Zij sleepten zo de prijs in de wacht die Horace-Bénédict de Saussure in 1760 had uitgeloofd. In 1936 schreef de Nederlandse auteur A. den Doolaard (pseud. C. Spoelstra) hierover, ter gelegenheid van de 150-jarige herdenking, de historische roman "De groote verwildering". In Chamonix-Mont-Blanc staat een standbeeld van De Saussure en Balmat en, even verderop, een standbeeld van Paccard. In het jaar 1986 was de "bicentennaire" van de eerste beklimming aanleiding voor grootse herdenkingsfestiviteiten op en rond de berg.
De Saussure zou zelf in 1787 de top bereiken, om daar metingen uit te voeren. Het hoogste stukje ijsvrije steen dat hij bij zijn beklimming afhakte, het zogeheten "topje van de Mont Blanc", is in 1802 aangekocht door Teylers Museum in Haarlem en daar nog steeds te bezichtigen.
Op 14 juli 1808 bereikte Marie Paradis als eerste vrouw de top van de Mont Blanc. Ze werd min of meer omhoog gedragen en getrokken door haar gidsen. Op 3 september 1838 was de Frans-Zwitserse alpiniste Henriette d'Angeville (1794-1871) de tweede vrouw die de top van de Mont Blanc bereikte.
In de 19e eeuw werd op de top een hutje gebouwd, het "Observatoire Janssen", dat echter in de sneeuw wegzakte en volledig verdween.
Klimroute.
De meest gebruikte route, de Goûterroute, is geklasseerd als "peu difficile" en vertrekt vanaf Les Houches, Nid d'Aigle, Cabane de Tête Rousse, de refuge du Goûter naar de top. Deze route is later op de dag wel gevaarlijk bij het oversteken van de "Grand Couloir" wegens vallend gesteente. Elk seizoen vallen hier doden. Het laatste stuk is nog 1000 hoogtemeters klimmen via de Dôme du Goûter en de Arête des Bosses. Omkeren kan nog bij de noodhut, de refuge Vallot. Het succes is afhankelijk van een gedegen conditionele voorbereiding, mooi weer (geen wind op de topgraat), een goede uitrusting, veel ervaring en begeleiding door berggidsen. In noodgevallen kan bij slecht weer een afdaling worden overwogen via de oude standaardroute, over de (spletenrijke) Bossons-gletsjer.
Sinds de zomer van 2019 geldt op de Goûterroute een vergunningenstelsel.
In de winter is toerskiën dé manier om op de top te komen.
De hoogste berg van Europa?
De vraag of de Mont Blanc de hoogste berg van Europa en daarmee een van de zeven toppen is, hangt af van de definitie van de grens tussen Europa en Azië, die niet eenduidig gedefinieerd is. Verschillende geografen hanteren de Koema-Manytsjlaagte als grens, volgens welke definitie de Kaukasus deel zou uitmaken van Azië, terwijl door anderen de toppen van de Kaukasus als grens gezien worden. Bij veel alpinisten wordt de hoogste top van de Kaukasus, de Elbroes, gezien als hoogste berg van Europa.
In ieder geval is de Mont Blanc de hoogste berg van West-Europa.
Varia.
Ten behoeve van kartering werd het massief in 1919 uitgebreid en gedetailleerd vanuit de lucht gefotografeerd door de Zwitserse piloot, avonturier en fotograaf Walter Mittelholzer. Deze opnamen zouden 100 jaar later worden gebruikt als vergelijkingsmateriaal voor het vaststellen van het terugtrekken van de gletsjers in het massief in verband met de gestelde opwarming van de Aarde.

</doc>
<doc id="18742" url="https://nl.wikipedia.org/wiki?curid=18742" title="Hertzsprung-Russelldiagram">
Hertzsprung-Russelldiagram

Het Hertzsprung-Russelldiagram of HR-diagram is een puntenwolk waarin:
Het diagram is de gebruikelijke basis voor de classificatie van sterren en wordt gebruikt om hun evolutie te beschrijven. Het is genoemd naar Ejnar Hertzsprung en Henry Norris Russell die het in 1905 en 1913 onafhankelijk van elkaar ontdekten. Het Hertzsprung-Russelldiagram wordt ook wel kleur-magnitude-diagram genoemd (als die parameters erin geplot worden).
Structuur van het diagram.
Linksboven in het diagram zijn de hete heldere sterren en rechtsonder staan de koele en minder heldere sterren. De verticale as bevat de absolute (werkelijke) hoeveelheid energie die de ster uitstraalt, steeds in een logaritmische eenheid (absolute magnitude of logaritme van de lichtkracht, met de lichtkracht van de zon (3,85 × 1026 J/s) als eenheid). Indien op de horizontale as ook de temperatuur logaritmisch wordt uitgezet, liggen sterren met gelijke straal op evenwijdige rechte lijnen in het diagram. Deze lijnen lopen van linksboven naar rechtsonder. De afstanden tussen de lijnen van gelijke straal stemmen ook overeen met de logaritme van de straal: bijvoorbeeld, de afstand tussen de lijn met sterren van 1 zonstraal en die van 10 zonstralen is gelijk aan de afstand tussen de lijnen van 10 en 100, of van 100 en 1000 zonstralen. Uit de wet van Stefan-Boltzmann volgt:
met daarin
Sterbevolking van het diagram.
De hoofdreeks.
Indien de sterren van een statistisch voldoende groot volume in de Melkweg in het diagram geplaatst worden, valt het op dat circa 90% van de sterren op een nauwe band van links boven tot rechts onder liggen. Dit is de hoofdreeks. Het feit dat deze band 90% van de sterren bevat, komt van het feit dat een ster 90% van haar levensduur in de stabiele fase van waterstofverbranding in de kern doorbrengt. Zie hierover de artikelen over sterevolutie en Proton-protoncyclus. Voor deze sterren geldt tijdens deze stabiele fase een vrij strikt verband tussen temperatuur, lichtkracht, massa en straal. Deze vier parameters stijgen of dalen samen, maar een vijfde parameter, de totale levensduur van de ster, die ook aan deze vier verbonden is, varieert omgekeerd: hoe heter, helderder, zwaarder en groter de ster, hoe korter de levensduur.
Reuzen en superreuzen.
Bovenaan rechts bevinden zich de rode reuzen en superreuzen. Rood gezien hun relatief lage effectieve temperatuur van typisch zo'n 3000 K, reus omdat hun straal een factor 100 tot 1000 groter is dan bij een hoofdreeksster van dezelfde temperatuur. Dit zijn sterren die in de eindfase van hun leven zitten, en enorm uitgezette, maar zeer ijle buitenlagen hebben. Deze sterren zijn ook onderhevig aan een continu massaverlies door sterrenwind.
Links bovenaan op de hoofdreeks bevinden zich de blauwe reuzen. Dit zijn hoofdreekssterren met een zeer hoge massa, tot enkele tientallen keer de massa van de zon. De blauwe kleur is een gevolg van hun hoge temperatuur (een paar tienduizenden Kelvin). Ze stralen het grootste deel van hun energie uit in het ultraviolet. De hogere massa gaat gepaard met een nog veel hogere lichtkracht waardoor de totale levensduur drastisch lager is dan bij een ster zoals de zon.
Witte dwergen.
Onder de hoofdreeks vindt men een groep sterren, de witte dwergen. Dit zijn eindproducten van sterren met lagere massa zoals de zon. De weinige energie die ze nog uitstralen is thermische afkoeling. In deze sterren vinden geen kernfusies meer plaats. Het zijn sterren met een massa van een kleine ster, maar met de afmeting van een planeet.
Gebruik in het kader van sterevolutie.
De sterren bevinden zich direct na hun vorming op de hoofdreeks en blijven daar circa 90% van hun totale levensduur. Als de waterstof in de kern is gefuseerd tot helium zal de kern door de zwaartekracht inkrimpen. Dit heeft twee gevolgen:
De verdere evolutie wordt sterk bepaald door de massa van de ster en wordt beschreven door de sterevolutie. Onze zon bevindt zich momenteel reeds vijf miljard jaar op de hoofdreeks, en zal er nog zo'n vijf miljard jaar blijven voordat ze een rode reus wordt. Daarna zal ze via het stadium van planetaire nevel in een witte dwerg evolueren.
Het pad dat een ster tijdens haar evolutie in het Hertzsprung-Russelldiagram volgt heet evolutiespoor. Evolutiesporen kunnen theoretisch worden berekend door middel van wiskundige modellen van sterren. Door evolutiesporen van verschillende massa's te plotten op het Hertzsprung-Russelldiagram van een bolvormige sterrenhoop kan de leeftijd en de afstand van de bolhoop bepaald worden.

</doc>
<doc id="18745" url="https://nl.wikipedia.org/wiki?curid=18745" title="Jachtluipaard">
Jachtluipaard

De of het jachtluipaard, de gepard of de cheeta ("Acinonyx jubatus") is een groot katachtig roofdier dat nog voorkomt in Afrika en Iran. Het is de enige nog levende soort uit het geslacht "Acinonyx". De jachtluipaard staat bekend als het snelste landdier ter wereld.
Uiterlijke kenmerken.
De cheeta is aangepast aan jagen met een korte, zeer snelle sprint. Hij is slank, flexibel en gespierd gebouwd, als een hazewindhond, met een krachtige borst, een lange staart en voor een katachtige zeer lange poten, waarmee hij zich hard kan afzetten. De botten van een cheeta zijn licht en flexibel, en hij heeft een relatief groot hart en grote longen.
De jachtluipaard heeft een lichtgele vacht, die bedekt is met kleine, ronde, zwarte vlekken. De onderzijde en borst zijn bijna geheel wit. De kop is vrij klein, met kleine oren en grote, oranje ogen. Het voorhoofd en de wangen hebben zeer kleine zwarte vlekken. Van de binnenste ooghoeken tot de mond loopt een zwarte streep, en ook de onderlippen zijn zwart. De achterzijde van de oren heeft een zwarte en witte markering. De staart is gevlekt, maar heeft bij de top een reeks van zwarte ringen en eindigt in een zwarte staartpunt. De vorm van de ringen en de hoeveelheid verschilt per individu, vergelijkbaar met de vingerafdruk voor de mens. Over de ondernek en schouders loopt soms een maan van lang haar. Vooral bij jonge cheeta's is deze maan opvallend.
Kleurvariëteiten komen voor, zoals geheel zwarte dieren, ongevlekte dieren. De bekendste kleurvariëteit is de koningscheeta, waarbij de vlekken veel groter en grilliger zijn en met elkaar in verbinding staan. Ook loopt er over de rug een donkere, zwarte streep. Deze kleurvariëteit werd lange tijd beschouwd als een ondersoort ("Acinonyx jubatus rex").
Een volwassen dier weegt tussen 35 en 65 kg, maar gemiddeld 50 kg. De kop-romplengte is 1,1 tot 1,5 m, en de staart kan 65 tot 90 cm lang zijn. De schouderhoogte is gemiddeld 80 cm.
Verschillen met jaguars en luipaarden.
Een groot deel van de mensheid verwart de jachtluipaard met andere dieren. De dieren waar hij het meest verward mee wordt zijn de jaguar en de luipaard (in Azië, op het Midden-Oosten na, panter genoemd). Deze twee dieren lijken wel op elkaar, maar verschillen bij nadere beschouwing duidelijk van de jachtluipaard.
Een van de grootste verschillen is de lichaamsbouw. De jaguar en luipaard zijn veel steviger gebouwd, en zijn daardoor ook zwaarder. Het lichaam van de jachtluipaard is erop aangepast om snel te kunnen rennen: hij is slank en flexibel. De kop is relatief klein.
Een op afstand minder zichtbaar, maar wel belangrijk verschil is dat de jachtluipaard als enige katachtige zijn nagels niet geheel in kan trekken. Dit is de reden voor de geslachtsnaam "Acinonyx".
De jachtluipaard heeft over het algemeen een heel simpel patroon in zijn vacht, slechts bestaande uit een geelbruine onderkleur met zwarte stippen. Bij jaguars en luipaarden hebben de vlekken meer de vorm van zwarte rondjes, soms opgebroken tot groepjes van kleinere stippen of streepjes, meestal met een bruinere tint in het midden ervan en vooral bij de jaguar ook met kleinere stippen in het midden van de rondjes.
Verder heeft de jachtluipaard in tegenstelling tot de jaguar en luipaard twee zwarte strepen die van zijn ooghoeken langs zijn neus tot en met zijn bek lopen. Deze worden ook wel traansporen genoemd. Deze zorgen ervoor dat hun zicht minder wordt beïnvloed door de zon.
Verspreiding en leefgebied.
De jachtluipaard leeft in droge, open savannen en in struikgebieden. Hij kan overal overleven waar voldoende prooidieren zijn en het terrein open genoeg is om te kunnen rennen. Hij heeft een voorkeur voor gebieden met schuilplaatsen, vanwaar hij prooien kan besluipen en karkassen kan verstoppen, maar hij kan ook overleven op kale vlakten en hij kwam vroeger zelfs tot diep in de Sahara voor.
Vroeger kwam hij voor in het grootste deel van Afrika (behalve een gedeelte van de Sahara en de dichte regenwouden van West- en Centraal-Afrika) en het Midden-Oosten tot ver in Zuidwest-Azië, noordwaarts tot Tadzjikistan, zuidoostwaarts tot in India. Tegenwoordig is hij in bijna geheel Azië uitgestorven, met uitzondering van een kleine, ernstig bedreigde populatie in Iran. Ook in Afrika gaat het aantal achteruit en komt hij in verscheidene delen van zijn oorspronkelijke verspreidingsgebied niet meer voor. Volgens een studie uit 2016 zouden er in het wild circa 7100 overgebleven zijn. Hun leefgebied bedraagt 9 % van wat het vroeger bedroeg. De populatie in Iran zou minder dan 50 individuen omvatten.
In India komt de soort al een eeuw niet meer voor, maar India is van plan om jachtluipaarden te herintroduceren in het land.
Jacht en voedsel.
De jachtluipaard jaagt over het algemeen overdag (vroeg in de morgen, vroeg in de avond). Meestal houden ze eerst de omgeving in de gaten vanaf een verhoogde plek als een rotspartij, een omgevallen boom of een termietenheuvel. De jachtluipaard jaagt voornamelijk op kleine en middelgrote antilopen als de thomsongazelle en andere gazellen, impala, springbok en kob. De jachtluipaard besluipt de antilope met zijn kop naar beneden tot hij ongeveer 30-10 m in de buurt van zijn prooi is, waarna hij het met een korte, zeer snelle sprint probeert te vangen.
De jachtluipaard is het snelste landdier ter wereld. Jachtluipaarden zijn in staat om met elke pas drie meter per seconde (oftewel ruim tien kilometer per uur) te versnellen. Dat acceleratievermogen is viermaal zo groot als dat van topsprinter Usain Bolt tijdens zijn wereldrecordrace op de 100 meter sprint. In 2013 werd bij jachtluipaarden die met een gps-systeem waren uitgerust een topsnelheid van 93 kilometer per uur gemeten, maar vaak blijken de jachtluipaarden tijdens de jacht die snelheid niet nodig te hebben en hebben ze genoeg aan een sprint met een gemiddelde snelheid van 54 kilometer per uur. Tijdens het maken van opnames met een hogesnelheidscamera is met radar een topsnelheid van 98 km/uur gemeten. Vaak wordt aan jachtluipaarden een topsnelheid van 105 kilometer per uur toegeschreven. Deze snelheid is in 1965 met een stopwatch geklokt door de Keniaanse dierenarts Craig Sharp, die een tamme jachtluipaard had geleerd om in een rechte lijn te lopen. Zijn metingen waren echter niet zo nauwkeurig.
Door het wat zwakke uithoudingsvermogen houdt hij zijn topsnelheid echter zelden langer vol dan over een afstand van 500 m (of ongeveer 20 seconden). Het succes van de jacht hangt echter niet alleen af van de snelheid, maar ook van de behendigheid van het dier. De gebruikte jachttechniek van de cheeta is afgestemd op de geviseerde prooidiersoort. Wanneer de jachtluipaard alleen op jacht is en hij komt grotere prooien tegen zoals zebra's en gnoes, dan richt hij zich vooral op de kalveren, omdat zij kwetsbaarder zijn.
Wanneer de gazelles worden aangevallen proberen zij te ontkomen door zijwaartse bewegingen te maken, waardoor de jachtluipaard moet afremmen. Soms lukken de pogingen van de prooi om te ontsnappen, en komt hij veilig weg, maar de cheeta kan ook goed van richting veranderen, ondanks de hoge snelheden die hij haalt en de staart die hem in balans houdt. Als hij denkt dat hij dichtbij genoeg is, slaat de cheeta met zijn voorpoot een van de achterpoten van zijn prooi weg, waardoor de prooi struikelt. Direct probeert de cheeta de prooi te verstikken door zich in de keel vast te bijten. De cheeta kan zich wel twintig minuten lang vastbijten in de keel van een prooidier. Behalve antilopen jaagt de jachtluipaard ook op andere dieren, zoals middelgrote vogels en hazen en andere kleinere zoogdieren. Het is zelfs waargenomen dat een groepje jachtluipaarden een veel grotere prooi doodde, als een jonge kafferbuffel, een zebra of een gnoe. Dit is echter zeldzaam. Na de vangst moet hij snel eten, omdat sterkere rovers zoals leeuwen en hyena's zullen proberen de prooi af te pakken als ze de kans krijgen, maar ook meer reguliere aaseters als gieren en jakhalzen zullen proberen mee te eten. Hij kan tot 14 kg per maaltijd opeten, en het is waargenomen dat een groepje van vier cheeta's in een kwartier een gehele impala heeft opgegeten. Soms zal de cheeta in een boom klimmen, samen met zijn prooi, wat betekent dat hij soms een enorm gewicht de boom in moet slepen, maar meestal sleept hij zijn prooi naar een schuilplaats als dicht struikgewas. Op deze manier kan hij veilig eten. Na de jacht moet de cheeta ten minste 40 minuten uitrusten, om "op adem te komen". Zou hij dit niet doen, dan zou hij oververhit kunnen raken en zo ernstig gewond kunnen raken.
Voortplanting en sociaal gedrag.
Een vrouwtje paart meestal met een mannetje dat in een nabijgelegen gebied leeft, of met een rondtrekkend mannetje. De draagtijd van een jachtluipaard is ongeveer negentig dagen, waarna gemiddeld twee tot vijf welpen worden geboren in een schuilplaats tussen lang gras, in struikgewas of in een verlaten hol. De moeder verplaatst haar jongen regelmatig naar nieuwe schuilplaatsen, zodat roofdieren als leeuwen ze niet kunnen vinden. Het komt namelijk voor dat leeuwen de welpen doodbijten, zelfs geregeld in de Serengeti. Het is vooralsnog onbekend waarom leeuwen dit doen. Omgekeerd gebeurt het ook dat cheeta's een verloren of afgedwaald leeuwenjong doden. De laatste bevindingen wijzen erop dat de voedselconcurrentie weleens een belangrijke rol bij dit gedrag zou kunnen spelen. Bij de geboorte zijn de welpen blind en hulpeloos. Na vier tot veertien dagen gaan de ogen open. Na een maand eten ze hun eerste vlees.
Jonge welpen hebben een donkere, bijna zwarte buik en een lichtere, vuilwitte rug, en lange bleke manen over de nek en schouders. Deze manen verdwijnen in het tweede jaar. Binnen een maand of twee heeft een welp een meer volwassen vachtkleur, en zijn de vlekken al verschenen. In tegenstelling tot volwassen cheeta's zijn de jongen erg goede klimmers. Hun nagels zijn in tegenstelling tot die van alle andere katachtigen niet geheel intrekbaar. De welpen blijven één tot twee jaar bij de moeder. Na twee jaar zijn ze geslachtsrijp.
Jachtluipaarden leven zowel solitair als in paartjes of kleine familiegroepjes (coalities). Geregeld blijven twee of drie broers als coalitie voor een langere tijd bij elkaar nadat ze hun moeder hebben verlaten. Samen verdedigen ze een territorium dat zo'n 80 km² kan zijn. Mannengroepjes doden meer en grotere prooien dan solitaire dieren. Meestal leeft de cheeta echter solitair. Solitaire dieren hebben een veel groter woongebied, tot 1000 km². Het territorium wordt afgebakend met urine, ontlasting en soms met krabsporen. Meestal worden deze markeringen aangebracht vlak bij observatieplekken of langs paden.
De jachtluipaard wordt ongeveer zestien jaar oud.
Verwantschappen.
Opmerkelijk aan cheeta's is dat ze genetisch bijzonder sterk aan elkaar verwant zijn, zelfs in die mate dat het waarschijnlijk is dat in het recente verleden, naar schatting zo'n tienduizend jaar geleden, de soort bijna was uitgestorven, waarbij er misschien nog maar enkele dieren op de wereld bestonden. Alle tegenwoordig levende jachtluipaarden, zelfs de dieren in Azië, stammen af van deze enkele dieren. Ze zijn dus door een "genetische bottleneck" gegaan.
Als gevolg van geografische isolatie (door wildparken begrensd met hekken) neemt inteelt toe. Tekenen hiervan zijn een afwijking aan kaken en aan de staart ("kinked tail").
Fylogenetische analyse in de jaren negentig van de twintigste eeuw had het onverwachte resultaat dat de jachtluipaard verwant is aan de poema ("Puma concolor") en de jaguarundi ("Herpailurus yagouaroundi") en samen de geslachtengroep Acinonychini vormen.
Verschillende typen.
Er is slechts één soort jachtluipaard, maar er zijn kleine verschillen tussen jachtluipaarden die in verschillende delen van de wereld leven. Zo heeft de jachtluipaard uit de Sahara een veel lichtere vacht dan de meeste andere jachtluipaarden. Daardoor heeft hij een betere schutkleur. Vanwege deze verschillen worden jachtluipaarden in vijf ondersoorten verdeeld. Er leven vier ondersoorten in Afrika en één in Azië.
Er bestaat ook nog een heel zeldzaam type jachtluipaard: de koningscheeta, in het Engels 'King Cheetah'. Dit type jachtluipaard heeft grotere vlekken op zijn vacht, sommige hebben ook een streep op hun rug. Voor de rest is hij precies hetzelfde als de jachtluipaard. In het wild zijn er minder dan 50 koningsjachtluipaarden waargenomen. De meeste nu levende koningsjachtluipaarden zijn in dierentuinen en natuurparken gefokt.
Bedreiging.
De jachtluipaard is beschermd door CITES en de handel in de vacht van jachtluipaarden is verboden. Ook hebben de meeste Afrikaanse landen het doden van een jachtluipaard verboden en komt de jachtluipaard veel voor in verscheidene nationale parken. Toch wordt de jachtluipaard steeds zeldzamer. Geschikt leefgebied raakt verloren doordat veel gebied gebruikt wordt voor het houden van vee, en de geringe genetische diversiteit maakt de populatie zeer kwetsbaar voor inteelt en ziekten. Er zijn diverse projecten in onder andere Zuid-Afrika om de jachtluipaard voor uitsterven te behoeden.

</doc>
<doc id="18746" url="https://nl.wikipedia.org/wiki?curid=18746" title="Kameel">
Kameel

De kameel ("Camelus bactrianus") is een evenhoevig zoogdier uit de familie van de kameelachtigen. In archaïsch Nederlands, bepaalde dialecten en sommige uitdrukkingen wordt hij ook kemel genoemd. De kameel verschilt van de dromedaris door o.a. het aantal bulten op de rug. De dromedaris heeft er een, de kameel twee. 
Lang werd gedacht dat de gedomesticeerde kameel afstamde van de wilde kameel, maar het resultaat van genetisch onderzoek uit 2017 maakt dat echter zeer onwaarschijnlijk. Vermoedelijk stammen beide soorten af van verschillende voorouders. De kameel is een zeer algemene soort die veelvuldig gehouden wordt en regelmatig in dierentuinen te zien is. De wilde kameel daarentegen is ernstig in zijn bestaan bedreigd en komt alleen voor in kleine populaties in de steppen en halfwoestijnen van China en Mongolië.
Naamgeving.
Nederlandse naam.
Vanouds kan het Nederlandse woord "kameel" op alle soorten van het geslacht "Camelus" slaan. ter onderscheid van de dromedaris of "eenbultige kameel" wordt de gewone kameel daarom soms specifieker aangeduid als de "tweebultige" of "Bactrische kameel". 
Het woord "kameel" is afgeleid van het Arabische (جمل "ǧamal"), dat op zijn beurt afgeleid is van de wortel "ǧ-m-l", wat "schoonheid" betekent. De Arabische naam werd oorspronkelijk vooral gebruikt om de dromedaris aan te duiden omdat die in de Arabische wereld traditioneel meer gehouden wordt dan de tweebultige kameel.
Wetenschappelijke benaming.
De wetenschappelijke naam van de gedomesticeerde kameel werd als "Camelus bactrianus" in 1758 gepubliceerd door Carl Linnaeus in de tiende editie van "Systema naturae". De naam van de wilde kameel werd in 1883 door Nikolaj Przjevalski gepubliceerd als "Camelus ferus". Van veruit de meeste dieren die gedomesticeerd zijn, is de wetenschappelijke naam afgeleid van de naam van de in het wild levende voorouders. In 2003 stelde de "International Commission on Zoological Nomenclature" in Opinion 2027 vast dat dit principe voor alle gedomesticeerde soorten gevolgd moest worden en dat de naam van de wilde soort prioriteit heeft over die van de gedomesticeerde vorm. Als de gedomesticeerde kameel wordt beschouwd als een ondersoort van de wilde kameel, dan is de soortnaam "Camelus ferus" en het trinomen voor de ondersoort "Camelus ferus bactrianus". Als de nieuwe opvatting wordt gevolgd dat beide vormen verschillende voorouders hebben, dan is de correcte naam "Camelus bactrianus".
Kenmerken.
Kamelen kunnen wekenlang zonder te drinken in leven blijven. Ze verliezen erg weinig water, onder andere doordat ze pas gaan zweten op het moment dat hun lichaamstemperatuur boven de 40 °C komt. De nieren zijn in staat om veel water uit de voorurine in het bloed terug te nemen. Ook kunnen ze grote uitdroging moeiteloos doorstaan. Als een kameel drinkt, drinkt hij bijzonder veel, meer dan 100 liter achter elkaar, tot 60 liter per minuut. In de bulten wordt vet opgeslagen, dat dient als energiereserve bij voedselgebrek. Als de bulten niet worden aangesproken, staan ze rechtop. Bij voedselschaarste, wanneer de kameel teert op het vet in de bult, gaan de bulten naar een kant hangen. De dikke vacht beschermt de dieren zowel tegen extreme hitte als extreme kou.
Kamelen zijn telgangers en kunnen voor korte tijd vijfentwintig kilometer per uur rennen en dertig tot veertig kilometer per dag lopen. De eeltkussens onder de poten beschermen de kamelen tegen het hete zand.
Kamelen kunnen tot twee meter hoog worden en vijfhonderd tot zevenhonderd kilogram zwaar. Dit in tegenstelling tot de dromedaris, die lichter, maar hoger wordt. Dit is een aanpassing aan de koudere woestijnen van Centraal-Azië, waar 's winters de temperatuur behoorlijk kan dalen tot ver onder het vriespunt. 's Winters hebben de dieren een dikke vacht, die in de lente wordt geruid. Hierbij vallen grote plukken haar in één keer uit. Kamelen en dromedarissen hebben afsluitbare neusgaten. Dit heeft als voordeel dat er geen zand in kan komen.
In dienst van de mens.
Vanwege het gebruik als rij- en lastdier door nomaden en andere reizigers door de woestijn in bijvoorbeeld karavanen wordt het dier ook wel het schip van de woestijn genoemd. De kameel kan 280 kilogram dragen. Het dier wordt ook gehouden om zijn wol, melk en vlees.
Kamelen zijn ongeveer 6000-5000 jaar geleden gedomesticeerd in Centraal-Azië. Ongeveer 4000 jaar geleden bereikten ze Mesopotamië. Tussen 1700 en 1200 v.Chr. verspreidden de huiskamelen zich vanuit Iran over Zuid-Rusland, Noord-Kazachstan en Oekraïne. In de 3e eeuw v.Chr. bereikten de kamelen China.
Nomaden slachten vaak oude kamelen voor voedsel, maar ook voor water en in het uiterste geval als schuilplaats voor bijvoorbeeld een zandstorm. Voor laatstgenoemde functie wordt de kameel opengesneden, de organen en hersenen worden verwijderd en de binnenkant wordt schoongemaakt. Men ligt in de borstholte.
De Romeinen brachten kamelen (en dromedarissen) over de Alpen, tot in België. Aangezien de vondsten verspreid zijn over forten, steden en villa's, wordt vermoed dat ze gebruikt werden als civiele en militaire lastdieren.
Cultureel geldt de kameel als het attribuut van het gepersonifieerde Azië en in middeleeuwen gold de soort als het symbool voor gehoorzaamheid.

</doc>
<doc id="18748" url="https://nl.wikipedia.org/wiki?curid=18748" title="Lijst van kinderprogramma's op televisie">
Lijst van kinderprogramma's op televisie

Onderstaande lijst bevat een verzameling kinderprogramma's die ooit op de Vlaamse en/of Nederlandse televisie te zien zijn geweest. Ten behoeve van de overzichtelijkheid zijn de programma's ingedeeld in meerdere groepen.
Onbekend.
Van onderstaande programma's is niet bekend in welk van de vier hierbovenstaande categorieën de programma's thuishoren.

</doc>
<doc id="18757" url="https://nl.wikipedia.org/wiki?curid=18757" title="Hollands (schaakopening)">
Hollands (schaakopening)

Binnen het schaken is de Hollandse verdediging een opening die gekenmerkt wordt door de eerste zetten 1. d4 f5. Deze verdediging werd door Elias Stein aanbevolen als het beste antwoord op 1. d4 in zijn boek "Nouvel essai sur le jeu des échecs, avec des réflexions militaires relatives à ce jeu", 1789. Stein (1748 - 1812) was afkomstig uit de Elzas, maar had zich gevestigd in Den Haag.
De opening heette aanvankelijk de Steinopening en pas later de Hollandse verdediging. Het Hollands werd regelmatig en met succes gespeeld door Euwe, Aljechin en Botvinnik, David Bronstein en recenter Magnus Carlsen. Met de zet 1. ...f5 wil zwart druk op het veld e4 uitoefenen en later met behulp van de d-pion veld e5 controleren. Het accent van het spel komt dan toch op de koningsvleugel te liggen.

</doc>
<doc id="18759" url="https://nl.wikipedia.org/wiki?curid=18759" title="Rode reus">
Rode reus

Een rode reus (en de gerelateerde oranje reus) is een ster die aan het einde van haar levensfase is gekomen. 
Kenmerken.
De spectraalklasse van een rode reus is K (een oranje reus) of M en de lichtkrachtklasse II of III. Voorbeelden van rode reuzen zijn de koolstofsterren. Rode reuzen zijn vaak veranderlijk, zoals de Mira-veranderlijken.
De effectieve temperatuur van rode reuzen is 3330 tot 4750 K; van koolstofsterren 1900 tot 5400 K.
Ontstaan van rode reuzen.
Een hoofdreeksster geeft energie af door de fusie van waterstof tot helium in de kern door middel van de proton-protoncyclus of de koolstof-stikstofcyclus.
In de loop der tijd raakt het waterstof in de kern steeds meer opgebrand, waardoor het fusieproces in de loop der tijd minder wordt. Daardoor koelt de ster wat af en neemt de stralingsdruk in de kern af. Hierdoor trekt de kern onder invloed van haar eigen gewicht wat meer samen waardoor de temperatuur stijgt. Deze temperatuurstijging heeft tot gevolg dat er een waterstoffusie in een schil buiten de kern op gang komt.
Een ster waar buiten de kern een fusieproces plaatsvindt, produceert meer energie dan daarvoor en zwelt enorm op. Doordat door het opzwellen de oppervlaktetemperatuur daalt wordt de ster een rode reus. Als de zon over ongeveer 5 miljard jaar in dit stadium komt, wordt zij zo groot dat de buitenste lagen tot ver voorbij de baan van Venus, en misschien zelfs tot voorbij de baan van de Aarde zullen reiken.
Tijdens deze fase hoopt zich steeds meer helium in de kern op, die daardoor nog meer samentrekt en waardoor de dichtheid van de kern steeds hoger wordt. Als de kern een temperatuur bereikt van 100 miljoen kelvin gaat het helium in de kern fuseren tot koolstof door middel van het Triple-alfaproces. Het begin van deze fusie wordt heliumflits genoemd. De buitenste gaswolken drijven steeds verder weg en vormen een planetaire nevel. De rest (dus het inwendige) van de ster stort in elkaar en eindigt als een witte dwerg.
Bij zware sterren vindt er een supernova plaats, en eindigt de ster uiteindelijk als neutronenster (pulsar) of als zwart gat. Sterren met een massa groter dan 8 maal de massa van de zon worden superreuzen.
Voorbeelden.
De dichtstbijzijnde oranje reuzen zijn Pollux (33,8 lichtjaar; K0IIIb) en Arcturus (36 lichtjaar; K1.5IIIFe-0.5); de dichtstbijzijnde rode reus is Gacrux (88 lichtjaar; M3.5III). De bekendste is wellicht Betelgeuze (800 lichtjaar)

</doc>
<doc id="18766" url="https://nl.wikipedia.org/wiki?curid=18766" title="Rhodri de Grote">
Rhodri de Grote

Rhodri ap Merfyn, beter bekend als Rhodri Mawr (Rhodri de Grote), (overleden 878) was koning van Gwynedd van 844 tot 878. Hij breidde zijn macht ook uit buiten de grenzen van Gwynedd, en was daarmee de eerste die een groot deel van Wales onder zijn bewind had.
Hij was de zoon van Merfyn Frych, de vorst van Gwynedd en volgde hem op in 844. Toen in 856 Cyngen ap Caddell, de koning van Powys, stierf, wist Rhodri ook daar de macht te grijpen. Hetzelfde gebeurde in Seisyllwg na het overlijden van Gwgan ap Meurig in 872. In beide gevallen was er een claim dat Rhodri via de vrouwelijke lijn met het koninklijk geslacht verbonden was - zijn moeder Nest was een zuster van Cyngen, zijn vrouw Angharad van Gwgan. Het koninklijk geslacht van Ceredigion (Seisyllwg) kwam hiermee aan zijn eind, en Powys zou pas meer dan 200 jaar later weer een eigen vorst zou hebben.
Een belangrijke factor in Wales in zijn tijd waren de aanvallen van de Vikingen. In 856 boekte hij een belangrijke overwinning op de Deense vikingleider Ormr, die zijn roem tot in Ierland en Frankenland liet reiken. Ook meer algemeen lijken Rhodri en zijn nakomelingen effectief geweest te zijn in het bestrijden van de Vikingen, wat blijkt uit het feit dat er geen kolonisatie door Vikingen in Wales was in deze tijd, zoals dat wel het geval was in Ierland, Engeland en Frankrijk, hoewel een gebied als Anglesey daar zeker geschikt voor zou zijn geweest.
Desondanks herbegonnen in 871 de Vikingaanvallen op Wales, en in 877 werd Rhodri zelfs gedwongen te vluchten naar Ierland. Al in 878 was hij terug aan de macht, maar datzelfde jaar sneuvelde hij in een strijd met de Angelsaksen, evenals zijn zoon Gwriad.
Rhodri werd opgevolgd door zijn zoons. Er wordt gezegd dat hij zes zonen had, maar latere bronnen geven meer namen - vermoedelijk om valse genealogieën te kunnen vormen die diverse vooraanstaande personen uit latere tijden als nakomelingen van Rhodri tonen. Voor zover bekend zijn zijn overlevende zonen Anarawd, Cadell en Merfyn. Mogelijk werd het rijk verdeeld, waarbij Anarawd Gwynedd, Cadell Seisyllwg en Merfyn Powys kreeg, maar het is ook mogelijk dat de broers gezamenlijk het gehele rijk regeerden, waarbij Anarawd als 'primus inter pares' optrad, wat mogelijk aangeeft dat hij de oudste was.

</doc>
<doc id="18768" url="https://nl.wikipedia.org/wiki?curid=18768" title="Harry Sacksioni">
Harry Sacksioni

Harry Sacksioni (Amsterdam, 23 oktober 1950) is een Nederlands gitarist.
Biografie.
Sacksioni werd geboren als zoon van oud-Ajaxspeler en voormalig sigarenboer Harry Sacksioni (1921-2018) en Rie van Etteger.
Hij speelde rond 16-jarige leeftijd bij de junioren en in het tweede elftal van AFC Ajax. Van trainer Rinus Michels moest hij kiezen tussen topsport en gitaarspelen.
Hij werd in de jaren zeventig bekend om zijn akoestisch gitaarspel, dat hij vooral door zijn samenwerking met Herman van Veen onder de publieke aandacht kon brengen. Zijn composities spreken, bij gitaristen en anderen, zeer tot de verbeelding. Beroemde stukken zijn onder meer Meta Sequoia, Vensters, Elixer, Thee bij tante Josephine, Bello en Paddentrek. Verreweg het meeste van zijn oeuvre bestaat uit eigen composities, van een hoofdzakelijk instrumentaal karakter. Reeds vanaf zijn eerste plaat (1975) liet hij zich bij zijn gitaarcomposities door andere instrumenten begeleiden, variërend van een banjo, viool of tuba tot een band, orkest of menigte autoclaxons. Sacksioni werkte jaren samen met Herman van Veen en Erik van der Wurff. Ook werkt hij af en toe samen met Raymond van het Groenewoud, Frank Boeijen en vele anderen uit de Nederlandse muziekscene. Gitaristen gebruiken zijn composities voor gitaarsolo graag als studiemateriaal. Sacksioni treedt al 40 jaar op in Nederlandse theaters, maar is ook geregeld in het buitenland te vinden als uitvoerend artiest. Op 9 mei 2009 werd hij tijdens zijn 40-jarige jubileumvoorstelling "De Sacksioni Methode" in de Agnietenhof in Tiel onderscheiden als ridder in de Orde van Oranje-Nassau. Hij is meermaals uitgeroepen tot 'Beste akoestische gitarist van de Benelux'. Als artiest legt Sacksioni geen nadruk op commercieel succes. Hierdoor komt hij weinig via radio en televisie onder de publieke aandacht. Hij brengt zijn platen alleen nog in eigen beheer en op zijn eigen label uit, als protest tegen de hoge prijzen van cd's.
Gitaren.
Sacksioni bespeelt tijdens een concert meerdere gitaren. Voor een tournee maakt hij de keuze uit zijn collectie akoestische en elektrische modellen, afhankelijk van de sfeer en de (gitaar)stemming van de composities. Hij speelt zowel 6-snarige als 12-snarige gitaren, waaronder een enkel exotisch model. Een bijzondere gitaar is een door Bert Kwakkel gebouwde gitaar met dubbele hals, de ene helft elektrisch en de ander akoestisch om tijdens het nummer te kunnen wisselen zonder van gitaar te wisselen. Een bekend 'handelsmerk' zijn Harry's causerieën, humoristische verhaaltjes en anekdotes waarmee hij zijn muziekstukken in-, uit- of begeleidt. Een enkele maal zet hij ook een ander medium in (zoals film) of duikt er onverwachts een gastmuzikant op.
In het najaar van 2008 bracht hij een tweetal boeken en een dvd uit over zijn gitaarspeeltechniek, getiteld "De Sacksioni Methode", waarin alle aspecten van het gitaarspelen, van de basisbeginselen tot gevorderde vingertechnieken, uiteen werden gezet.

</doc>
<doc id="18769" url="https://nl.wikipedia.org/wiki?curid=18769" title="Reëel getal">
Reëel getal

De reële getallen zijn de getallen die op eenduidige wijze overeenkomen met punten op een rechte. Deze rechte wordt de getallenas, getallenlijn, getallenrechte of reële rechte genoemd. Zo kunnen we ons intuïtief de verzameling van de reële getallen, die wordt genoteerd als formula_1 en soms het continuüm wordt genoemd, voorstellen.
De verzameling formula_1 bestaat uit de rationale en de irrationale getallen. Een voorbeeld van een irrationaal getal is het getal formula_3 (de vierkantswortel van twee). Een ander voorbeeld is het getal formula_4 (pi), dat niet alleen irrationaal is, maar zelfs een transcendent getal. Het bewijs dat irrationale getallen bestaan, creëerde de noodzaak om de verzameling van de rationale getallen uit te breiden.
Rationale getallen kunnen, behalve als gewone breuk, ook geschreven worden als decimale breuk, met eindig veel decimalen, of als repeterende breuk met oneindig veel, zich herhalende decimalen. Een irrationaal getal kan vanwege de verderop genoemde eigenschap dat formula_1 volledig is, willekeurig dicht benaderd worden door een rationaal getal, en dus met iedere graad van nauwkeurigheid benaderend geschreven worden als een decimale breuk. Het is zo mogelijk zich een (abstracte) voorstelling van de reële getallen te maken als decimale breuken, met in het geval van de irrationale getallen oneindig veel decimalen. Zo weten we precies wat de getallen formula_3 en formula_4 zijn, maar van hun decimale voorstelling kennen we uiteraard maar eindig veel decimalen.
De verzameling van de reële getallen kan men voorzien van de wiskundige operaties optelling en vermenigvuldiging waardoor men een lichaam (Nederlandse term) of veld (Belgische term) verkrijgt. Eenvoudig gezegd betekent dit dat men op de voor de hand liggende manier met de getallen kan rekenen (zoals formula_8).
Er zijn veeltermvergelijkingen in één variabele, zoals de vierkantsvergelijking formula_9, die geen (reële) oplossingen hebben, ofwel irreducibel (niet-reduceerbaar) zijn. Men zegt dat het lichaam formula_1 niet algebraïsch gesloten is. Er bestaat echter een uitbreiding van formula_1, namelijk de complexe getallen formula_12, waarin elke algebraïsche vergelijking een oplossing heeft.
De absolute waarde formula_13 van een reëel getal formula_14 is dat getal zelf, indien het niet negatief is, of anders zijn tegengestelde formula_15. De absolute waarde is een norm op formula_1, dus de functie formula_17 bepaalt een afstandsfunctie of metriek op formula_18. Als metrische ruimte is formula_1 volledig.
Formele invoering.
De eigenschappen van de gehele getallen en rationale getallen kunnen vrij direct uit die van de natuurlijke getallen worden afgeleid, en even gemakkelijk kan worden aangetoond dat de definities van optelling en vermenigvuldiging binnen die verzamelingen equivalent zijn met die van de natuurlijke getallen. Bij de irrationale getallen, die niet in rationale, laat staan gehele, getallen kunnen worden uitgedrukt, ligt dat niet zo eenvoudig. Om te garanderen dat de regels voor irrationale getallen hetzelfde zijn als voor rationale (en dus ook gehele) getallen, worden de getallen ingesloten in rijen krimpende intervallen met rationale getallen als grenzen. Voor het getal formula_20 wordt dat bijvoorbeeld de rij
Op deze manier kan ook de som of het product van twee irrationale getallen worden ingeklemd tussen rationale getallen, waarvan de eigenschappen bewezen zijn.
Een andere, gelijkwaardige, definitie van de reële getallen berust op het volgende idee: Beschouw rijen van rationale getallen met de eigenschap dat de elementen in de rij "willekeurig dicht bij elkaar gaan liggen". Een voorbeeld is de rij 1/2, 3/4, 7/8, 15/16, 31/32, 63/64, ... : de "afstand" tussen getallen verderop in de rij wordt steeds kleiner, en wordt zelfs kleiner dan elk willekeurig klein positief rationaal getal. Zulke rijen heten cauchyrijen. Voor een dergelijke rij kan men een reëel getal vinden waar die rij "naartoe gaat" (1 in het voorbeeldje): de limietwaarde. Formeel heet het dat de rij "convergeert" naar het getal 1. Men kan van een rij getallen aantonen dat het een cauchyrij is zonder te hoeven uitrekenen naar welk getal de rij convergeert, het maakt daarbij ook niet uit of die limiet rationaal of irrationaal is. Hierdoor is het mogelijk een rationaal en vooral een irrationaal getal te definiëren als de limiet van een cauchyrij. De som en het product van Cauchyrijen zijn namelijk ook weer cauchyrijen. De reële getallen worden vervolgens gedefinieerd als de verzameling van alle mogelijke (zowel rationale als niet-rationale) limieten van dergelijke cauchyrijen.
Constructie vanuit de rationale getallen.
De reële getallen kunnen geconstrueerd worden als een veralgemening van de rationale getallen. Als eerste wordt wel Karl Weierstrass genoemd, die de reële getallen definieerde met behulp van begrensde rijen van positieve rationale getallen.
Gebruikelijk constructies zijn:
De drie bovenstaande constructies leiden, op isomorfie na, tot dezelfde structuur.
Axiomatisch.
De reële getallen laten zich ook axiomatisch karakteriseren. Zij vormen het enige volledige "geordende" lichaam (NL).
Kardinaliteit.
Er zijn oneindig veel verschillende reële getallen, meer nog dan er natuurlijke getallen zijn. Echter, de natuurlijke getallen zijn aftelbaar in de zin dat men een systeem kan bedenken, zodat ieder benoembaar of construeerbaar natuurlijk getal na een eindig aantal stappen bereikt zal worden. Voor de reële getallen geldt dat niet, daarom wordt hun kardinaliteit aangeduid met overaftelbaar.
Door in overeenstemming met onze intuïtie het begrip "definieerbaar reëel getal" in te voeren als een reëel getal waarvoor een tekstuele definitie van eindig veel letters bestaat, kan men zien dat bijna alle reële getallen ondefinieerbaar zijn. Immers de definitie is als reeks van eindige strings aftelbaar oneindig, en daarmee zijn de definieerbare reële getallen aftelbaar oneindig.
Geschiedenis.
Eenvoudige breuken werden door de antieke Egyptenaren vanaf ongeveer 1000 v.Chr. gebruikt. De Vedische "Sulba Sutra": De regels van de koorden, uit ongeveer 600 v.Chr. bevat een beschrijving, die misschien als het eerste gebruik van irrationale getallen kan worden gezien. Het concept van irrationaliteit werd door vroege Indiase wiskundigen, zoals Manava, ca. 750-690 v.Chr., die zich ervan bewust waren dat de wortels van bepaalde getallen, zoals 2 en 61 niet exact konden worden bepaald, impliciet aanvaard. Rond 500 v.Chr beseften Griekse wiskundigen onder invloed van Pythagoras de noodzaak voor irrationale getallen, in het bijzonder de irrationaliteit van de √2.
In de middeleeuwen werden nul, de negatieve en de gebroken getallen ingevoerd, eerst in India en China, maar later ook in de Islamitische wereld. De laatsten waren ook de eersten om irrationale getallen als algebraïsche objecten te behandelen. Dit werd mogelijk gemaakt door de ontwikkeling van de algebra. Arabische wiskundigen verenigden de begrippen getal en grootte tot de reële getallen De Egyptische wiskundige Abū Kāmil Shujā ibn Aslam, ca. 850-930, was de eerste die irrationele getallen accepteerde als oplossingen voor vierkantsvergelijkingen of als coëfficiënten in een vergelijkingen, vaak in de vorm van wortels, derdemachtswortels en de vierdemachtswortels.
In de 16e eeuw legde de Vlaming Simon Stevin de basis voor de decimale getallen. Hij maakte duidelijk dat er met decimale getallen rationale en irrationale getallen op dezelfde manier worden geschreven.
In de 17e eeuw introduceerde René Descartes de naam reële getallen om de reële wortels van een polynoom van de imaginaire wortels te kunnen onderscheiden.
In de 18e en 19e eeuw werd er veel werk verricht aan de irrationale en transcendente getallen. in 1761 gaf Johann Heinrich Lambert het eerste gebrekkige bewijs dat π geen rationaal getal kan zijn. Adrien-Marie Legendre, in 1794, voltooide het bewijs en toonde aan dat π geen vierkantswortel van een rationaal getal kan zijn. Paolo Ruffini, in 1799, en Niels Henrik Abel, in 1842, construeerden beide bewijzen voor de stelling van Abel-Ruffini, die stelt dat de algemene vijfdegraadsvergelijking en vergelijkingen van hogere graad niet kunnen worden opgelost door een algemene formule die alleen rekenkundige bewerkingen en wortels bevat.
Évariste Galois ontwikkelde in 1832 technieken om te bepalen of een gegeven vergelijking al of niet met wortels kan worden uitgeschreven. Verdere uitwerking van zijn ideeën leidde later tot de ontwikkeling van de Galoistheorie. Joseph Liouville, in 1840, toonde aan dat noch formula_25 noch formula_26 een wortel kan zijn van een geheeltallige vierkantsvergelijking, vervolgens stelde hij het bestaan van transcendente getallen vast. Georg Cantor, in 1873, gaf een eenvoudiger bewijs voor het bestaan van transcendente getallen. Charles Hermite, in 1873, bewees als eerste dat "e" transcendent is en Ferdinand von Lindemann, in 1882, toonde aan dat π transcendent is. Lindemanns bewijs is later, in 1885, sterk door Karl Weierstrass vereenvoudigd en in 1893 nog meer door David Hilbert. Daarna nog Adolf Hurwitz en Paul Gordan gaven het bewijs de definitieve vorm.
De ontwikkeling van de analyse in de 18e eeuw maakte gebruik van de volledige verzameling van reële getallen zonder dat deze netjes waren gedefinieerd. De eerste correcte definitie werd in 1871 door Georg Cantor gegeven. In 1874 toonde hij aan dat de verzameling van alle reële getallen overaftelbaar oneindig is, maar dat de verzameling van alle algebraïsche getallen aftelbaar oneindig is. Hij gaf zijn diagonaalbewijs in 1891, maar had in 1874 al een eerder bewijs gepubliceerd.

</doc>
<doc id="18771" url="https://nl.wikipedia.org/wiki?curid=18771" title="Radio Sutch">
Radio Sutch

Radio Sutch was een Britse piratenzender die in 1964 enkele maanden uitzond vanaf het legerfort Shivering Sands in de monding van de rivier Theems.
Op 25 mei 1964 voer David Sutch, alias "Screaming Lord Sutch", samen met zijn popgroep "The Savages" naar het legerfort, waar op 27 mei 1964 Radio Sutch op 194 meter radio-uitzendingen startte. De eerste plaat die gedraaid werd, was "Jack the Ripper" van Screaming Lord Sutch.
Bij de invasie op het fort waren ze gekleed zoals in het stenen tijdperk met dierenvellen. Alles was opgezet om de groep in de publiciteit te brengen. Uitzendingen hadden een zwak signaal en de zender was vaak uit de lucht door technische problemen.
In september nam Reg Calvert, manager van "Screaming Lord Sutch and the Savages", de controle van het station over en veranderde de naam in Radio City. Dit station begon op 30 september 1964 met uitzenden.

</doc>
<doc id="18772" url="https://nl.wikipedia.org/wiki?curid=18772" title="Harry Saksioni">
Harry Saksioni



</doc>
<doc id="18775" url="https://nl.wikipedia.org/wiki?curid=18775" title="Maiasaura">
Maiasaura

Maiasaura is een geslacht van uitgestorven herbivore dinosauriërs behorend tot de Hadrosauridae. "Maiasaura" leefde zo'n 75 miljoen jaar geleden tijdens het Laat-Krijt in Noord-Amerika. Ze is vooral bekend om haar broedzorg.
Vondst en naamgeving.
In 1978 waren amateurpaleontologe Marion Brandvold, haar zoon David Trexler en diens vrouw Laurie fossielen aan het zoeken bij de "Willow Creek" nabij Choteau in Teton County. Marion vond toen het skeletje van een 'babydinosauriër'. Het jaar daarop ontdekte Laurie een grote schedel op dezelfde locatie.
De typesoort Maiasaura peeblesorum is in 1979 benoemd en beschreven door Jack Horner en Robert Makela. De geslachtsnaam is afgeleid van de godin Maia, de 'Goede Moeder', een verwijzing naar de broedzorg. Daarom is in plaats van het gebruikelijke "saurus" de vrouwelijke vorm "saura" toegepast. De soortaanduiding eert de gezinnen van James en John Peebles, de grondeigenaren.
Het holotype PU 22405 is gevonden in de "Two Medicine Formation", een aardlaag uit het middelste Campanien, ongeveer 76,4 miljoen jaar oud. Het bestaat uit een schedel — dezelfde die door Laurie was ontdekt — met delen van de onderkaken. Skeletdelen van minstens vijftien individuen, waaronder jongen, zijn gemeld onder het inventarisnummer YPM 22400. Andere skeletten worden vertegenwoordigd door de specimina MOR 236, YPM 33472 (jong), MOR 005JV (ouder jong), MOR 0055A, MOR 005A en ROM 44770. Daarnaast zijn honderden losse beenderen verzameld uit een beenderbed in een iets jongere laag bij de Two Medicine River. Die vertegenwoordigen minstens tweeëndertig individuen. Speciale vondsten zijn MOR 244: een embryo, en MOR 281: een nest met zestien eieren.
Beschrijving.
"Maiasaura" was een 'eendensnaveldinosauriër' ("duckbill dinosaur" of eigenlijk "spoonbill dinosaur") met een vlak hoofd en een kleine verhoging voor de ogen. Ze had een hoornige snavel zonder tanden, maar een grote hoeveelheid tanden dieper in de bek, gestapeld in een 'tandenbatterij'.
"Maiasaura" werd zo'n negen meter lang, en twee à tweeënhalve meter hoog, en de achterpoten waren langer en steviger dan de voorpoten.
De beschrijving uit 1979 was minimaal en bestond slechts uit een diagnose van opvallende kenmerken die als zodanig verouderd is. De snuit is breed en langwerpig. Het neusgat ligt vooraan op de snuit en tussen het neusgat en de oogkas bevindt zich een zone die zowel in de lengte uitgebreid is als tamelijk breed. De bovensnavel is kort en breed met een afhangende bovenrand. Het bovenkaaksbeen is lang en afgeplat met een voorste tak die vooraan een inkeping heeft. Tussen de oogkassen bevindt zich een kleine massieve kam, gevormd door de neusbeenderen en voorhoofdsbeenderen. Vóór deze kam zijn neusbeenderen bovenop uitgehold. De tak van het jukbeen richting quadratojugale is lang, dun en steil. De dentaire tanden hebben een lange nauwe kroon. Het predentarium is breed en laag met afgeronde schijntandjes die op gelijkmatige afstand geplaatst zijn. Deze diagnose identificeert geen unieke onderscheidende kenmerken.
Fylogenie.
"Maiasaura" bevond zich binnen de Hadrosauridae basaal in de Saurolophinae als een nauwe verwant van "Brachylophosaurus". Een mogelijke positie in de evolutionaire stamboom wordt getoond door het volgende kladogram naar een studie uit 2013 door Alberto Prieto-Márquez:
Levenswijze.
Broedzorg.
In Montana zijn door Jack Horner broedkolonies aangetroffen die aan "Maiasaura" worden toegeschreven. Hier bevinden zich vele nesten, met een regelmatige tussenafstand van zo'n zes tot zeven meter. De nesten hebben de vorm van kleine heuveltjes, zo'n drie meter breed, met een één meter diepe uitholling voor de eieren aan de top. De hellingen maakten een hoek van ongeveer dertig graden. Bij sommige van de nesten werden de resten van jongen aangetroffen. Opvallend hierbij was dat de jongen sterk in grootte varieerden. Pas uitgekomen jongen waren zo'n dertig centimeter lang, maar er zijn ook nesten met jongen van negentig centimeter aangetroffen. Dit geeft aan dat de jongen na het uitkomen nog geruime tijd in het nest bleven, wat een verdere vorm van broedzorg betekent dan men van enig hedendaags reptiel kent, en meer lijkt op wat we van vogels kennen, de laatste nog levende dinosauriërs. Ook van andere hadrosauriërs zijn inmiddels dergelijke nesten bekend, maar "Maiasaura" was de eerste dinosauriër waarvan volwassen dieren, jongen en eieren bij elkaar werden aangetroffen.
Dat er langdurige broedzorg was, is echter ook betwijfeld. De verzamelingen grotere jongen zouden ook een loslopende jeugdgroep kunnen vertegenwoordigen. Volgens Horner zouden grote kraakbeenkappen op de botuiteinden erop duiden dat de jonge dieren nog niet goed konden lopen, maar bij dinosauriërs zijn zulke kappen vaak tot op hoge leeftijd aanwezig.
Groei.
De grootteverschillen tussen de jongen en de volwassen dieren hebben ook nieuwe voeding gegeven aan de theorie dat in elk geval sommige dinosauriërs warmbloedig waren: bij dergelijke grootteverschillen moeten ze wel snel gegroeid zijn, sneller dan koudbloedige dieren in het algemeen groeien. Dit werd bevestigd door een studie van Horner uit 2000. De jongen zouden in twee maanden tijd veertig- tot zestigmaal hun geboortegewicht van driehonderd tot vijfhonderd gram hebben kunnen bereikt. Een vervolgstudie van Horner uit 2015 waarbij vijftig scheenbeenderen van "Maiasaura" op hun botstructuur werden onderzocht, stelde vast dat de dieren binnen één jaar de helft van de maximale botomtrek van de diapofyse, de botschacht, hadden bereikt en binnen drie jaar met gemiddeld 1260 kilogram zesendertig procent van hun maximale lichaamsgewicht; dit is een veel snellere groei dan bij "Alligator" die als vergelijkingsmodel werd gebruikt. Daarna vlakte de groei af, wellicht een teken dat de geslachtsrijpheid was bereikt en meer energie in de voortplanting werd gestoken. Maar 11,1% van de dieren had het eerste jaar overleefd maar daarna volgden zeven jaren waarin het sterftepercentage veel lager lag op 12,7%. Rond het achtste jaar hield de groei geheel op en steeg de sterfte naar 44,4% per jaar. Na enkele jaren volwassenheid stierven dus verreweg de meeste dieren alweer. In 2023 concludeerde een studie dat het metabolisme in het eerste jaar vijfmaal hoger was dan bij jongvolwassen dieren.
In 2001 stelde een studie van het spierstelsel vast dat jonge dieren op alleen de achterpoten liepen maar volwassen dieren op vier poten. In 2015 werd dit bevestigd door een onderzoek naar de pathologische verdikking van de beenwanden van de scheenbeenderen. Tegen de volwassenheid zou de overgang in houding hebben plaatsgevonden, wat leidde tot een andere belasting van het onderbeen.
In 2021 concludeerde een studie van vijf schedels van onvolwassen exemplaren dat de schedelkam zich relatief laat tijdens de groei ontwikkelde.
Kuddedier.
In Montana is ook een groot massagraf met naar schatting tienduizend "Maiasaura"-fossielen aangetroffen. Deze gigantische kudde werd bedolven onder de as van een vulkaanuitbarsting.

</doc>
<doc id="18776" url="https://nl.wikipedia.org/wiki?curid=18776" title="Koudbloedig">
Koudbloedig

Een koudbloedig organisme is een dier dat zelf geen eigen lichaamswarmte kan produceren, in tegenstelling tot een warmbloedig organisme. De regeling van de lichaamstemperatuur is afhankelijk van gedrag als het opzoeken van warmere of koelere plaatsen of door te zonnebaden. Bekende koudbloedige dieren zijn vissen, reptielen, amfibieën en geleedpotigen. 
Algemeen.
De termen warm- en koudbloedig slaan alleen op dieren en hebben wetenschappelijk gezien geen waarde meer, omdat er diverse vormen van koudbloedigheid zijn die ook voorkomen bij warmbloedige dieren, en beide groepen ook een overlap kennen. De verschillende manieren om de lichaamstemperatuur te regelen worden ook wel thermoregulatie genoemd. Vroeger werd wel gedacht dat de lichaamstemperatuur van koudbloedige dieren per definitie gelijk is aan die van de omgeving, en ze daar niets aan kunnen veranderen op wat trucjes als zonnebaden na. De warmbloedige dieren zouden altijd dezelfde temperatuur hebben. Uit onderzoek is gebleken dat dit lang niet altijd opging, en er ook vele warmbloedige organismen zijn die de lichaamstemperatuur, en daarmee het metabolisme, sterk kunnen verlagen. Veel soorten zijn dan ook niet echt koud- of warmbloedig, maar vallen er min of meer tussenin. Een bekende groep dieren waarvan lange tijd aangenomen werd dat ze koudbloedig waren, zijn de dinosauriërs. Tegenwoordig zijn er aanwijzingen dat ze warmbloedige trekjes vertoonden, wat heeft geleid tot andere inzichten. De dinosauriërs waren waarschijnlijk een speciaal geval; het simpele feit dat ze zo groot werden, zorgde voor minder afgifte van warmte door het grote lichaamsvolume, zeker is dit niet. 
Uitzonderingen daargelaten, hebben vrijwel alle koudbloedige dieren als kenmerk dat ze een snellere cyclus doormaken en korter leven dan warmbloedige dieren bij dezelfde temperatuur. Wel moet opgemerkt worden dat veel koudbloedigen door hun meestal lagere metabolisme juist langer leven. Ook zijn energievretende aanpassingen of organen als hersenen en vleugels meestal minder ontwikkeld en in het laatste geval afwezig, met uitzondering van veel insecten. 
Vormen van koudbloedigheid.
Koudbloedigheid wordt tegenwoordig niet meer gezien als tegenhanger van warmbloedigheid, er zijn zelfs dieren waarop beide termen van toepassing zijn. Er zijn drie vormen van koudbloedigheid, die alle een warmbloedige tegenhanger hebben. Alle zes vormen van koud- en warmbloedigheid worden als verschillende vormen van thermoregulatie gezien, waarbij meer dan eens combinaties voorkomen, zelfs tussen uitgesproken koudbloedige en uitgesproken warmbloedige vormen.
Uitzonderingen.
Bijen zijn insecten en dus koudbloedig. Een heleboel bijen tezamen echter kunnen door de vleugels te laten trillen, waarbij warmte vrijkomt, voor hogere nesttemperaturen zorgen. Dit is handig om het nest warm te houden, en werkt alleen bij een groep bijen; een enkel trillend exemplaar maakt geen verschil. Als het warm is doen de bijen dit bij de uitgang van het nest ter ventilatie om het nest juist af te koelen. Er zijn zelfs soorten bekend die indringers als horzels doden door deze te bedekken met bijen. Deze laten de temperatuur snel stijgen door de warmte die vrijkomt bij het trillen dat de temperatuur zo hoog op kan lopen dat de bijen het zelf net overleven - de horzel echter niet.
Sommige vissen zoals de zwaardvis en de tonijn kennen trucjes die de lichaamstemperatuur doen stijgen, en handig zijn omdat ze beide in koud water leven en jagen. De zwaardvis kan de temperatuur van de hersenen en ogen laten oplopen waardoor sneller gereageerd kan worden op prooidieren. De tonijn heeft aanpassingen om zijn lichaamswarmte beter vast te houden en warmteverlies via de kieuwen te verminderen. Ook liggen de zwemspieren verder in het lichaam en niet bij de koelere buitenzijde. Deze vissen creëren dus een hogere lichaamstemperatuur met het eigen lichaam, dit wordt endotherm genoemd en komt normaal gesproken alleen voor bij warmbloedige dieren. De tonijn is hierdoor in zekere zin ook een heterotherm.
Schildpadden zijn koudbloedig maar de lederschildpad genereert warmte uit de spierbewegingen van de poten die gemaakt worden door het zwemmen. De schildpad leeft uitsluitend in zee en komt nooit aan land en legt al zwemmend enorme afstanden af. Deze aanpassing speelt misschien een rol in het feit dat dit reptiel meer in koudere wateren leeft, dichter bij de polen.
De volledig ondergronds levende naakte molrat is een zoogdier, maar wordt beschouwd als koudbloedig. Dit knaagdier steelt zelfs warmte door in de bovenste en warmste gangen te slapen en zo op te warmen. Deze warmte wordt vervolgens gebruikt om het in de koelere dieper gelegen gangen van de burcht weer af te geven.
Er zijn zelfs planten die de lichaamstemperatuur kunnen verhogen, dit zijn soorten uit het geslacht "Lysichiton" uit de aronskelkfamilie. Ze maken gebruik van chemicaliën om warmte te creëren. Hoewel deze temperatuursverhoging miniem is, kan de plant iets eerder in de lente tot groei komen dan de concurrentie.
Zeer grote koudbloedigen, zoals haaien en grote zeeschildpadden hebben in de regel ook een hogere lichaamstemperatuur. Dit heeft niets met aanpassingen te maken, maar wordt veroorzaakt door het relatief grote lichaamsvolume dat de warmte beter vasthoudt.

</doc>
<doc id="18777" url="https://nl.wikipedia.org/wiki?curid=18777" title="Koudbloedigheid">
Koudbloedigheid



</doc>
<doc id="18783" url="https://nl.wikipedia.org/wiki?curid=18783" title="Drugs">
Drugs



</doc>
<doc id="18785" url="https://nl.wikipedia.org/wiki?curid=18785" title="Kanarie">
Kanarie

De kanarie ("Serinus canaria") is een zangvogel uit de familie Fringillidae. De wilde soort komt voor op de Canarische Eilanden. De vogel wordt sinds eeuwen gekweekt als huisdier.
Kenmerken.
De in het wild levende soort is 12,5 tot 13,5 cm lang. De vogel lijkt op de Europese kanarie maar is iets groter. Bij het mannetje is de hele buik en borst, ook de flanken, geelgroen gekleurd. Verder zijn de streepjes op de rug en op de flanken fijner van structuur dan de streepjes van de Europese kanarie. Ook is de snavel groter en dikker.
De gekweekte, tamme kanaries kunnen er totaal anders uitzien. Kwekers kweken onder andere op kleur, vorm en op zangkwaliteit.
Hierdoor kan men kanaries in vele kleuren aantreffen: rode, gele, witte, bonte, enz. Helderblauwe kanaries bestaan echter niet en een dieprode kleur moet door middel van kleurvoeding op peil worden gehouden. Verder zijn er gekuifde kanaries en kanaries met een afwijkende bouw. Bij de gekweekte kanaries spreekt men van vier hoofdgroepen die elk weer onderverdeeld zijn in aparte rassen:
Deze soorten worden gefokt om hun kwaliteiten te behouden of juist te kruisen.
Verspreiding.
Deze wilde soort komt voor op de Canarische Eilanden. De kanarie is vernoemd naar de eilandengroep. Verder leeft de wilde soort op de Azoren en Madeira.
Status.
De grootte van de wereldpopulatie werd in 2004 geschat op 60.000 tot 300.000 individuen. Men veronderstelt dat de soort in aantal stabiel is. Om deze redenen staat de wilde kanarie als niet bedreigd op de Rode Lijst van de IUCN.
Zang.
De zang van de kanarie kan zeer gevarieerd zijn. Het zijn meestal de mannetjes die uitgebreid zingen, poppen (vrouwtjes) zingen slechts bij hoge uitzondering.
De kanarie kan de zang van andere vogels leren. De zang van het mannetje dient met name ter afbakening van het territorium.
Leefwijze.
De kanarie leeft voornamelijk van kleine zaden, bladknoppen en sojascheuten terwijl tijdens de opfok van de jongen ook graag kleine insecten worden genuttigd. Hij heeft een kleine stevige snavel waarmee hij zaden kan pellen. Het eten van bijvoorbeeld grit helpt bij de vertering hiervan. Ook heeft hij mineralen nodig voor zijn kalkhuishouding.
Voortplanting.
Het kanarievrouwtje wordt vaak een popje genoemd. Vooral in het voorjaar is het zeer ijverig in de weer met nestmateriaal verzamelen en het bouwen van een nestje. Het zal doorgaans zo'n drie tot vijf eitjes leggen.
Relatie tot de mens.
De kanarie als huisdier.
De kanarie wordt al eeuwen als huisdier gehouden. In de volksmond wordt hij soms "kanariepiet" of "kanarievogel" genoemd. Veel kanaries in het Nederlandse taalgebied krijgen dan ook vaak de naam Piet of een naam die hiervan is afgeleid. De eerste afbeelding van een kanarie dateert van 1580 in een Duitse encyclopedie, waarin hij als een gedeeltelijk geel en gekuifd vogeltje wordt weergegeven. In 1657 wordt een volledig gele kanarie afgebeeld door een Duitse kunstenaar.
Kanarie als redder van de levens van mijnwerkers.
Kanaries werden vroeger gebruikt in de mijnbouw. Omdat een kanarie veel sneller adem haalt, klein is en een hoge stofwisseling heeft in vergelijking met de mijnwerkers, overlijdt de vogel zeer snel als het dodelijk gas koolmonoxide aanwezig is. De mijnwerkers hebben dan nog de gelegenheid om de plek des onheils te verlaten. Mogelijk komt hier ook de uitdrukking 'van je stokje gaan' vandaan. In 1986 begon in Engeland de vervanging van kolenmijnkanaries door moderne meetmethoden voor koolmonoxide.

</doc>
<doc id="18786" url="https://nl.wikipedia.org/wiki?curid=18786" title="Radio Delmare">
Radio Delmare

In 1978/81 deed Radio Delmare 4 pogingen om radio te brengen vanaf de Noordzee. De bezieler van de onderneming was Gerard van Dam.
De eerste poging had plaats op 21 augustus 1978 vanaf het schip Aegir voor de kust van Goeree (Nederland) op een golflengte van 192 meter. Door een storm werd op 11 september 1978 het schip van haar anker geslagen, naar land gedreven en binnengebracht door de sleepboot Smitsbank. Vervolgens in beslag genomen in Maassluis en onder arrest opgelegd in de Entrepothaven in Rotterdam. Het werd in 1981 in Zierikzee gesloopt. 
Op 16 december 1978 vertrok het schip Scheveningen 54 met een nieuwe generator naar de MV Mi Amigo, het zendschip van Radio Caroline. De Scheveningen 54 ging weer voor anker voor de Nederlandse kust met de bedoeling een tweede poging te wagen met Radio Delmare. Op 15 januari 1979 bevond het schip zich echter binnen de Nederlandse territoriale wateren, en werd ook in beslag genomen.
Op 5 juni 1979 startten vanaf de Aegir II (Martina) testuitzendingen en op 10 juni 1979 officiële programma's. Op 14 juli 1979 ging de zender weer uit de lucht, maar op 5 augustus kwam het weer terug. Door allerhande organisatie- en bevoorradingsproblemen besloot de kapitein op 21 oktober 1979 er de brui aan te geven, en hij bracht zijn schip een haven binnen, waar het ook in beslag werd genomen door de Nederlandse autoriteiten. 
Eind 1980 kocht Leendert Vingerling De Scheveningen 324 (De Morgenster) van rederij Jac. Vrolijk. Eigenaar was de zanger Ray Statson en financier Cor van der Jagt. Begin april 1981 begon het zendklaar maken van het schip in Maassluis. Op 22 mei 1981 werd het schip in beslag genomen toen het wilde uitvaren. Door het vonnis van 16 juni 1982 van de rechtbank in Rotterdam verloor de eigenaar zijn schip. In 1983 vernietigde de Hoge Raad dit vonnis en kreeg de eigenaar het schip terug. Dit was inmiddels te veel beschadigd en werd verkocht aan de Haarlemmer Harry Muter.

</doc>
<doc id="18787" url="https://nl.wikipedia.org/wiki?curid=18787" title="Luchtverkenners">
Luchtverkenners

De luchtverkenners of luchtscouts vormen een speltak voor de scoutsleeftijd bij een lucht-scoutinggroep. Luchtverkenners doen alles wat ook "normale" scouts doen, daarnaast zijn ze gek op alles wat met de lucht te maken heeft. 
Invulling van luchtscout.
Per groep kan luchtscouting verschillend ingevuld worden. Bijvoorbeeld met het spelen van luchtvaartstratego of luchtvaartganzenbord, bezoeken van een vliegveld, modelbouw van vliegtuigen, modelvliegen met lijnbestuurde modellen, het volgen van cursussen op het gebied van parachutespringen, zweefvliegen, vliegbrevetten, modelvliegen, vliegtuigherkenning, radiocommunicatie en dergelijke.
Scoutfit.
De luchtverkenners zijn te herkennen aan een grijsgroene uniformblouse.
Onderdelen van een luchtscoutinggroep.
Een eskader, een leeftijdsgroep, bestaat uit verschillende subgroepen van 4 tot 7 luchtscouts, deze worden bemanningen genoemd. Een bemanning wordt geleid door de leden met de meeste ervaring: de "piloot" of "1e piloot" en de "assistent piloot" of "2e piloot".
Benaming van de onderdelen.
De bemanningen krijgen vaak de naam van een vliegdemonstratieteam, zoals de Red Arrows (Stuntteam Groot-Brittannië), de Blue Angels (Stuntteam Verenigde Staten) en de Black Cats (Helicopterstuntteam Britse Luchtmacht).
Luchtscouting in Nederland.
In Nederland heb je tussen de 5 en de 10 luchtvaartgroepen.
Luchtscouting internationaal.
Luchtverkenners zijn er ook buiten Nederland. Ook in bijvoorbeeld Engeland, Griekenland, Polen, Zuid-Afrika en de Verenigde Staten zijn groepen luchtverkenners actief.
Activiteiten voor luchtscouts.
Belangrijk internationaal kampen en evenementen voor luchtverkenners zijn de JOTA-JOTI en het L.L.W (Landelijk Luchtvaart Weekend).

</doc>
<doc id="18789" url="https://nl.wikipedia.org/wiki?curid=18789" title="Sesamstraat">
Sesamstraat

Sesamstraat is de Nederlandstalige bewerking van het Amerikaanse kinderprogramma "Sesame Street". "Sesamstraat" werd sinds 4 januari 1976 gezamenlijk door de Nederlandse publieke omroep (NOS) en de Belgische Radio- en Televisieomroep (BRT) uitgezonden en vanaf 1984 tot 2018 alleen door de Nederlandse publieke omroep. In het programma spelen, gericht op kinderen van twee tot zes jaar, vooral Muppets mee, naast een aantal echte mensen.
Geschiedenis.
Lloyd Morrisset (1929-2023), een Amerikaans psycholoog, bedacht samen met Joan Ganz Cooney (1929) in 1968 een educatief programma dat kinderen in achterstandswijken spelenderwijs van hun leerachterstand wilde afhelpen. Het wordt in de Verenigde Staten sinds 10 november 1969 uitgezonden onder de titel "Sesame Street". De naam is gebaseerd op de uitspraak "sesam open u" uit het verhaal "Ali Baba en de veertig rovers".
Dolph Kohnstamm publiceerde in maart 1970 een artikel in "Vrij Nederland" over de effecten die "Sesame Street" ook in Nederland zou kunnen hebben. Op 11 juni 1972 werd er als proef een aflevering van de Amerikaanse versie in Nederland uitgezonden, voorzien van commentaar door onder anderen Dick Bruna en Thijs Chanowski.
In 1974 werd door de VARA een proefaflevering gemaakt van de Nederlandse versie, die de (werk)titel "Sesamplein" meekreeg, met een echt plein als decor. "Sesamplein" ging uiteindelijk niet door, omdat de NOS en de toenmalige BRT besloten hadden het programma samen te maken. Op 4 januari 1976 werd de eerste reguliere Nederlands-Vlaamse versie van "Sesamstraat" uitgezonden. De proefaflevering werd op 3 januari 1996 uiteindelijk toch nog uitgezonden, en wel ter gelegenheid van het twintigjarig bestaan van "Sesamstraat". Dat jaar werd ook een speciale verjaardagsaflevering gemaakt.
"Sesamstraat" was gedurende de eerste paar jaar een samenwerkingsproject van de NOS en de BRT, omdat het maken van het programma voor alleen de NOS of de BRT te duur was, mede door de rechten die afgedragen moesten worden aan Children's Television Workshop in New York. De afleveringen bestonden in die tijd voor de ene helft uit nagesynchroniseerd materiaal uit het oorspronkelijke Amerikaanse programma, voor de andere helft uit origineel Nederlandstalig materiaal. De BRT zette de samenwerking stop in 1983, op het ogenblik dat zij "Het Liegebeest" begon uit te zenden.
In 1984 vonden er voor het eerst enkele verregaande veranderingen plaats in de bezetting. Piet Hendriks, die vanaf het begin de rol van "opafiguur" had gehad, verliet de serie. Hij werd opgevolgd door Lex Goudsmit. Ook Aart Staartjes trad in dat jaar toe tot de serie. De eerste jaren speelde hij vooral de rol van zuurpruim, maar later veranderde zijn karakter. 
In oktober 2007 werd bekendgemaakt dat "Sesamstraat" er in september 2008 twee nieuwe bewoners bij zou krijgen: Angsthaas en Stuntkip. Er was ruimte voor meer bewoners, doordat de duur van het programma werd verlengd van 15 naar 25 minuten. Het zou een jaar duren voor Angsthaas en Stuntkip daadwerkelijk op de buis te zien waren, omdat het tijd vergde om de types te ontwikkelen. Het tweetal werd bedacht door de Nederlandse schrijvers van "Sesamstraat", maar de poppen die worden gebruikt komen uit de stal van Jim Henson.
Het karakter van de hoofdrolspelers Pino en Ieniemienie is in de loop der jaren veranderd. Aanvankelijk gedroegen ze zich nog als echte dieren. Zo wordt in een van de eerste leaders Pino bijvoorbeeld wakker in een nest. Ieniemienie houdt aanvankelijk erg van kaas en is bang voor katten. Later is dit helemaal verdwenen en zijn ze zich puur als mensenkinderen – maar dan met een dierenuiterlijk – gaan gedragen.
De herkenningsmuziek bij de leader was oorspronkelijk voor "Sesame Street" geschreven door Joe Raposo. De Nederlandse tekst is vanaf het begin meerdere malen gewijzigd. Ook het introfilmpje is elke paar jaar vernieuwd.
Op 28 juni 2019 maakte omroep NTR bekend dat ze in ieder geval de komende twee jaar geen nieuwe afleveringen meer zouden maken van het programma, omdat ze naar eigen zeggen 'toch al genoeg afleveringen hebben om het jonge publiek, dat zich ongeveer elke drie jaar vernieuwt, te kunnen bedienen'.
Uitzendschema en tijdstip.
Sinds 1 oktober 1978 wordt "Sesamstraat" dagelijks uitgezonden. Aanvankelijk begon het programma om 18.30 uur. In 1979 was de uitzending van maandag tot en met zaterdag via Nederland 1. Op zondag begon het programma op Nederland 2, doorgaans om 18.40 uur, als onderdeel van een langere NOS-programmering waarin naast "Sesamstraat" de programma's "Studio Sport" en "Sprekershoek" te zien waren. In 1982 was "Sesamstraat" de hele week door op Nederland 2 te zien, zij het dat op zondag nog steeds een afwijkende aanvangstijd gold, namelijk 18.45 uur. Begin 1983 werden de programmaschema's van Nederland 1 en Nederland 2 gewisseld, waardoor "Sesamstraat" op de zondag naar Nederland 1 verhuisde, met een afwijkende begintijd van 18.15 uur, en op de overige dagen via Nederland 2 te zien was. In 1984 werd de zondaguitzending overgeheveld naar Nederland 2, zodat het programma iedere dag via dezelfde zender te zien was. Toen Nederland 3 in 1988 van start ging, werd "Sesamstraat" om 17.45 uur via deze zender uitgezonden. In 1992 verhuisde "Sesamstraat" weer terug naar Nederland 1 en begon daar om 18.15 uur. In september 1994 ging het opnieuw terug naar Nederland 3. Op 1 januari 1995 ging het programma mee over naar de NPS, een afsplitsing van de NOS.
Vanaf 2000 was het programma te zien op Z@ppelin, waar het een kwartier eerder (om 18.00 uur) begon. In 2004 werd de begintijd vijf minuten vervroegd. In september 2005 kreeg Z@ppelin tussen 17.10 en 17.55 uur zendtijd op Nederland 3 en was Sesamstraat om 17.35 uur te zien. In 2006 ging "Sesamstraat" terug naar Nederland 1, dat op dat moment werd gezien als het brede familienet, met een nieuwe begintijd van 17.25 uur. Sinds 1 september 2010 wordt "Sesamstraat" uitgezonden door de nieuwe omroep NTR, een fusie-omroep tussen de NPS, Teleac en RVU.
In 2009 werd het tijdstip opnieuw vervroegd, nu naar 17.00 uur. Dit was aanleiding tot een 'rel'. Er ontstond in april 2009 enig protest tegen. Zo werd een speciale website opgezet en dreigde Aart Staartjes op te stappen als het tijdstip niet gewijzigd zou worden. Toen Staartjes besefte dat er niets zou veranderen, besloot hij om toch te blijven.
In 2015 werd het programma ook uitgezonden op het digitale kanaal van Zappelin, op de oude uitzendtijd van 18.30 uur. In november 2015 gaf NPO 1 (voorheen Nederland 1) aan plaats te willen maken voor de talkshow "Tijd voor MAX" en daarom helemaal te zullen stoppen met "Sesamstraat", dat voortaan alleen nog via NPO Zappelin Extra en NPO 3 te zien zou zijn. Dit leidde tot veel tegenstand, ook vanuit de politiek, onder meer van D66 en de SP.
Zomerstop.
Tot en met 1982 kende "Sesamstraat" een zomerstop; in de vakantietijd werd het programma niet uitgezonden. De NOS zond in plaats daarvan allerlei vervangingsprogramma's uit, zoals herhalingen van "De Fabeltjeskrant" in 1979 en in de zomermaanden van 1981 en 1982 van maandag tot en met zaterdag herhalingen van het eerste seizoen van "De Bereboot" uit 1976, terwijl op de zondag een half uur durende herhaling van "TiTa Tovenaar" was te zien. Nieuw in die periode waren de uitzendingen van "Emilie" en van "Musti" (1980).
Nadat in 1983 de programmaschema's van Nederland 1 en 2 op de schop gingen, bleef "Sesamstraat" ook in de zomermaanden op de buis.
Indeling programma.
Het programma begint met een scène in de straat met het fantasiebeest Tommie (stem en spel: Bert Plagman), de muis Ieniemienie (stem en spel: Catherine van Woerden), de vogel Pino (stem en spel: Renée Menschaar) en/of het biggetje Purk (stem en spel: Judith Broersen) aangevuld met menselijke personages. In deze beginscène komen zaken als sociale omgang aan bod, bijvoorbeeld eerlijk delen, ruzie, vriendschap en verdriet.
De Nederlandse filmpjes worden afgewisseld met nagesynchroniseerde Amerikaanse tekenfilmpjes waarin letters en cijfers geleerd worden en filmpjes met poppen van Jim Henson, beter bekend als de Muppets. Belangrijk onderdeel is ook de belevenissen van Amerikaanse Muppets zoals Bert en Ernie. Het programma bestaat voor 40% uit Amerikaanse items en 60% uit Nederlandse. Er zijn ruim 30 Nederlandse schrijvers die hun bijdrage leveren aan het programma in de vorm van scenario's voor straatscènes, gedichten, liedteksten en voorleesverhalen. De liedjes gezongen door de Nederlandse personages worden gecomponeerd door Henny Vrienten; tot 1999 was Harry Bannink hiervoor verantwoordelijk. Het programma wordt meestal afgesloten door een van de "Sesamstraat"-acteurs die een verhaaltje (bijvoorbeeld over Dikkie Dik en Isabel &amp; Sverre) voorleest voor een klein groepje kinderen. Het wordt voor de kijkers geïllustreerd met plaatjes die het verhaal uitbeelden, zodat ook voor hen duidelijk wordt waar het over gaat. Dit verhaaltje wordt vaak door een van de kinderen "uitgeblazen" met een toeter.
In de jaren tachtig was er ook met enige regelmaat een optreden van een Nederlandse band in "Sesamstraat", die kinderliedjes ten gehore bracht. Onder meer Klein Orkest en Circus Custers gaven acte de présence.
Terugkerende onderdelen.
"Sesamstraat" heeft een aantal onderdelen die vaker terugkeren:
Opnamen.
In ongeveer zes weken per jaar wordt al het materiaal voor 120 afleveringen opgenomen in studio 2 van het Mediapark in Hilversum. Daarna wordt het decor weer opgeborgen om de studio voor andere programma's te gebruiken. Vaak vragen bezoekers (met kinderen) of ze de straat kunnen bezichtigen, maar aan zo'n verzoek kan dus niet worden voldaan.
De afleveringen worden gedurende het jaar driemaal bij Z@ppelin vertoond. Dit geldt niet voor de afleveringen rond een bepaald tijdgebonden thema, zoals "Sinterklaas in Sesamstraat"; deze komen slechts één keer per jaar op televisie.
Acteurs.
Huidige rolverdeling.
De meeste acteurs spelen onder hun eigen voornaam. Zo speelt Lot Lohr de rol van Lot en Frank Groothof die van Frank.
Duetten.
Sinds 2009 zingen de Sesamstraatbewoners af en toe samen met bekende Nederlanders. Deze speciale gastrollen zijn dan te zien op donderdag- of vrijdagavond. De meeste nummers komen van het originele Sesamstraatalbum "Vriendjes Voor Altijd", andere nummers zijn niet te vinden op uitgebrachte albums of zijn speciaal voor het duet geschreven. Sinds november 2010 zijn er ook duetten te zien met Bekende Vlamingen.

</doc>
<doc id="18793" url="https://nl.wikipedia.org/wiki?curid=18793" title="Isak Dinesen">
Isak Dinesen



</doc>
<doc id="18795" url="https://nl.wikipedia.org/wiki?curid=18795" title="Pianostemmer">
Pianostemmer

Een pianostemmer is een technicus die piano's stemt en onderhoudt.
De meeste muziekinstrumenten worden door de bespelers zelf gestemd.
Bij piano's en vleugels is dit meestal niet het geval.
Om deze instrumenten naar behoren te kunnen stemmen is een opleiding tot pianostemmer nodig.
Het draaien aan de stempennen om elke toon op de juiste hoogte te zetten is niet het moeilijkste. Veel moeilijker is het om zó te stemmen dat, als de laatste van de ± 220 snaren is gestemd, de eerst gestemde nog steeds goed op toon staat. Dit "vastzetten" van de stempennen vereist veel oefening en inzicht en is door iemand die het maar af en toe doet nauwelijks te leren - begaafde amateurs daargelaten.
Naast het stemmen hebben piano's en vleugels ook ander onderhoud nodig. Zo moet de afregeling van het houten mechaniek regelmatig bijgesteld worden. Dit omdat, door slijtage en verdichting van het vilt en leer in het mechaniek, er speling gaat ontstaan. Ook moeten er weleens reparaties gedaan worden, zoals een gesprongen snaar vervangen, een piepend of bonkend pedaal repareren, of een loszittende hamerkop weer vastzetten. Een pianostemmer moet daarom ook veel weten over de werking van het instrument.
Intoneren.
Om de klank van een piano te bepalen wordt een piano reeds aan het einde van het productieproces geïntoneerd. Als de piano te wollig klinkt is het vilt op de hamerkop te zacht, en wordt de kop geschuurd. Als de klank te scherp is kan de kop zachter worden gemaakt (spanning uit het vilt halen) door met een speciale intonatienaald voorzichtig in de hamerkop te prikken. Intoneren is vakwerk, de meeste pianostemmers kunnen het echter wel. Intoneren kan ook als niet alle hamertjes een gelijksoortige klank opleveren. Door het individueel intoneren van een hamer kan dan de klank geëgaliseerd worden.
Bij een nieuw instrument hebben de hamertjes zich bovendien vaak nog niet 'gezet', er zit nog geen groefje van de snaar in het vilt. Na een periode van 'inspelen' wordt dan alsnog de piano geïntoneerd ter egalisatie.
Het stemmen.
De pianostemmer stemt een piano volgens een systeem. Allereerst dempt hij in het middenregister waar steeds 3 snaren (die samen een 'snarenkoor' vormen) per toets zitten twee van deze snaren af door een reep vilt tussen de snaren te steken. Dan zet hij de A op 'kamertoon', variërend van 440 tot 442 Hz. Dit doet hij meestal aan de hand van een stemvork. Als die op stemming is, zal hij of volgens een 'kleine kwintencirkel' of 'grote kwintencirkel' de overige snaren van het middenregister stemmen. Ter vergelijking speelt de stemmer regelmatig de reeds gestemde intervallen, zodat de zwevingen kunnen worden gecontroleerd. Als het middenregister (dat meestal 1½ tot 2 octaven omvat bij het stemmen) goed is (als de 'temperatuur' gelegd is), worden de overige snaren gestemd. Octaven worden naar de bas vaak expres een fractie te 'groot' gestemd (dus een octaaf op een piano is dan iets meer dan een rein octaaf), net als in de discant, om meer sonoriteit en helderheid te krijgen, en waardoor de klank ruimtelijker werkt. Als de stemmer klaar is controleert hij vaak nog even de stemming, door enige akkoorden en intervallen te spelen. Hij let er dan op dat de tertsen 'rollen', dus of de zwevingen tussen de tonen mooi regelmatig verlopen.
Nederland.
In Nederland bestaat er een opleiding pianotechnicus op mbo-niveau.
De opleiding pianotechnicus is opgedeeld in twee gedeelten: er worden praktijk- en theorielessen gegeven door de vakleraren. Daarnaast wordt er veel tijd besteed aan het opdoen van praktijkervaring in een erkend leerbedrijf. Dat kan iedere muziekspeciaalzaak of pianowerkplaats in Nederland zijn die in staat is de leerling overeenkomstig het leerprogramma te begeleiden, zodat de einddoelen worden gehaald.
België.
In België valt de (gewone) opleiding tot pianostemmer onder de middenstandsopleiding (Syntra). Daarnaast bestaat er wel te Boom een opleiding in het BSO "Muziekinstrumentenbouw", waar o.a. piano's op ambachtelijke wijze (na-)gebouwd worden, met daarnaast het stemmen, restaureren en juist interpreteren van de klankproductie. Aan de conservatoria van Antwerpen en Gent bestaat dan nog een master-opleiding in de muziekinstrumentenbouw. Hier ligt de nadruk op het bouwen, restaureren, stemmen, en juist interpreteren van de klankproductie van alleen historische instrumenten (klavecimbel en pianoforte), dus niet van hedendaagse piano's zoals wij ze nu kennen.

</doc>
<doc id="18796" url="https://nl.wikipedia.org/wiki?curid=18796" title="Vredesoperatie">
Vredesoperatie

Een vredesoperatie of vredesmissie is een leger- en/of diplomatieke missie die bedoeld is om de vrede te herstellen en te behouden in gebieden waar zich een gewapend conflict afspeelt. Dit soort operaties wordt vaak door de Verenigde Naties georganiseerd, maar ook andere internationale organisaties, zoals het GOS, de ECOWAS en de OCSE, organiseren zulke vredesoperaties. Verder opereren individuele of enkele samenwerkende landen soms onder het mom van 'vredesoperatie'.
Vredesoperaties van de Verenigde Naties.
Initiatieven voor VN-vredesoperaties verschillen van kleine, diplomatieke of politieke delegaties tot grote mobilisaties van vredestroepen. Van 1948 tot 2003, waren er 56 VN-vredesmissies, 13 missies waren nog actief op het einde van 2003. 130 landen hebben in deze periode vredestroepen geleverd, waarvan 89 ook nog in 2003. Canada en Fiji hebben vrijwel van elke vredesmacht deel uitgemaakt. Het is de VN Veiligheidsraad die besluit om een vredesoperatie uit te voeren.
Indien actief onder verantwoordelijkheid van de Verenigde Naties dragen burger-waarnemers witte kledij met daarop duidelijk de afkorting "UN", van United Nations, in het zwart. Militairen van een VN-vredesmacht dragen hun nationale uniform, maar het hoofddeksel heeft de lichtblauwe kleur van de VN-vlag, met daarop een VN-insigne of de afkorting "UN" in het wit. Men spreekt dan ook wel van blauwmutsen of blauwhelmen. De burger- en militaire voertuigen zijn helwit met daarop duidelijk leesbaar de afkorting "UN" in het zwart. Vaak is er op de voertuigen ook een VN-vlag bevestigd.
Andere vredesoperaties.
Vredesoperaties worden ook uitgevoerd door internationale organisaties. Zo waren onder de paraplu van het Gemenebest van Onafhankelijke Staten (GOS) Russische vredestroepen gelegerd in Abchazië, heeft de Economische Gemeenschap van West-Afrikaanse Staten (ECOWAS) een kleine vredesmacht naar Liberia gestuurd en heeft de Organisatie voor Veiligheid en Samenwerking in Europa (OCSE) een vredesmacht geleverd voor het conflict in Nagorno-Karabach.
De Afrikaanse Unie heeft ongeveer 300 personen in Darfoer om toezicht te houden op het conflict in Darfoer.
Daarnaast sturen landen ook op eigen initiatief legers onder de noemer van vredesmacht naar conflicthaarden, meestal op uitnodiging van het land waar het conflict zich afspeelt.
Nederlandse deelname aan vredesmissies.
Volgens het instellingsbesluit Herinneringsmedaille Vredesoperaties, artikel 1, lid b is een vredesoperatie: "inzet of ter beschikking stellen van de krijgsmacht als bedoeld in artikel 100, eerste lid, van de Grondwet, ter handhaving of bevordering van de vrede".
Overzicht.
NAVO-vredesoperaties.
Sinds 1995 voert de NAVO actief vredesoperaties uit. Een lijst:

</doc>
<doc id="18797" url="https://nl.wikipedia.org/wiki?curid=18797" title="Wim Hendriks (politicus)">
Wim Hendriks (politicus)

Willem (Wim) Hendriks (Groningen, 28 mei 1922 – aldaar, 4 augustus 2003) was een Nederlandse politicus. Hij was lid van de SDAP en van de PvdA.
Leven en werk.
Hendriks was tot 1966 werkzaam bij de Groningse uitgeverij J.B. Wolters Uitgeversmaatschappij. Daarnaast was hij actief in de Groningse gemeentepolitiek. In 1955 werd hij lid van de gemeenteraad van Groningen en in 1962 werd hij fractievoorzitter van de PvdA in de gemeenteraad. Hij was tweemaal lijsttrekker voor de PvdA, in 1966 en in 1970. Van 1966 tot 1972 was hij wethouder van onderwijs, recreatie, sport, jeugdzaken en personeelsbeleid. In 1972 moest hij onvrijwillig zijn functie als wethouder van Groningen neerleggen, toen Max van den Berg en Jacques Wallage de macht grepen. In 1974 kwam hij niet meer op de kandidatenlijst voor de raadsverkiezingen. In datzelfde jaar werd hij benoemd tot burgemeester van Sliedrecht. Deze functie vervulde hij tot 1987. Van 1975 tot 1977 was hij tevens Eerste Kamerlid namens de PvdA. Na zijn pensionering in 1987 keerde hij direct terug naar Groningen. Van 1988 tot 1990 was hij waarnemend burgemeester van Finsterwolde.

</doc>
<doc id="18798" url="https://nl.wikipedia.org/wiki?curid=18798" title="Huub Franssen">
Huub Franssen

Hubertus Martinus (Huub) Franssen (Amersfoort, 9 augustus 1916 - Assen, 3 augustus 2003) was een Nederlands politicus, lid van de PvdA.
Franssen werd gereformeerd opgevoed maar was later actief in de Nederlandse Hervormde Kerk. Franssen stond bekend als een anti-militarist.
Na het doorlopen van het gymnasium in Harderwijk begon hij zijn loopbaan als ambtenaar bij de gemeente Ermelo, met een onderbreking in 1942 en 1943 toen hij als gijzelaar was geïnterneerd in Haaren en Sint-Michielsgestel. Later was hij hoofdambtenaar bij de provinciale griffie in Drenthe. In 1981 promoveerde hij tot doctor in de rechtsgeleerdheid.
In 1965 stemde hij als lid van de Tweede Kamer, samen met vier fractiegenoten, tegen de goedkeuringswet van het huwelijk van kroonprinses Beatrix en Claus. Hij behoorde ook tot een minderheid van de fractie toen hij in 1970 voor een motie stemde waarin om de erkenning van Noord-Vietnam werd gevraagd. Zo pleitte hij er in 1967 tijdens een PvdA-congres voor dat Nederland uit de NAVO zou treden, maar een motie van die strekking werd verworpen. In 1971 deed Franssen een gooi naar het voorzitterschap maar werd toen verslagen door André van der Louw.

</doc>
<doc id="18803" url="https://nl.wikipedia.org/wiki?curid=18803" title="Von Neumann-cyclus">
Von Neumann-cyclus

De Von Neumann-cyclus is het centrale mechanisme achter de werking van elke digitale computer die sinds 1946 gebouwd is.
De cyclus.
De Von Neumann-cyclus bestaat uit een eeuwige herhaling van drie stappen, waarmee de processor in de computer alle programma's als een reeks instructies kan uitvoeren:
Om te bepalen welke instructie uit het werkgeheugen gelezen moet worden, is iedere processor uitgerust met een speciale teller, de "instruction pointer" of "program counter". Deze teller bevat het geheugenadres van de instructie die dient te worden uitgelezen en wordt bij het uitvoeren van iedere instructie aangepast. Na de aanpassing wijst de teller naar de volgende instructie die uitgevoerd dient te worden.
Normaal gesproken bestaat de aanpassing van de teller uit een simpele ophoging met "de waarde van een enkele instructie". Dat wil zeggen: voor de ophoging wees de teller een instructie "I" aan in het geheugen van de computer, na de ophoging wijst de teller naar de instructie die direct achter "I" staat in het geheugen. Een dergelijke standaardophoging kan bijvoorbeeld bestaan uit het optellen bij de oude tellerwaarde van het aantal bits dat gereserveerd is voor een instructie binnen een gegeven computer. Een uitzondering op deze regel vormen de sprong-instructies, waarbij de computer heel ergens anders verdergaat met uitvoeren dan waar hij gebleven was. De uitvoering hiervan bestaat vaak uit het simpelweg overschrijven van de teller met geheugenadres, of het optellen van een aantal keren de ruimte voor een instructie ("spring zoveel instructies vooruit of achteruit").
Historisch perspectief.
De Von Neumann-cyclus werd in 1946 gepresenteerd door wiskundige John von Neumann als praktische oplossing voor het probleem van de interne werking van een digitale computer. Zijn voorstel maakte het ontwerp van de digitale hardware aanzienlijk eenvoudiger (en ook meer lijkend op het model van de turingmachine), doordat instructies volgens de methode-Von Neumann opgeslagen konden worden in hetzelfde werkgeheugen als de te bewerken data in plaats van aparte hardware nodig te hebben voor instructies en voor data.

</doc>
<doc id="18804" url="https://nl.wikipedia.org/wiki?curid=18804" title="Nieuwjaar">
Nieuwjaar

Nieuwjaar is de dag waarop het begin van het nieuwe jaar wordt gevierd. In de westerse wereld valt deze dag op 1 januari, in andere culturen vaak op andere data. Bij deze viering zijn wederzijdse gelukwensen en goede voornemens gebruikelijk. In Kiribati (tijdzone UTC+14) wordt als eerst het nieuwe jaar ingeluid en als laatste zijn Bakereiland en Howlandeiland (tijdzone UTC−12) aan de beurt.
Geschiedenis.
Een van de oudste kalenders dateert uit de prehistorie, de Assyrische kalender en die begon het nieuwe jaar bij het begin van de lente, als de natuur weer tot leven kwam. De Babyloniërs brachten rond 2600 v.Chr. een koningsoffer. Ze meenden dat op nieuwjaarsdag de koning het mikpunt van de goden zou zijn, dus vervingen ze de koning tijdelijk door een slaaf of een ter dood veroordeelde, reden hem als koning rond en offerden hem ten slotte. Zo werd het kwaad een jaar afgewend.
Een ander systeem uit de prehistorie is de zonnewende, vanaf 21 december, als de dagen langer beginnen te worden. De oude Germaanse oud-en-nieuwviering werd in de winter gevierd, duurde 12 dagen en nachten en heette 'Joelfeest'. Het Joelfeest begon op de langste nacht van het jaar op 21 december en duurde tot 1 januari, het huidige Nieuwjaar.
Bij de Romeinen begon het nieuwe jaar op 1 maart, totdat Julius Caesar in 45 v.Chr. de juliaanse kalender invoerde, vanaf die tijd was Nieuwjaar op 1 januari. De Romeinen offerden sindsdien op die dag aan de god Janus (waarnaar "januari" is genoemd) om hem mild te stemmen voor het aankomende jaar. Dit begin van het jaar in maart komt nog tot uiting in de namen van onze maanden september ("zevende maand"), oktober ("achtste maand"), november ("negende maand") en december ("tiende maand"), en in de schrikkeldag, die voorkomt aan het eind van de laatste en kortste maand van het jaar: februari.
Bij de invoering van het christendom wilde de Kerk een eind maken aan de heidense gewoonten rond deze nieuwjaarsviering, en werd 1 januari uitgeroepen tot Hoogfeest van Maria Moeder van God. Er ontstonden verschillende jaarstijlen waarbij het jaar in verschillende regio's op een ander moment begon (bijv. Kerstmis of Pasen). De Spaanse landvoogd Requesens besloot in 1575 dat het nieuwe jaar officieel op 1 januari begon.
Tradities en gebruiken.
Men ziet de periode van kerst tot Driekoningen (de heidense twaalf nachten) tegenwoordig nog steeds als feestelijke periode. In deze periode vallen (verplichte) snipperdagen en schoolvakanties, en veel bedrijven zijn gesloten. Veel mensen laten de kerstboom tot na Driekoningen staan. De tradities van onze heidense voorouders hebben dus nog steeds invloed.
De nieuwjaarsvuren zijn terug te vinden in de traditionele kerstboomverbrandingen die in sommige plaatsen nog steeds worden georganiseerd. De oude vuren werden destijds gedoofd, en nieuwe vuren werden ontstoken om het oude jaar te vernietigen en de komst van het licht en het nieuwe te onderstrepen.
Ook moesten de geesten van de overledenen en de demonen worden verjaagd, die juist rond deze tijd konden opspelen. Dit verjagen gebeurde met veel lawaai, wat nog terug te vinden is in het gebruik om rond de jaarwisseling vuurwerk af te steken en klokken te luiden.
Deze geesten moesten echter ook gunstig gestemd worden. Zij konden namelijk de mensen en het vee vruchtbaar maken en het gewas doen groeien. Men bracht ze daarom ook offers, die men na het ritueel zelf opat en -dronk. Dit vinden we terug in onze eigentijdse kerst en oud-en-nieuwgerechten terug, zoals kerststollen, duivekaters, wafels, knieperties, spekdikken, oliebollen en de traditie om uitgebreide maaltijden aan te richten met veel alcoholische drank.
Het geven van cadeautjes en nieuwjaarsgiften aan familie en personeel was al onder de Romeinen gebruikelijk. Het vindt in Frankrijk plaats op nieuwjaarsdag, in Italië op Driekoningen, in het Verenigd Koninkrijk op eerste kerstdag, in Duitsland op kerstavond en op sinterklaasfeest: 5 december (Nederland) + 6 december (Vlaanderen) en met kerst. In 1535 schafte Maarten Luther Sinterklaas af; het kerstkind werd de brenger van geschenken.
Gebruiken in de Lage Landen.
Nederland.
Op 1 januari wenst men iedereen het beste of ook wel 'een gelukkig nieuwjaar'. Vroeger werd vooral geld gegeven. In de 19e eeuw liep dat uit de hand, toen men wildvreemde voorbijgangers geld probeerde af te bedelen met rijmende nieuwjaarswensen en -prenten. Schoorsteenvegers, vuilnisophalers, straatvegers, nachtwakers en lantaarnaanstekers verkochten hun beste wensen; tegenwoordig zijn het de tijdschrift- en krantenbezorgers die de mensen in hun bezorggebied 'de beste wensen' overbrengen. Daarnaast is dit gebruik nog terug te zien in het sturen van kerst- en nieuwjaarskaarten, het geven en bezoeken van nieuwjaarsrecepties, en de gewoonte iedereen die men ontmoet het beste te wensen voor het nieuwe jaar. Ook ontvangen kinderen die 'het nieuwe jaar komen winnen' bij buren en familieleden, in sommige delen van Nederland (onder andere in de Achterhoek) zakjes met snoepgoed, fruit en noten.
In de laatste jaren is het gebruikelijk geworden zich massaal in het open en dus koude water te storten, meestal in, soms zonder zwemkleding, maar ook in allerlei fantasie-uitmonsteringen; dit gebruik staat sinds 1960 bekend als de nieuwjaarsduik. Ook vindt op 1 januari het traditionele Nieuwjaarsconcert van de Wiener Philharmoniker plaats, een jaarlijks concert op nieuwjaarsdag in de Wiener Musikverein, het concertgebouw van Wenen. Dit concert wordt internationaal rechtstreeks uitgezonden op televisie. Ook het Nederlands Blazers Ensemble geeft op 1 januari een Nieuwjaarsconcert dat alleen in Nederland op televisie wordt uitgezonden. Dit concert vindt plaats in het Concertgebouw in Amsterdam. Daarnaast vindt in Garmisch-Partenkirchen een wedstrijd schansspringen plaats. Deze wedstrijd, ook wel het "Nieuwjaarsspringen" genoemd, is onderdeel van het Vierschansentoernooi, dat plaatsvindt in Oberstdorf, Garmisch-Partenkirchen, Innsbruck en Bischofshofen. Ook deze wedstrijd wordt rechtstreeks op televisie uitgezonden. Daarnaast vindt in Nederland sinds een aantal jaren ook het NK marathonschaatsen op kunstijs plaats op Nieuwjaarsdag. Ook dit wordt rechtstreeks op televisie uitgezonden.
Sinds 1 januari 1923 vindt bijna jaarlijks op nieuwjaarsdag een Nieuwjaarswedstrijd plaats tussen Koninklijke HFC en Nederlandse ex-internationals.
België.
Vlamingen zeggen tegen elkaar elkaar gelukkig nieuwjaar of beste wensen, en een goede gezondheid. In België is het voor kinderen de gewoonte om op 1 januari een nieuwjaarsbrief met nieuwjaarswensen voor te lezen aan de ouders en aan de doopmeter en dooppeter. Meestal zijn doopmeter en dooppeter nabije familie en is dit gebeuren een echt familiefeest, in aanwezigheid van grootouders en ooms en tantes.
Een nieuwjaarsbrief is traditioneel een eenvoudig dubbel gevouwen en versierd kaftje, binnenin wordt de tekst geschreven. De tekst opent traditioneel met : "Liefste ouders", "Liefste meter" of "Liefste peter". In nieuw samengestelde gezinnen en bij overlijdens kan hiervan afgeweken worden. De nieuwjaarswensen zelf worden meestal in rijm of versvorm geschreven. De brief eindigt met: " Uw doopkind,(Plaats) , 1 januari,(jaartal)" De blanco brieven zijn te koop in de boekhandel.
In de meeste gezinnen begint deze traditie pas wanneer het kind naar de kleuterschool gaat. In sommige crèches wordt wel al een nieuwjaarsbrief met een kort versje gemaakt. In de kleuterschool en de basisschool is het schrijven en inoefenen van een nieuwjaarsbrief in het lespakket opgenomen. In de kleuterschool staat de tekst voorgedrukt op de nieuwjaarsbrief. Op school oefenen de kinderen de tekst gezamenlijk in. Vanaf het eerste jaar van de basisschool, als het kind 6 jaar is, schrijft het zijn nieuwjaarsbrief eigenhandig en hij leest hem voor.
Na het voorlezen van de nieuwjaarsbrief krijgt het kind speelgoed of een nuttig geschenk, dat in overleg met het kind en de ouders gekozen is. Het krijgen van geschenken met Nieuwjaar is in België even belangrijk als met Sinterklaas.
Op zijn 12de-13de jaar, wanneer het kind de overstap maakt van de basisschool naar secundair onderwijs, zal deze traditie ophouden. Soms krijgt de tiener met Nieuwjaar nog wat geld toegestopt door de doopmeter of dooppeter tot hij of zij meerderjarig is of huwt.
Alhoewel een doopmeter en dooppeter een christelijk-katholiek gebruik is, is deze traditie ook door vrijzinnigen overgenomen. Dit is niet het geval bij de andere geloofsovertuigingen.
Vanaf oudjaar wordt 's avonds tot 's nachts gevierd, vaak met familie of vrienden. Op nieuwjaarsdag worden eerder familiefeesten georganiseerd, niet alleen voor het voorlezen van de nieuwjaarsbrieven. Deze dag wordt erg verschillend beleefd, sommigen rusten uit om te bekomen van een feestnacht, terwijl anderen sporten of op familiebezoek gaan. Ook in België is er een traditie van nieuwjaarsduiken.
Weerspreuken.
Nieuwjaarsdag is ook een merkeldag waarop de volgende weerspreuken van toepassing zijn:
Oostenwind op 1 januari betekent veeziekten, westenwind de dood van een koning, zuidenwind besmettelijke ziekten en noordenwind een vruchtbaar jaar.

</doc>
<doc id="18805" url="https://nl.wikipedia.org/wiki?curid=18805" title="Driekoningen">
Driekoningen

Driekoningen, Epifanie of Openbaring van de Heer ("Solemnitas Epiphaniae Domini" in het Latijn) is een christelijke feestdag die elk jaar op 6 januari ("of op de eerste zondag na 1 januari - zie hierna") wordt gevierd en waarop men de Bijbelse gebeurtenis (Matt. 2:1-18) herdenkt van de wijzen uit het oosten die een opgaande ster zagen en daarop de koning der Joden gingen zoeken. Ze kwamen in Bethlehem en vonden daar Jezus, de pasgeboren koning der Joden. Waarschijnlijk wordt hier gezinspeeld op het visioen van Bileam, de ziener in Moab die een ster uit Jacob zag opkomen (Numeri 24:17).
De drie wijzen kregen namen. In het Grieks waren dat Apellius, Amerius en Damascus, in het Hebreeuws Galgalat, Malgalat en Sarathin, maar ze zijn bekend geworden onder hun gelatiniseerde Perzische namen Caspar, Melchior en Balthasar. Ze zouden respectievelijk 20, 40 en 60 jaar oud zijn geweest; getallen die de levenstijdperken van de volwassene symboliseren.
In de katholieke liturgie in België en Nederland wordt het hoogfeest van de Openbaring van de Heer op de eerste zondag na 1 januari gevierd. In veel Zuid-Europese landen is Driekoningen een vrije dag en wordt Driekoningen op de dag zelf gevierd. De "Openbaring van de Heer" is het eerste van drie feesten, samen met de "doop van de Heer" en de "opdracht van de Heer in de tempel" (2 februari), die thuishoren in de kerstcyclus, de tijd van Jezus' kindertijd en jonge jaren.
De zogenaamde relikwieën van de Drie Koningen worden in een reliekschrijn bewaard in de dom van Keulen.
Oorsprong.
Het feest ontstond in de vierde eeuw in het oosters christendom en was oorspronkelijk bedoeld om de verschijning van de vleesgeworden Zoon van God op aarde te vieren (ἐπιφάνεια, "epiphaneia" is Grieks voor 'verschijning'). Daarbij werden de tekenen van Jezus' goddelijkheid herdacht: de geboorte uit de maagd Maria, het bezoek en de aanbidding door de wijzen uit het oosten, gebeurtenissen uit Jezus' jeugd en de doop van Jezus door Johannes de Doper.
De oudst bekende literaire verwijzing naar het feest komt voor bij Clemens van Alexandrië (ca. 150 -ca. 215) in zijn werk "Stromateis". Hij beschrijft dan een aantal gewoonten van volgelingen van Basilides. Deze zouden het feest van het doopsel van Jezus vieren. "Zij zeggen dat dit plaatsvond in het 15e jaar van de keizer Tiberius, op de 15e van de maand Tybi; anderen zeggen dat dit gebeurde op de 11e van dezelfde maand". De 11e van de maand Tybi is het equivalent van 6 januari in de juliaanse kalender.
De Kerk van de Latijnse ritus vierde de geboorte van Jezus echter steeds op 25 december. Met de overname van het feest van de epifanie op 6 januari door de Latijnse Kerk werd daarom alleen de aanbidding der wijzen herdacht, waarmee de bekendmaking van Christus aan de wereld wordt gevierd.
In de volgende Europese landen is het een officiële feestdag: Andorra, Cyprus, Duitsland (enkele deelstaten), Finland, Griekenland, Italië, Kroatië, Liechtenstein, Oostenrijk, Polen, Slovakije, Spanje, Zweden en Zwitserland (enkele kantons).
In de landen waar het geen vrije dag is, wordt het meestal de zondag het dichtst tegen 6 januari gevierd.
Van wijzen tot drie koningen.
Matteüs 2:1-18 vertelt van de wijzen ('μαγοι') die het Kerstkind kwamen bezoeken, maar hun aantal wordt niet genoemd. In de latere kerstverhalen (reeds bij Origenes in de 3e eeuw) zijn er drie van gemaakt, wellicht omdat de wijzen drie geschenken aan­bie­den: Goud, wierook en mirre. De Nieuwe Bijbelvertaling spreekt van magiërs in plaats van wijzen.
De wijzen of magiërs (mogelijk betreft het hier Perzisch-Babylonische astronomen, astrologen en natuurwetenschappers) zijn in de volksverhalen en bij Tertullianus koningen geworden omdat de tekst van Matteüs doet denken aan Jesaja 60,3.6: "Volkeren komen naar uw licht, konin­gen naar de glans van uw dageraad. … Een vloed van kamelen zal u over­dek­ken, dromedarissen van Midjan en Efa; alle bewoners komen uit Seba, met goud en wierook beladen." Onder invloed van deze tekst (en van Psalm 72:10, "(Mogen) de koningen van Tarsis en de kustlanden hem geschenken brengen, / de koningen van Scheba en Seba hem schatting offeren."; ‘hem’ = de koningszoon) zijn de wijzen koningen geworden, die reisden per kameel.
Op de oudste voorstellingen zijn ze nog vaak wijzen/magiërs. Bijvoorbeeld op uit de 4e eeuw. In de Basiliek van Sant'Apollinare Nuovo in Ravenna is ook een van de oudste afbeeldingen van de drie wijzen/koningen te vinden (mozaïek uit de 6e eeuw). Hier staan de drie met de namen Caspar, Melchior en Balthasar afgebeeld, hoewel deze namen een latere toevoeging zijn uit minimaal de 8e eeuw. Ze zijn in beide voorstellingen wijzen of magiërs, herkenbaar aan hun Frygische mutsen en kamelen (op de sarcofaag). In de protestantse versie van het kerstlied "Nu zijt wellekome" wordt ook van wijzen gesproken. Vanaf de 9e en 10e eeuw zien we ze in de kunst vaker verschijnen als koningen. Deze koningen werden daarmee een metafoor voor het idee dat heersers van alle volken zich onderwierpen aan Jezus en het christendom.
Middeleeuwse legende en cultus.
De legende rond de drie wijzen ontwikkelde zich aanvankelijk in het oosterse christendom. Een onbekende volgeling van Arrianus verzon in de 6e-eeuwse "Scriptura Seth" een achtergrond die hen situeerde op de Victoriaalberg. Na de opstanding van Christus kwam de apostel Thomas prediken in hun streek. Ze lieten zich dopen en sloten zich bij hem aan. Deze tekst werd als "Opus imperfectum in Matthaeum" toegeschreven aan Johannes Chrysostomus en had in de middeleeuwen veel invloed. Minstens even bepalend was de "Syrische schattengrot", een apocrief geschrift van rond het jaar 600, dat in de middeleeuwen werd toegeschreven aan Efrem de Syriër. De westerse traditie borduurde hierop voort. In de "Excerptiones patrum", waarvan Beda de auteur werd gewaand, vinden we een beschrijving van het uiterlijk van de magiërs:
In de 11e eeuw ontstond het driekoningenspel. Dat was een vorm van geestelijk drama dat op 6 januari in de kerk werd opgevoerd als voorspel van de mis en waarin het bezoek van de drie koningen aan de kribbe van Christus en het aanbieden van geschenken pantomimisch werd uitgebeeld. In de 12e eeuw nam Petrus Comestor het verhaal van de drie koningen op in zijn "Historia scholastica" (ca. 1168-1176) en vervolgens Vincent van Beauvais in zijn "Speculum historiale" (1256). Dit waren de twee bronnen die Jacob van Maerlant gebruikte om het driekoningenverhaal te introduceren in de Nederlandse literatuur. Nog in de 13e eeuw was de "Legenda Sanctorum" van Jacobus de Voragine instrumenteel in het verbreiden van het verhaal van de drie koningen. De bekendste en meest gedetailleerde versie was de "Historia trium regum", geschreven rond 1370 door de karmeliet Johannes de Hildesheim. Dit verhaal weidde uit over de reizen van de drie koningen en werd onder meer in het Middelnederlands vertaald.
De kruistochten, die interesse voor al wat oosters was teweegbrachten, waren een keerpunt voor de verering van de drie koningen. Dankzij hun bijbelse legitimiteit begonnen ze Pape Jan te overvleugelen. Hun verhaal werd met nieuwe elementen verrijkt en men begon tot hen te bidden. In 1158 vond men de vermeende lichamen van de drie koningen in een oude sarcofaag in het kerkje Sant'Eustorgio bij Milaan. Ze werden binnen de stadsmuren gebracht, wat niet verhinderde dat keizer Frederik Barbarossa op 8 september van dat jaar Milaan innam. De stad viel definitief op 1 maart 1162. Barbarossa droeg de relikwieën van de Drie Koningen op 11 juni 1164 over aan zijn kanselier, de Keulse keurvorst-aartsbisschop Reinald van Dassel, die ze op 23 juli 1164 bijzette in de Sint-Petrusdom. Om te verklaren hoe de relieken in Milaan waren geraakt, werd een translatie van het Oosten naar Constantinopel en van Constantinopel naar Milaan bedacht. Het oudste werk met deze elementen is de "Vita beati Eustorgii confessoris" uit de jaren 1158-1164. Dankzij de relieken werd Keulen een van de belangrijkste pelgrimssteden van de middeleeuwen, naast Jeruzalem, Constantinopel, Santiago de Compostela, Rome en Aken. De pelgrimstekens en driekoningenbriefjes verspreidden zich over Europa. De drie koningen werden geacht te beschermen tegen gevaren onderweg en tegen vallende ziekte. 
Op 6 januari 1200 liet keizer Otto IV drie gouden kronen en een kostbaar front voor het reliekschrijn maken. Mogelijk onder invloed van zijn huwelijk in 1214 met Maria van Brabant verspreidde de cultus zich als eerste naar het hertogdom Brabant: hertog Jan I stichtte op 2 februari 1290 in de Brusselse Sint-Goedelekerk een driekoningenkapel als dank voor zijn overwinning in de slag bij Woeringen. In de late middeleeuwen werd Brabant door Holland en Zeeland voorbijgestoken als de belangrijkste bedevaartsbestemming na Keulen.
Tradities.
Huiszegen (Christus Mansionem Benedicat).
De letters C+M+B staan voor de Latijnse zegenspreuk "Christus Mansionem Benedicat", dat betekent "Christus zegene dit huis".
Driekoningen was vroeger – net zoals Pasen – traditioneel een doopdag. Ter herinnering aan de doop vindt met Driekoningen de wijding van het water plaats. Die dag wordt er ook krijt gezegend door de priester. Met het wijwater kunnen huizen worden gezegend. Bij deze huiszegen schrijft men in vele landen met het gezegende krijt de letters "C+M+B" op de deur, waarbij men hoopt alle kwaad op afstand te kunnen houden. Dit blijft dan tot Pinksteren (of langer) op of naast de deur staan.
De letters verwijzen ook naar de initialen van Caspar, Melchior en Balthasar, de drie wijzen uit het oosten, die mede achtergrond geven aan dit gebruik. Zij zijn de eerste niet-Joden ('heidenen') aan wie Christus zich heeft geopenbaard. De gebruikelijke vorm is xx+C+M+B+yy, waarin voor 'xx' de eerste twee cijfers van het jaartal worden ingevuld en voor 'yy' de laatste twee cijfers. In 2008 staat er dan bijvoorbeeld: "20+C+M+B+08". De '+' staat voor een kruisteken.
In Nederland worden met Driekoningen door parochies vaak langwerpige kaarten uitgedeeld met deze letters erop (ter grootte van een derde van een A4'tje), die vervolgens in de hal of de huiskamer worden opgehangen.
Driekoningenwater.
Het wijwater dat wordt gewijd tijdens de vigilie op de avond voor Driekoningen wordt driekoningenwater genoemd. Het wordt gezien als het meest krachtige wijwater. In Midden- en Oost-Europa wordt het gebruikt om alle ziekten te weren voor mens en dier, en om duivelse invloeden te neutraliseren.
In de buitengewone Latijnse ritus van de katholieke Kerk is de liturgie als volgt opgebouwd: na de Litanie van alle Heiligen bidt de priester de overwinningspsalmen 28, 45 en 146. Vervolgens het zogenaamde Exorcisme van de Heilige Michael en dan een Benedictus en een Magnificat. Na verdere zegeningen van zout en water wordt de wijding besloten met een Te Deum.
LITURGIE:
Op het hoogfeest van de Openbaring des Heren zal na de voorlezing van het evangelie door de diaken de afkondiging gebeuren van de komende belangrijke vieringen: Begin van de Veertigdagentijd, Pasen, Hemelvaart, Pinksteren, eerste communie, heilig vormsel, Sacramentsdag, het begin van de volgende Advent.
Gebruiken in verschillende landen.
Driekoningen wordt zowel door protestanten als katholieken gevierd. Willem Barentsz vierde het tijdens de overwintering op Nova Zembla.
Nederland.
In sommige delen van Nederland lopen kinderen de avond voor Driekoningen in groepjes van drie verkleed met een kroon langs de deuren; een van hen heeft een zwart gemaakt gezicht. Ze dragen daarbij lampionnen en zingen. Een bekend liedje luidt:
Oorspronkelijk luidde de laatste zin: "op de [russel] rooster geteld." Op de rooster tellen betekent hier: geen geld hebben of geen kunnen bijhouden. Deze versie wordt in Vlaanderen nog altijd gezongen.
De laatste twee regels luiden ook wel: "Mijn vader heeft geen geld, is dat niet slecht gesteld?"
Als beloning voor het zingen krijgen ze eten, snoepgoed en geld. De lampionnen zijn een overblijfsel van een oude heidense gewoonte, waarin men fakkels droeg om boze geesten te verjagen. Het snoep dat wordt uitgedeeld, stamt van heidense offermalen. De Germanen mochten in de twaalf nachten van de nieuwjaarsfeesten geen peulvruchten (hun hoofdvoedsel) eten en de 'heilige boon' betekende het einde van die vastenperiode.
In huis werd Driekoningen met eten, drank en gezang gevierd. Jan Steen heeft dit weergegeven in het schilderij Het Driekoningenfeest. Bekend is het "koningsbrood" of de "koningentaart" die men bakt; er wordt een bruine boon of muntstuk in verstopt en degene die hem vindt is die dag "koning(in)". Een gebruik is dat degene die de koning is, die dag de baas in huis mag zijn. De boon in de koek is ook afgeleid van heidense gebruiken.
Ook kende men de "koningsbrief", zowel in huiselijke kring als op een groot officieel feest. Men kon in een ton papiertjes grabbelen en degene die de koningsbrief trok, werd door iedereen getrakteerd en was de baas. Tevens werden er brieven getrokken voor de functie van raadsheer, rentmeester, secretaris, zanger, speelman, kok, portier, schenker en zot en zottin. Volgens een legende hoorde koning Frans I van Frankrijk in 1521 voor het eerst over zo'n koningsbrief, hij verklaarde de 'koning' de oorlog en ging erheen, maar werd ontvangen met sneeuwballen, appels en eieren. Een dronken man gooide zelfs met een stuk brandend hout, maar koning Frans zag in hoe hij zich voor gek had gezet en weigerde de man te vervolgen.
Vroeger was het een algemeen gebruik om de kerstboom te laten staan tot Driekoningen. Volgens de overlevering zou het weghalen van de boom vóór Driekoningen, ongeluk brengen. Tegenwoordig worden de meeste kerstbomen echter al voor Driekoningen afgetuigd.
Vroeger was het ook een gebruik om de figuurtjes van Driekoningen niet meteen in de kerststal te zetten, maar pas op 6 januari, met Driekoningen. De figuurtjes werden elke dag een stapje dichter naar de kerststal gezet, ze waren immers nog 'onderweg' en zouden pas op 6 januari de stal bereiken.
Bij kerken of in het kerkportaal werd rond Driekoningen een toneelstuk opgevoerd met Maria, Jozef, het kindje Jezus, de ezel, de os, Herodes en de Drie Wijzen. In protestantse gebieden gebeurde dit ook binnen in de kerk.
In Maastricht (georganiseerd door de parochie van Onze Lieve Vrouw Sterre der Zee) en 's-Hertogenbosch (door stichting Driekoningen 's-Hertogenbosch) trekken jaarlijks levende driekoningenstoeten door de binnenstad. Geheel gekostumeerd trekken de koningen op kamelen en paarden door de stad. In de stoet lopen ook herders met ezels en schapen en uiteraard Maria en Jozef met het kindje Jezus mee. Kinderen (al dan niet verkleed) worden uitgenodigd om met lampionnen mee te lopen. Afsluitend is er een dienst in de basiliek waarbij de Koningen hun gaven aanbieden aan het kindje Jezus en er traditionele Driekoningengezangen gezongen worden.
In 's-Hertogenbosch werd hieraan in 2015 een nieuwe traditie toegevoegd: het vierde geschenk. Kinderen konden speelgoed dat er nog als nieuw uitzag meenemen, om te worden verzameld in de Sint-Janskathedraal en te worden geschonken aan kinderen die het minder breed hadden.
In onder andere Enkhuizen kende men de driekoningenster. Een kwetsbaar object van papier en hout waar op Driekoningen mee langs de huizen werd gelopen. Met de ster op de stok zong de drager een lied en haalde hij kleine bedragen op. Het Zuiderzeemuseum bezit opnames van liederen, ooggetuigenverslagen, foto's van de eigenaar in actie en twee sterren, waarvan er een in oude luister is hersteld.
In deze 21ste eeuw wordt de traditie van Driekoningen in Nederland als verloren gegaan beschouwd. In Maastricht, 's-Hertogenbosch, Tilburg en Lierop leeft de traditie echter nog voort. In 2012 werd het Brabantse Driekoningzingen aan de Inventaris Immaterieel Cultureel Erfgoed Nederland toegevoegd. Daarnaast zet de Heemkundekring Tilborch zich ervoor in het feest levend te houden. Volgens Ineke Strouken, directeur van het Nederlands Centrum voor Volkscultuur over Drie Koningen als immaterieel erfgoed: 'Het is dynamisch erfgoed dat ruimte moet krijgen om met de tijd mee te groeien en nieuwe betekenissen te krijgen.'
België.
Ook in Vlaanderen wordt Driekoningen in huis gevierd. Zo kent men er ook het driekoningenzingen, net als Nederland.
In Sint-Niklaas is een Driekoningenstraat. Elk jaar was er een grote Driekoningenstoet, waarin de Drie Koningen zelf als reus meeliepen. Tegenwoordig bestaat deze folkloristische stoet niet meer en zijn deze reuzen stadseigendom.
In Brugge gaat jaarlijks de Sterrenstoet uit waarin de drie koningen te paard een centrale rol spelen.
Driekoningen is bij veel gezinnen het moment om de kerstboom buiten de deur te zetten.
Bekend is het "koningsbrood" of de "koningentaart" die men bakt; er wordt een bruine boon of muntstuk in verstopt en degene die hem vindt is die dag "koning(in)". Dit gebruik vindt ook in Frankrijk plaats.
Duitsland.
In het Oudhoogduits heet Driekoningen 'Perthennacht', naar een mythologisch Germaans wezen (Perchta), vooral in verband gebracht met licht (rond 6 januari beginnen de dagen te lengen).
Wijdverbreid in katholieke delen van Duitsland is het "Sternsingen". Hierbij vertrekken groepjes van drie als koningen verklede kinderen, onder begeleiding van een oudere, langs de huizen en zingen een lied. Ze zegenen het huis en schrijven als teken daarvan met gewijd krijt de huiszegen op of naast de deur. De kinderen overhandigen ook een strook papier met deze spreuk en ontvangen snoep of fruit en zamelen geld in. Het ingezamelde geld is voor een goed doel. Deze inzamelingsactie wordt ondersteund door een landelijke organisatie en behoort wat betreft de opbrengst tot de grootste die in de katholieke gemeenten gedaan worden.
Italië.
In Italië wordt op Driekoningen Befana gevierd.
Oostenrijk.
In Oostenrijk spelen heksen en Perchta een rol bij Driekoningen. Er worden maskers en kostuums gedragen.
Zwitserland.
In Schwyz komt het gebruik "Greiflet" voor. Het wordt gekenmerkt door luidruchtige optochten met het knallen van zwepen en het luiden van "Trycheln" (koebellen). Op 18 december 1599 werd het verboden en de Zwitsers legde een boete van vijf pond op. Dergelijke verboden werden herhaald tot in de 19e eeuw. In 1913 was Eduard Hoffmann-Krayer de eerste folklorist die zich in de winter met de Greiflet en aanverwante lawaai-gewoonten bezighield in het handboek "Feste und Bräuche des Schweizerervolkes". In de jaren veertig volgden Richard Weiss en Karl Meuli met uitgebreide presentaties. Weiss benadrukte dat het lawaai ongewenste geesten zou moeten afschrikken, d.w.z. ziekten, plagen en corruptie, en de goede geesten van vruchtbaarheid zou moeten wekken. De gesmede veeklokken, die voornamelijk in de landbouw worden gebruikt, werden in de tweede plaats gebruikt voor geluidsgebruik. Meuli zag in Greiflet, naast een herrie en kattenkwaad, een voormalig, sterk veranderd maskerfestival.
Volgens de traditie zou de luidruchtige parade op de avond van Driekoningen in Brunnen zijn geweest voor de denkbeeldige bosvrouwen Strudeli en Strätteli uit het Wasibos. De naam Strätteli verwijst naar de Schrate (natuurgeesten). Ze werden in 1862 vermeld in de verzameling legendes van de priester Alois Lütolf uit Luzern. Sinds 1989 trekken de twee bosheksen met bezems en houten maskers op de avond van de eerste carnavalsdag het dorp binnen. Deze gewoonte wordt niet uitgevoerd door de Greiflets, maar door de "Vereinigten Fasnachtsgesellschaft Brunnen".
Slovenië.
In Slovenië speelt Pehtra Baba (ook wel "Pechtra Baba" of "Berchtra Baba") een rol tijdens Driekoningen.
Ze draagt geen masker, maar verbergt haar gezicht achter stof of maakt het zwart met roet. Ze draagt een hoofddoek of hoed. Ze bezoekt de huizen en wil worsten en strooit met snoepgoed.
Frankrijk.
In Frankrijk wordt de Koningentaart gegeten tijdens Driekoningen. Dit wordt afgebeeld op het schilderij De koningentaart van Jean-Baptiste Greuze.
Spanje.
In Spanje worden met Driekoningen vaak cadeautjes gegeven, omdat op deze dag de Koningen ook cadeaus aan het kindje Jezus gaven. Bij volwassenen wordt dit vaak gecombineerd met een klein grapje in de vorm van een cadeautje. De dag ervoor wordt in bijna alle plaatsen een driekoningenoptocht georganiseerd, vergelijkbaar met de intocht van Sinterklaas in de Lage Landen. De scholen zijn die dag gesloten en de bakkers bakken een speciaal gebak in de vorm van een "o" (de "roscón de Reyes" of "rosca de Reyes", de "ring van de Koningen").
In Cantabrië vergezelt Esteru de drie koningen. Deze man is het hele jaar door toegewijd aan het kappen van hout, behalve met Kerstmis. In die tijd maakt hij het gedroomde speelgoed voor kinderen. Samenvallend met de beroemde Driekoningendag komt deze houthakker uit het bos naar de huizen om zijn prachtige geschenken achter te laten voor alle kleintjes. Hij wordt vergezeld door 'el burru' (de ezel).
Driekoningen in de beeldende kunst.
Het vieren van Driekoningen op Dertiendag of Dertienavond was een thema dat vooral in de 17e-eeuwse genreschilderkunst populair was. Voor de Nederlanden heeft Anke van Wagenberg-ter Hoeven 87 werken geïnventariseerd, vooral gemaakt in Antwerpen, Haarlem en Rotterdam. Er zijn tien schilderijen bewaard van Jacques Jordaens (traditioneel getiteld "De koning drinkt"), negen van Jan Miense Molenaer en vijftien van Jan Steen. Het archetype was een verloren paneel van Marten van Cleve uit de jaren 1570, dat bekend is uit een prent en uit een kopie door Pieter Brueghel de Jonge. Waar de kunstenaars aanvankelijk het rollenspel met de nepkoning en zijn hofhouding in beeld brachten, verschoof de aandacht vanaf ongeveer 1630 naar het sterrenzingen.
Daarnaast bestaan er in de religieuze kunst talloze afbeeldingen van de Aanbidding der Wijzen:
Driekoningen in de muziek.
Driekoningenliederen of Sterrenliederen zijn al bekend vanaf de Middeleeuwen:
"Sie werden aus Saba alle kommen" is een cantate nr. 65 van Johann Sebastian Bach geschreven voor het feest van Driekoningen.

</doc>
<doc id="18806" url="https://nl.wikipedia.org/wiki?curid=18806" title="Kanariepiet">
Kanariepiet



</doc>
<doc id="18807" url="https://nl.wikipedia.org/wiki?curid=18807" title="Kanarievogel">
Kanarievogel



</doc>
<doc id="18808" url="https://nl.wikipedia.org/wiki?curid=18808" title="Bow Wow Wow">
Bow Wow Wow

Bow Wow Wow was een Britse popband die begin jaren '80 erg populair was in het Verenigd Koninkrijk. Boegbeeld van de groep was Annabella Lwin (pseudoniem van Myant-Myant Aye Dunn-Lwin), ook simpelweg Lwin genoemd. Zij werd door Malcolm McLaren ontdekt in een stomerij toen ze amper 14 jaar oud was.
Hun debuutsingle was "C30 C60 C90 go!", een ode aan het cassettebandje; de single werd dan ook uitsluitend op zo'n cassettebandje uitgebracht. Ze brachten nog ander materiaal op cassette uit, waaronder "Louis Quatorze". De debuut-lp had de opvallende titel "See Jungle! See Jungle! Go Join Your Gang Yeah! City All Over, Go Ape Crazy" en kwam rond 1981 uit.
De muziekstijl bestond uit veelvuldig gebruik van drums en een hoog tempo, net als de band Adam and the Ants, die in dezelfde tijd ook erg populair was en al eerder onder de hoede van McLaren was gekomen (en inmiddels met hem had gebroken, waarna een deel van de groep de basis vormde van Bow Wow Wow).
Annabella kreeg enorm veel publiciteit toen ze op een lp-hoes werd afgebeeld als de naakte vrouw op het schilderij "Déjeuner sur l'Herbe" van Édouard Manet. Verschillende Britse platenverkopers weigerden daarom deze plaat te verkopen. De ophef zorgde ervoor dat de lp hoge verkoopcijfers haalde. Voordien hadden ze al voor opschudding gezorgd met hun nummer "Sexy Eiffel Tower" (eveneens uitgebracht op cassette).
Ze hadden een grote hit met "I want Candy" (met de bekende Bo Diddley-riff), van de tweede lp "Last of the Mohicans". In 1983 scoorden ze ook in Nederland hits met de nummers "The Man Mountain" en "Do you wanna hold me", die veel gedraaid werden op Hilversum 3 en die noteringen in de top 10 behaalden in wat destijds de drie hitlijsten op de nationale publieke popzender waren: de Nederlandse Top 40, de Nationale Hitparade en de TROS Top 50.
In België werd met beide hits noteringen behaald in zowel de voorloper van de Vlaamse Ultratop 50 als de Vlaamse Radio 2 Top 30.
Rond 1986 maakte Annabella enkele solonummers. In 1995 stierf gitarist Matthew Ashman aan diabetes.
Eind jaren '90 kwam de band weer bijeen voor reünieconcerten in onder andere thuisland het Verenigd Koninkrijk en de Verenigde Staten.

</doc>
<doc id="18809" url="https://nl.wikipedia.org/wiki?curid=18809" title="Lekstroom">
Lekstroom

Elk isolatiemateriaal onder spanning laat wel iets van elektrische stroom door, hoe gering ook: dat is de lekstroom.
De kwaliteit van een isolatiemateriaal duiden we onder meer aan door de isolatieweerstand, die een maat is voor de lekstroom die we kunnen verwachten. Deze kan tot vele gigaohm gaan.
De lucht is een heel goede isolator, met een haast oneindige isolatieweerstand. Door vocht of vervuiling kan deze echter dalen, waardoor de lekstroom stijgt. Daarom wordt bijvoorbeeld bij hoogspanningsisolators de kruipweg door middel van cirkelvormige rillen aan de onderzijde doelbewust verlengd. 
Lekstromen komen met name voor in condensators, batterijen, oplaadbare batterijen, loodaccu's, transformators, isolators, halfgeleiders, kabels en dergelijke. 
Bij een elektrisch apparaat dat op het lichtnet is aangesloten maar dat niet geaard is, zal de behuizing vaak enige spanning voeren. 
Dit is als een trilling voelbaar door met de hand zachtjes over een metalen onderdeel van het apparaat te strijken. 

</doc>
<doc id="18812" url="https://nl.wikipedia.org/wiki?curid=18812" title="Anna Chancellor">
Anna Chancellor

Anna Theodora Chancellor (Richmond upon Thames, 27 april 1965) is een Brits actrice.
Chancellor speelt veel in Britse televisieseries. Ze is een verre achternicht van Jane Austen, en speelde ook een rol in de BBC-bewerking van haar boek "Pride and Prejudice".

</doc>
<doc id="18813" url="https://nl.wikipedia.org/wiki?curid=18813" title="Middelzee">
Middelzee

De Middelzee (Fries: "Middelsee") of Boorndiep was een middeleeuwse zeearm in de Nederlandse provincie Friesland. Andere benamingen voor de Middelzee zijn "Bordine", "Burdine" en "Boorne".
Ze begon ten oosten van Bolsward, boog ten noorden van het huidige Sneek naar het noorden. Haar 'monding' lag in wat nu Het Bildt is, ten zuiden van het Borndiep tussen Ameland en Terschelling. De benaming 'Borndiep' verwijst nog naar de oorsprong van de Middelzee.
De loop van het riviertje de Boorne verwijdde tot een zeearm. Dit riviertje mondde toen bij Rauwerd ("Raerd") in de Middelzee. De Middelzee vormde een verbinding met de Marne die van Bolsward naar het westen liep en een zijtak was van het zeegat het Vlie, tussen Terschelling en Vlieland. De Middelzee vormde de scheiding tussen Westergo en Oostergo.
Rond 1100 werd de verbinding tussen de Marne en de Middelzee bij Bolsward verbroken. Hierdoor begon de dichtslibbing van de Middelzee te versnellen. Voor 1200 was het zuidelijke deel al dichtgeslibd. Ook het ontstaan van de Zuiderzee bevorderde de dichtslibbing. Tussen 1200 en 1300 slibde de Middelzee tot aan Het Bildt dicht.
Uit die tijd stammen verschillende dijken. Van het westen naar het oosten liggen: De Krinserarm van 1240 tussen Rauwerd en Oosterwierum, de Boksumerdyk van rond 1275 tussen Boksum en Goutum en de Skrédyk tussen Beetgumermolen en Britsum van rond 1300.
De gebieden die ontstonden door de dichtslibbing van de Middelzee werden de Nieuwlanden genoemd. Het Bildt is ontstaan uit verdere opslibbing van het oude Middelzeegebied. Het is "opgebild" land; "opbillen" is een oud woord voor opslibben. Het gebied van Blija Buitendijks is in feite ook nog opslibbing in het stroomgebied van de vroegere Middelzee.
Tussen Rauwerd en Bolsward ontstonden aan de zuidkant van de dichtgeslibde Middelzee de Friese Hempolders. Door het midden van de Middelzeepolder van Scharnegoutum tot de Boksumerdyk is de Sneekertrekvaart of Zwette gegraven. Parallel loopt hier tegenwoordig een hoogspanningsleiding.
Nijland (nieuw land) en Roodhuis ("Reahûs"), Sint Annaparochie, Sint Jacobiparochie, Vrouwenparochie en Oudebildtzijl liggen in het oude Middelzeegebied. De Kromme Rij en Holle Rij zijn riviertjes nabij Oudebildtzijl. Dit zijn oorspronkelijke stromen van de oude Middelzee.

</doc>
<doc id="18814" url="https://nl.wikipedia.org/wiki?curid=18814" title="Rachael Stirling">
Rachael Stirling

Rachael Atlanta Stirling (Londen, 30 mei 1977) is een Brits actrice.
Stirling werd geboren in Londen, als enig kind van de Schotse landeigenaar Archibald Stirling, en de actrice Diana Rigg. Haar ouders zijn gescheiden in 1990, haar moeder overleed in 2020. Ze groeide op in Londen en Schotland, en studeerde kunstgeschiedenis aan de University of Edinburgh.
In 1997 maakte ze haar toneeldebuut in Othello bij het National Youth Theatre. Haar filmdebuut was een jaar later, in de komedie "Still Crazy" over een jaren zeventig rockband.

</doc>
<doc id="18815" url="https://nl.wikipedia.org/wiki?curid=18815" title="Leopold Gassmann">
Leopold Gassmann

Florian Leopold Gassmann (Brüx, sinds 1945 Most, 3 mei 1729 – Wenen, 20 januari 1774) was een Boheems componist. Hij is bekend geworden door zijn werk in Wenen, onder andere als balletcomponist. In 1766 nam hij Antonio Salieri mee naar Wenen en werd zijn leermeester.
In Bohemen genoot hij in zijn jeugd onderwijs bij Johann Vorobil. Rond 1742 vertrok Gassmann naar Italië en was enige tijd leerling van Padre Martini te Bologna. Hierna trok hij verder naar Venetië. Hier schreef hij onder meer zijn opera "Merope" (1757); tot 1762 zou hij er jaarlijks een opera verzorgen. Het succes dat hij hiermee behaalde, klonk door tot in Wenen, zodat in 1764 kamercomponist van keizer Jozef II en opvolger van Christoph Willibald Gluck aan het Weense theaterorkest werd. In 1772 werd Gassmann hofkapelmeester aan het Weense hof. Hij kwam twee jaar later door een verkeersongeluk om te leven.
Leopold Gassmann schreef meer dan 50 symfonieën, 25 opera's en vele werken op het gebied van de sacrale muziek en kamermuziek. Met zijn muziek kondigt Gassmann de "Wiener Klassik" aan.

</doc>
<doc id="18816" url="https://nl.wikipedia.org/wiki?curid=18816" title="Thijs van Leer">
Thijs van Leer

Thijs van Leer (Amsterdam, 31 maart 1948) is een Nederlandse fluitist en toetsenist. Gitarist Jan Akkerman en hij waren de bekendste leden van de band Focus, en hij maakte daarnaast succesvolle soloalbums.
Levensloop.
Jeugd en vroege ontwikkeling.
Thijs van Leer kreeg op zijn derde jaar al pianoles van zijn moeder Mary Lindeman, zuster van sopraan Dora Lindeman. Later volgden lessen van Maria Stroo en Gerard Hengeveld. Toen Thijs van Leer acht was schreef hij zijn eerste compositie, die later als "Moving Waves" door Focus zou worden opgenomen. In zijn tienerjaren begon hij zich naast klassieke muziek te interesseren voor jazz.
Op zijn twaalfde kreeg hij van zijn vader, die hem op het klassieke pad wilde houden, een dwarsfluit. Zijn vader Ed van Leer, zelf een bekend fluitist, gaf hem ook les. Hij rondde het gymnasium af en studeerde daarna korte tijd in Amsterdam kunstgeschiedenis en aan het conservatorium.
Vroege carrière.
In 1966 won Thijs van Leer een interscolaire culturele competitie en mocht als prijs een single opnemen met arrangeur Rogier van Otterloo. Stimulator was Willem Duys. De single bleef onopgemerkt. Hij debuteerde daarna als beroepsmuzikant vanaf februari 1968 in de cabaretgroep van Ramses Shaffy, als pianist en achtergrondzanger. In 1969 richtte hij het "Thijs van Leer Trio" op. Dit begeleidde de Nederlandse opvoeringen van de Amerikaanse musical "Hair". Tijdens een opname als backingband voor de kerstsingle 'Zeven ballen en een piek' van Neerlands Hoop (Freek de Jonge en Bram Vermeulen) ontmoette hij de Amsterdamse gitarist Jan Akkerman. Deze voegde zich bij het trio, en onder de naam Focus werd in die bezetting in 1970 een album opgenomen, "In and out of Focus".
Focus en Introspection.
Tot 1976 zouden nog diverse albums volgen, allemaal met Jan Akkerman als gitarist en met verschillende bassisten en drummers. Daarnaast maakte Van Leer als fluitist soloalbums, waarop hij naast bewerkingen van klassieke stukken ook eigen composities speelde, met achtergrondzang van Letty de Jong en arrangementen van Rogier van Otterloo. Deze albums verschenen onder de titel "Introspection", "Introspection 2" en "Introspection 3". Na het vertrek van Akkerman in 1975 ging Van Leer met Focus door, waarbij hij twee andere gitaristen inschakelde. In 1978 werd Focus opgeheven, het jaar toen hij Introspection 3 heeft uitgebracht. In zomer 1979 volgde "Introspection IV". Van Leer ging verder met zijn solocarrière, gedurende korte tijd als "Tys van Leer", maar vervolgens weer onder zijn eigen naam. 
Van Leer maakte diverse albums van sterk wisselend gehalte, onder andere met de "Van Leer Band" en er volgden Focus-reünies in 1985, 1993 en 1998. Een veel geroemde compositie van Van Leer uit die tijd is het rockoratorium "Dona Nobis Pacem" uit 1981, later op cd verschenen onder de titel "Pedal Point".
Opnieuw Focus.
In 2002 werd Thijs van Leer uitgenodigd mee te spelen in "Hocus Pocus", een band die als eerbetoon aan Focus werd opgericht door zijn stiefzoon Bobby Jacobs, de zoon van de producer van de meeste van zijn soloalbums, Ruud Jacobs. De samenwerking beviel zo goed dat hij toetrad als groepslid. De band treedt sindsdien regelmatig op onder de naam Focus en heeft ook nieuw werk uitgebracht. Thijs van Leer vertelt dat destijds hij, of eigenlijk zijn moeder, de naam Focus heeft bedacht. In februari 2003 waren er plannen om samen met toetsenist Rick van der Linden (Ekseption) een kerstalbum op te nemen, maar dat is er nooit van gekomen. Wel heeft hij een kerstalbum gemaakt met zijn dochters. Hij treedt ook regelmatig op met zijn dochter Berenice van Leer. De "Introspection"-albums zijn heruitgebracht op cd.
Eerbetoon.
Thijs van Leer werd op 13 september 2008 in de kerk te Lathum benoemd tot Ridder in de Orde van Oranje-Nassau.
Bibliografie.
David Randall, "In &amp; out of focus: the music of Jan Akkerman and Focus", London: SAF Publishing, 2003, .

</doc>
<doc id="18819" url="https://nl.wikipedia.org/wiki?curid=18819" title="Thelonius Monk">
Thelonius Monk



</doc>
<doc id="18821" url="https://nl.wikipedia.org/wiki?curid=18821" title="DNA-virus">
DNA-virus

Een DNA-virus is een virus dat desoxyribonucleïnezuur (DNA) bevat als erfelijk materiaal, dit in tegenstelling tot de RNA-virussen.
De DNA-virussen worden als volgt onderverdeeld:
De afkorting "ss" staat voor "single strand", het betreft hier een enkele DNA-streng en dus geen dubbele helix.
De afkorting "ds" staat voor "double strand", het betreft hier een dubbele DNA-streng en vormt een dubbele helix zoals gebruikelijk bij de meeste organismen.
Voorbeeld.
Humaan papillomavirus

</doc>
<doc id="18823" url="https://nl.wikipedia.org/wiki?curid=18823" title="RNA-virus">
RNA-virus

Een RNA-virus is een virus waarvan het erfelijk materiaal uit RNA bestaat; dit in tegenstelling tot een DNA-virus (waarvan het erfelijk materiaal uit DNA bestaat, net als het geval is bij de meeste organismen).
Soorten en voorbeelden.
RNA-virussen worden onderverdeeld in:
De afkorting ss staat voor "single strand", één enkele RNA-streng, vergelijkbaar met mRNA zoals dat in de cellen van alle organismen voorkomt. De (+) geeft aan dat het RNA direct leesbaar is voor ribosomen en de (-) dat er eerst een matrijs (positieve kopie) moet worden gemaakt.
De afkorting ds staat voor "double strand", een dubbele RNA-streng. Dit is buiten de groep van RNA-virussen verder zeer zeldzaam bij organismen.
SsRNA-RT-virussen zijn RNA-virussen die aan reverse-transcriptie doen. Hierbij wordt het RNA-streng omgezet in cDNA door het viraal enzym reverse-transcriptase. Het cDNA wordt dan geïntegreerd in het genoom van de gastheercel door integrase en zal net als ander cellulair DNA getranscribeerd worden in mRNA.

</doc>
<doc id="18827" url="https://nl.wikipedia.org/wiki?curid=18827" title="Databankenrecht">
Databankenrecht

Het databankenrecht is de tak van het recht die het intellectueel eigendom van databanken binnen de Europese Unie regelt. Het recht geeft een beperkte bescherming aan de maker van generieke databanken waar die geen beroep op het auteursrecht kan doen.
Het databankenrecht is ontstaan vanuit de Europese Unie en is dan ook geheel gebaseerd op de Europese Richtlijn 96/9/EG (de Databankenrichtlijn). Deze Richtlijn is verder verwerkt tot nationale wetgeving in alle lidstaten van de EU. De richtlijn werd in 1996 aangenomen.
De richtlijn is ontstaan naar aanleiding van het steeds makkelijker toegankelijk worden van grote hoeveelheden informatie (vooral met elektronische middelen, zoals databases, websites), waarvan de rechtsbescherming in alle lidstaten verschillend of niet geregeld was. De Europese Commissie en het Europees Parlement besloten daarop tot harmonisatie van de wetgeving in de Europese Unie.
Databank en werking van het databankenrecht.
Definitie.
In de databankenrichtlijn wordt een databank gedefinieerd als een verzameling van werken, gegevens of andere zelfstandige elementen, systematisch of methodisch geordend, en afzonderlijk met elektronische middelen of anderszins toegankelijk. Een databank hoeft dus niet noodzakelijkerwijs elektronisch te zijn.
Bescherming.
De richtlijn biedt een auteursrechtelijke bescherming en een "sui generis" (een recht dat speciaal voor en naar aanleiding van een toepassing in het leven is geroepen) databankenbescherming.
De auteursrechtelijke bescherming ontstaat alleen wanneer er door de keuze of de rangschikking van de inhoud van de databank een eigen intellectuele schepping van de maker gevormd wordt.
De sui generis-bescherming ontstaat wanneer de maker kwalitatief of kwantitatief een substantiële investering in de databank gedaan heeft. Hierbij krijgt de rechtverkrijgende het recht om het opvragen en/of het hergebruik van het geheel of een in kwalitatief of kwantitatief opzicht substantieel deel van die inhoud te verbieden.
Rechten en plichten onder het databankenrecht.
Het databankenrecht valt wetssystematisch dus gedeeltelijk onder het auteursrecht en gedeeltelijk onder een recht "sui generis".
Bij het databankrecht "sui generis" ontstaat het alleenrecht op het kopiëren, verspreiden, tentoonstellen en anderzijds openbaar maken of reproduceren van de databank als geheel. Let wel, de maker heeft daarmee niet automatisch het auteursrecht op alle dingen "in" de databank, de maker is alleen rechthebbende op de verzameling als zodanig. Wel is het zo dat als de maker een keer een kopie van de databank in de handel gebracht heeft, dat deze rechten op die kopie uitgeput zijn – de eigenaar van die kopie mag die kopie vrijelijk verder doorverkopen.
Daarentegen heeft de rechtmatige gebruiker van een databank ook recht op toegang en hergebruik van een gelimiteerd deel van de databank. Dat wil zeggen, de gebruiker mag een deel zelf opnieuw gebruiken maar niet meteen heel de databank hard overnemen. De rechtmatige gebruiker mag echter geen dingen met de databank doen waarvan de gebruiker weet dat ze in strijd zijn met de bedoeling van die databank en mag ook niet de auteursrechten op enige inhoud van de databank schenden.
Duur van het databankrecht.
Het sui generis databankenrecht duurt tot en met 15 jaar na elke substantiële investering in de databank. Dit betekent dat wanneer een databank permanent aangepast kan worden, dat de nieuwste versies hiervan steeds 15 jaar bescherming krijgen.
De auteursrechtelijke bescherming van een databank, indien van toepassing, krijgt dezelfde duur als een ander werk van literatuur, wetenschap, of kunst. De duur van een auteursrechtelijke beschermde databank varieert afhankelijk van de situatie waarin het recht ontstaat.
Nederlandse implementatie.
In de Nederlandse wetgeving zijn de twee beschermingsvormen van databanken in de Auteurswet en de Databankenwet geïmplementeerd.
In de Auteurswet is een definitie van een databank opgenomen waarop de wet van toepassing is. De Nederlandse Auteurswet definieert een databank als een "Verzamelingen van werken, gegevens of andere zelfstandige elementen, systematisch of methodisch geordend, en afzonderlijk met elektronische middelen of anderszins toegankelijk, worden, onverminderd andere rechten op de verzameling en onverminderd het auteursrecht of andere rechten op de in de verzameling opgenomen werken, gegevens of andere elementen, als zelfstandige werken beschermd." De Databankenwet definieert een databank als "een verzameling van werken, gegevens of andere zelfstandige elementen die systematisch of methodisch geordend en afzonderlijk met elektronische middelen of anderszins toegankelijk zijn en waarvan de verkrijging, de controle of de presentatie van de inhoud in kwalitatief of kwantitatief opzicht getuigt van een substantiële investering".

</doc>
<doc id="18828" url="https://nl.wikipedia.org/wiki?curid=18828" title="378">
378

Het jaar 378 is het 78e jaar in de 4e eeuw volgens de christelijke jaartelling.

</doc>
<doc id="18829" url="https://nl.wikipedia.org/wiki?curid=18829" title="Cat (Unix)">
Cat (Unix)

Het cat-commando, wat staat voor concatenate, is een standaardprogramma voor Unix-achtige systemen om een of meer bestanden en/of de standaardinvoer samen te voegen en af te drukken op de standaarduitvoer. Vaak wordt het in combinatie met een zogenaamde pipe gebruikt om de inhoud van een reeks bestanden te verwerken:
 cat bestand1 bestand2 bestand3 | een_commando met eventueel argumenten
Op GNU-systemen is cat onderdeel van het pakket GNU Core Utilities.
Geschiedenis.
codice_1 maakte deel uit van de vroege versies van Unix, bijvoorbeeld versie 1, en verving codice_2, een hulpprogramma op de PDP-7 en in Multics voor het kopiëren van een enkel bestand naar het scherm. Het is geschreven door Ken Thompson en Dennis Ritchie. De versie van codice_3 gebundeld in GNU coreutils is geschreven door Torbjörn Granlund en Richard Stallman. De versie voor ReactOS werd geschreven door David Welch, Semyon Novikov en Hermès Bélusca.
In de loop van de tijd kwamen er ook alternatieve hulpprogramma's zoals codice_4 en codice_5 beschikbaar, die verschillende nieuwe functies met zich meebrachten.
Gebruik.
Het hulpprogramma codice_3 heeft een tweeledig doel: aaneenschakeling en afdrukken. Met een enkel argument wordt het vaak gebruikt om een bestand af te drukken naar de terminalemulator van de gebruiker (of historisch gezien naar een computerterminal of telex). Met meer dan één argument worden verschillende bestanden samengevoegd. Het gecombineerde resultaat wordt standaard ook naar de terminal geprint, maar vaak leiden gebruikers het resultaat om naar weer een ander bestand. Daarom is het afdrukken van een enkel bestand naar de terminal een speciale use-case van dit aaneenschakelingsprogramma. Toch is dit het meest voorkomende gebruik.
De Single Unix-specificatie definieert de werking van codice_3 om bestanden te lezen in de volgorde die in de argumenten wordt gegeven, en schrijft hun inhoud in dezelfde volgorde naar de standaarduitvoer. De specificatie schrijft de ondersteuning van één optievlag voor, voor niet-gebufferde uitvoer, wat betekent dat elke byte wordt geschreven nadat deze is gelezen. Sommige besturingssystemen, zoals die welke GNU Core Utilities gebruiken, doen dit standaard en negeren de vlag.
Als een van de invoerbestandsnamen is opgegeven als een enkel koppelteken (-), leest codice_3 op dat punt in de reeks van standaardinvoer. Als er geen bestanden zijn opgegeven, leest codice_3 alleen van standaardinvoer.
De command-syntaxis is:
codice_10
Opties.
Voorbeeld van enkele codice_3-opties: 
Praktijkvoorbeelden.
codice_1 kan worden gebruikt om een bestand door te sturen naar een programma dat platte tekst of binaire gegevens op de invoerstroom verwacht. codice_1 vernietigt geen niet-tekstbytes bij het samenvoegen en uitvoeren. Als zodanig zijn de twee belangrijkste gebruiksscenario's tekstbestanden en bepaalde indelingscompatibele typen binaire bestanden. 
Aaneenschakeling van tekst is beperkt tot tekstbestanden die dezelfde verouderde codering gebruiken, zoals ASCII. codice_1 biedt geen manier om Unicode-tekstbestanden met een Byte Order Mark of bestanden met verschillende tekstcoderingen van elkaar samen te voegen.
Voor veel gestructureerde binaire gegevenssets is het resulterende gecombineerde bestand mogelijk niet geldig; als een bestand bijvoorbeeld een unieke kop- of voettekst heeft, zal het resultaat deze op een vreemde manier dupliceren. Voor sommige multimedia digitale containerformaten is het resulterende bestand echter geldig, en dus biedt codice_3 een effectieve manier om bestanden toe te voegen. Videostreams kunnen een belangrijk voorbeeld zijn van bestanden die codice_3 zonder problemen kan samenvoegen, bijvoorbeeld de MPEG-programmastream (MPEG-1 en MPEG-2) en DV-formaten (Digital Video), die in wezen eenvoudige pakketstromen zijn.

</doc>
<doc id="18830" url="https://nl.wikipedia.org/wiki?curid=18830" title="Cd (Unix)">
Cd (Unix)

Het commando cd (change directory) wordt op Unix en Unix-achtige systemen gebruikt om de huidige werkdirectory te wijzigen. Meestal zal het commando met één argument aangeroepen worden; dat argument bevat dan het (absolute of relatieve) pad naar de nieuwe directory. Als het commando zonder argumenten aangeroepen wordt, verandert de huidige werkdirectory in de waarde van de omgevingsvariabele $HOME, waarin de thuisdirectory van de gebruiker staat. Als die variabele om wat voor reden dan ook niet gezet is zal het commando falen. Datzelfde zal uiteraard ook gebeuren als de opgegeven directory niet bestaat of niet toegankelijk is.
Omdat cd de toestand van het huidige proces verandert (namelijk de werkdirectory) moet het in de shell ingebouwd worden en kan het geen apart programma zijn, want onder Unix kunnen dochterprocessen niet de toestand van hun ouderproces veranderen.
In modernere shells wordt het pad naar de oorspronkelijke directory opgeslagen in $OLDPWD en het pad naar de nieuwe directory wordt opgeslagen in $PWD. Met codice_1 kan dan naar de "vorige" directory teruggegaan worden. Op dat moment veranderen $PWD en $OLDPWD van plaats, oftewel nogmaals codice_1 gaat niet "nog verder terug"!
In modernere shells is het tevens mogelijk om twee argumenten mee te geven. In dat geval wordt in de naam van de huidige directory het eerste voorkomen van het eerste argument, vervangen door het tweede argument. De resulterende naam is de naam van de directory waar men naartoe gaat. Voorbeeld:
Het equivalent in POSIX C is de functie chdir() in unistd.h.

</doc>
<doc id="18831" url="https://nl.wikipedia.org/wiki?curid=18831" title="Ls (Unix)">
Ls (Unix)

Onder Unix en zijn varianten is ls ("list") een commando om de bestandslijst in een directory weer te geven. Zonder argumenten wordt de inhoud van de "werkdirectory" (= huidige directory) getoond.
Uitvoerformaat.
Als het commando ls wordt uitgevoerd geeft het het volgende resultaat.
De permissies -rw-r--r-- moeten als volgt gelezen worden:
Het eerste teken is het type van het bestand. Globaal zijn er vijf typen:
De drie tekens daarna geven de permissies voor de eigenaar ten opzichte van het bestand aan.
De drie daarna zijn de permissies voor andere groepsleden en de laatste drie betreffen de "wereld", de rest van de gebruikers.
Het bovenstaande voorbeeld is dus een normaal bestand dat de gebruiker "ufo" zowel mag lezen als wijzigen, terwijl de rest van de gebruikers het alleen maar mag lezen.

</doc>
<doc id="18833" url="https://nl.wikipedia.org/wiki?curid=18833" title="Melk (drank)">
Melk (drank)

Melk is een vloeistof (een emulsie van vetdruppels in water) die door vrouwelijke zoogdieren wordt geproduceerd die net een nakomeling hebben gebaard, en die als voedsel dient voor die nakomeling. Melk bestaat uit water, vetten, eiwitten, lactose en zouten. De melk die mensen produceren heet moedermelk.
Voor de verwerking van melk voor de voedingsmiddelenindustrie wordt meestal koemelk of geitenmelk gebruikt. Op veel kleinere schaal worden schapenmelk, buffelmelk en kamelenmelk gebruikt. In Europa, Turkije en Rusland wordt ook paardenmelk geproduceerd. Buffelmelk wordt vrijwel uitsluitend voor de productie van kaas gebruikt. Vroeger werd ezelinnenmelk gebruikt als vervanger voor moedermelk, omdat het qua samenstelling sterk overeenkomt. In het noorden van Scandinavië en Rusland wordt ook rendiermelk gebruikt, in Rusland zelfs elandenmelk. In Centraal-Azië en Tibet wordt de melk van jaks gebruikt.
Heeft men het over "melk", dan wordt daar over het algemeen koemelk mee bedoeld. Het woord melk is afkomstig uit het Middelnederlands, in circa 1253 gesignaleerd. In het Oudnederlands komt het woord "mlechan" voor. Andere varianten hierop zijn: "milch", "mælk" en "mlec".
Vetgehalte.
Melk bevat melkvet. Bij rauwe koemelk is het percentage melkvet afhankelijk van het ras, de individuele koe, de voeding en het seizoen.
Melkstandaardisatie.
In 1940 werd in Nederland de melkstandaardisatie ingevoerd, dat het minimale en maximale vetgehalte bepaalt voor (afgeroomde) melk die onder verschillende benamingen mag worden verkocht. De huidige regels zijn vastgelegd in het Warenwetbesluit Zuivel. De kwaliteit van melk wisselt door het jaar heen. Afhankelijk van de omstandigheden is de melk iets magerder of voller. Omdat fabrikanten en de overheid een uniform product willen, wordt verse melk standaard afgeroomd tot een percentage van 3,5%. 'Volle melk' in een supermarkt is daardoor niet als 'echt' vol te beschouwen aangezien er een vetstandaardisering op is uitgevoerd.
Vastgestelde vetgehalten melk.
De standaarden voor vetgehalten zijn als volgt:
Door Van Grieken (melkbedrijf) werd in 1968 "halfom" geïntroduceerd. Dit was halfvolle melk, die om juridische redenen nog niet zo genoemd mocht worden en een vetpercentage bezat van 1,5%. Later, toen het product goedkeuring had gekregen, mocht deze benaming wel worden gehanteerd en de productie ervan werd door andere melkverwerkende bedrijven nagevolgd, waardoor het aandeel halfvolle melk in de productie van melk steeg naar 85%.
Verwerking.
Om melk langer houdbaar te maken moeten de meeste bacteriën worden gedood. Daarom ondergaat rauwe melk in de zuivelfabriek een aantal bewerkingen. Gekookte melk heeft echter een sterk veranderde smaak. De kunst is een compromis te vinden tussen houdbaarheid en smaak. Gebruikelijke bewerkingen zijn:
Uit melk kunnen diverse zuivelproducten worden gemaakt, zoals yoghurt, karnemelk, vla, kwark, kaas, slagroom, roomijs en boter.
Allergische reacties.
Koemelkallergie.
Bij sommige mensen reageert het immuunsysteem abnormaal op koemelkeiwitten waardoor ze eczeem op de huid ontwikkelen. Dit komt vooral voor bij zuigelingen en jonge kinderen. Twee tot zes procent van de baby's heeft deze allergie. Meestal hebben ze hier op latere leeftijd geen last meer van.
Lactose-intolerantie.
Een liter melk of yoghurt bevat gemiddeld 40 gram suiker (4 gram per 100 ml) in de vorm van lactose. Het merendeel van de mensheid (met uitzondering van zeer jonge kinderen) is lactose-intolerant; zij hebben een onvermogen om melksuikers te verteren, waardoor ze darmklachten oplopen. Uitzondering hierop vormen voornamelijk volkeren met een Europese origine, wat kan worden verklaard door het feit dat Europeanen als een van de weinige volkeren al duizenden jaren zuivelproducten consumeren. In Azië, het Midden-Oosten, Afrika en Latijns-Amerika is de meerderheid van de bevolking lactose-intolerant. Dit geldt ook voor bijna de helft van de bevolking van het zuiden van Europa. Ondanks dat de meerderheid van de wereldbevolking lactose-intolerant is en de westerse mens tot een paar duizend jaar geleden zelf ook, wordt lactose-intolerantie in de westerse wereld toch als een ernstige aandoening gezien.
In kaas is de lactose door melkfermenten omgezet in water en kooldioxide. Kaas is dus een betere keuze dan melk of yoghurt voor mensen met lactose-intolerantie of prikkelbaredarmsyndroom.
De lactose bestaat uit twee suikers, de helft glucose en de andere helft galactose. Van galactose is door middel van wetenschappelijk onderzoek aangetoond dat het bij muizen neurodegeneratieve schade, een verhoging van stresshormonen, een verlaging van werkzame antioxidanten in het bloed en chronisch geheugenverlies veroorzaakt.
Alternatieven.
Voor wie geen dierlijke melk kan of wil drinken zijn er melkvervangers ontwikkeld.
Tabel voedingsstoffen.
Gemiddelde hoeveelheden per 100 ml
Verband tussen het drinken van melk en botsterkte.
In melkdrinkende landen heerst een wijdverspreid geloof dat het drinken van (koe)melk zorgt voor sterke botten en kinderen groeien daar van jongs af aan op met het idee dat ze om die reden elke dag melk moeten drinken. De laatste jaren zijn er echter verschillende onderzoeken gepubliceerd die daar grote vraagtekens bij zetten.
Zo toonde een Amerikaanse studie uit 1997 aan dat de consumptie van melk en de inname van calcium door volwassen vrouwen niet leidt tot een lagere kans op heupfracturen of een gebroken onderarm. Een studie uitgevoerd door wetenschappers uit verschillende landen en gepubliceerd in 2004 liet zien dat een lage consumptie van melk geen grotere kans op botbreuken tot gevolg heeft. Volgens een Amerikaanse studie uit 2014 verlaagt het drinken van melk tijdens de tienerjaren niet de kans op een heupfractuur op volwassen leeftijd.
Er zijn onderzoeken die hebben aangetoond dat het drinken van melk de kans op botbreuken juist vergroot. Zo blijkt uit Zweeds onderzoek uit 2014 dat zowel vrouwen als mannen die meer dan drie glazen melk per dag drinken een vergrote kans op botbreuken hebben. En een onderzoek uit 2016 dat 40 landen met elkaar vergeleek, kwam tot de conclusie dat de consumptie van zuivel gepaard gaat met een verhoogde kans op een heupfractuur.
In een uitzending van Tros Radar stelde de Amerikaanse biochemicus T. C. Campbell dat dierlijke eiwitten in melk zuren aanmaken die het lichaam neutraliseert door calcium te onttrekken aan de botten, waardoor melk per saldo de botten juist zou verzwakken. Dit zou volgens hem bevestigd worden door het feit dat in landen waar veel zuivel geconsumeerd wordt, osteoporose meer voorkomt dan in landen waar weinig zuivel wordt geconsumeerd. Er zijn onderzoeken die deze veronderstelling tegenspreken, deze stellen dat de toegenomen hoeveelheid calcium niet van botten afkomt en dat botten niet verzwakt worden door dierlijke eiwitten.
Bezwaren tegen het gebruik van melk als voedingsmiddel.
Er worden bezwaren geuit met betrekking tot het gebruiken van melk en melkproducten. De argumenten van tegenstanders van het nuttigen van melk zijn met name de volgende:
Trivia.
Melk kan ook slaan op het vocht dat sommige planten produceren. Het heet dan melksap.

</doc>
<doc id="18834" url="https://nl.wikipedia.org/wiki?curid=18834" title="Mkdir">
Mkdir

mkdir, van make directory, is een commando onder Unix, de varianten daarvan en voor DOS om een nieuwe directory aan te maken. codice_1 kan onder DOS ook tot codice_2 worden afgekort.
Enkele argumenten zijn:
Er is onder POSIX ook een systeemaanroep codice_3 in de bibliotheek codice_4 voor de programmeertaal C.

</doc>
<doc id="18836" url="https://nl.wikipedia.org/wiki?curid=18836" title="Lijst van Belgische gemeenten naar bestuurlijke indeling">
Lijst van Belgische gemeenten naar bestuurlijke indeling

Deze lijst geeft aan bij welke bestuurlijke entiteiten een Belgische gemeente ingedeeld is.
Vlaams Gewest: 300 gemeenten.
Meer informatie op de officiële website van Vlaanderen.
Provincie Antwerpen: 69 gemeenten.
"Dit vormt ook het gerechtelijk arrondissement Antwerpen"
Provincie Limburg: 42 gemeenten.
"Dit vormt ook het gerechtelijk arrondissement Limburg"
Provincie Oost-Vlaanderen: 60 gemeenten.
"Dit vormt ook het gerechtelijk arrondissement Oost-Vlaanderen"
Provincie West-Vlaanderen: 64 gemeenten.
"Dit is ook het gerechtelijk arrondissement West-Vlaanderen"
Provincie Vlaams-Brabant: 65 gemeenten.
Arrondissement Halle-Vilvoorde.
"Samen met het Brussels Hoofdstedelijk Gewest vormt dit het gerechtelijk arrondissement Brussel (dat samenvalt met de voormalige kieskring Brussel-Halle-Vilvoorde)"
Arrondissement Leuven.
"Dit is ook het gerechtelijk arrondissement Leuven"
Waals Gewest: 262 gemeenten.
Provincie Henegouwen: 69 gemeenten.
"Dit vormt ook het gerechtelijk arrondissement Henegouwen"
Provincie Luik : 84 gemeenten.
"Deze provincie omvat twee gerechtelijke arrondissementen: Luik en Eupen (Dat samenvalt met de Duitstalige Gemeenschap)"
Provincie Luxemburg: 44 gemeenten.
"Dit vormt ook het gerechtelijk arrondissement Luxemburg"
Provincie Namen: 38 gemeenten.
"Dit vormt ook het gerechtelijk arrondissement Namen"
Provincie Waals-Brabant: 27 gemeenten.
"Dit vormt ook het gerechtelijk arrondissement Waals-Brabant"
Brussels Hoofdstedelijk Gewest: 19 gemeenten.
Arrondissement Brussel-Hoofdstad.
"Samen met het arrondissement Halle-Vilvoorde vormt dit het gerechtelijk arrondissement Brussel: zie Brussel-Halle-Vilvoorde"

</doc>
<doc id="18838" url="https://nl.wikipedia.org/wiki?curid=18838" title="Pwd (Unix)">
Pwd (Unix)

Het pwd commando (print working directory) geeft in een Unix-omgeving (een familie van besturingssystemen) de naam van de huidige werkdirectory weer. Omdat dit commando veel gebruikt wordt, is het net zoals het commando "cd" ("change directory") vaak ingebouwd in shells, zoals in de KornShell en Bash. Wanneer het commando in een shell is ingebouwd, verloopt het aanroepen en uitvoeren ervan sneller en efficiënter, dan wanneer het uitgevoerd moet worden door het programma aan te roepen en uit te voeren, dat eerst in het bestandssysteem ("file system") gelokaliseerd en daarna in het systeem geladen moet worden, alvorens het uitgevoerd kan worden.
Voorbeeld.
ufo@sp500:~/perl&gt; pwd
/home/ufo/perl
Gebruik in programma's.
Functionaliteit zoals geboden door pwd kan in een programma gebruikt worden door middel van de POSIX C functies en/of .

</doc>
<doc id="18840" url="https://nl.wikipedia.org/wiki?curid=18840" title="Lijst van Nederlandse netnummers">
Lijst van Nederlandse netnummers

Dit is een lijst van netnummers in Europees Nederland.
Vermeld zijn de namen van de telefoonnetten zoals opgenomen in het Nummerplan telefoon- en ISDN diensten (versie 17 april 2008) van het Ministerie van Economische Zaken.
Dat is meestal de naam van de belangrijkste plaats in het net.
Zie voor de netnummers zoals deze vóór 1995 werden gebruikt de Lijst van historische Nederlandse netnummers.
Geografische netnummers.
In de grotere netten kon men vanouds aan de begincijfers van een abonneenummer zien in welk deel van het net een aansluiting zich bevond. Bij de Operatie Decibel werden veel netten samengevoegd, waarbij de abonneenummers een extra begincijfer kregen. Het werd echter mogelijk telefoonnummers uit te geven die niet met andere cijfers begonnen en het werd mogelijk met behoud van een abonneenummer binnen het net (het grotere net - na Decibel) te verhuizen. De begincijfers, die in onderstaande tabel tussen haakjes staan, zijn dus minder betrouwbaar geworden. 
Overige nummers die niet beginnen met een netnummer.
Er zijn nummers die nooit een netnummer hebben. Ze beginnen met het cijfer 1.
De 14-reeks.
Sommige gemeenten in Nederland zijn bereikbaar via 14+netnummer. Deze reeks is bij wet gereserveerd voor de overheid en de 14+netnummers zijn beschikbaar gesteld voor gemeentelijke informatienummers. Het telefoonnummer van de gemeente bestaat dan uit slechts 5 of 6 cijfers: de cijfers 14 gevolgd door het netnummer van de gemeente. De gemeente Amsterdam is bijvoorbeeld bereikbaar via 14 020, Eindhoven en een aantal omliggende gemeenten via 14 040, de gemeente Emmen via 14 0591 en de gemeente Leeuwarden via 14 058.
Ook de rijksoverheid heeft zo'n nummer: 14 00.
Met een nummer uit de 14-reeks krijgen gemeenten één herkenbare telefonische ingang. Dit is onderdeel van de afspraken tussen gemeenten en de rijksoverheid zoals vastgelegd in de i-NUP (Implementatie-agenda Nationaal Uitvoeringsprogramma Dienstverlening en e-Overheid) en tevens het Antwoord© Concept, een project van de overheid waarmee zij haar dienstverlening aan burgers wil verbeteren.
Een voor de hand liggend bezwaar van deze nummers is dat gemeenten niet altijd samenvallen met telefoonnetten - vaak omvat een telefoonnet meerdere gemeentes. Na het kiezen van 14+netnummer hoort men in dat geval een tekst met de vraag de gemeente te kiezen waar men voor belt. Verder is 14 niet gratis; men betaalt het lokale tarief. Tot slot werkt een 14-reeks niet vanuit elke centrale, bijvoorbeeld als je via een VOIP-centrale belt.

</doc>
<doc id="18841" url="https://nl.wikipedia.org/wiki?curid=18841" title="Tongeren (stad)">
Tongeren (stad)

Tongeren (Frans: "Tongres") is een stad en gemeente in het zuiden van de Belgische provincie Limburg. De stad is de hoofdplaats van een bestuurlijk arrondissement en zetelplaats van een afdeling van het gerechtelijk arrondissement Limburg. Tongeren ligt aan de rivier de Jeker in de regio Haspengouw.
De gemeente telt ruim 32.000 inwoners op een oppervlakte van 87,81 km² en is daarmee naar inwonertal de tiende gemeente van Limburg en de 75e gemeente van België. De stadskern telt zo’n 18.000 inwoners. De overige bevolking woont verspreid over de 16 deelgemeenten die aangehecht werden tijdens de fusiegolven van 1972 en 1977. Een inwoner van Tongeren wordt een Tongeraar of Tongenaar genoemd.
Door de aanwezigheid van verschillende onderwijs- en zorginstellingen is de stad een regionaal centrum voor Zuidoost-Limburg. Het is ook een belangrijke gerechtelijke stad voor de provincie aangezien het Limburgse hof van assisen in Tongeren gevestigd is.
Vanaf 15 v.Chr. ontwikkelde Tongeren zich als een Gallo-Romeinse burgernederzetting. In de daaropvolgende eeuwen speelde de stad een belangrijke rol in de geschiedenis van de Lage Landen. Zo verkreeg Tongeren in de 2e eeuw marktrechten en werd de stad in de 4e eeuw de zetel van het eerste bisdom van de Lage Landen. In de middeleeuwen en de vroegmoderne tijd was de stad een van de 23 Goede Steden van het prinsbisdom Luik. Vanaf de tweede helft van 20e eeuw werd begonnen met de uitbouw van Tongeren als handelscentrum en toeristische trekpleister. Als "de eerste stad" van België gebruikt Tongeren zijn Romeinse verleden dan ook als een toeristische troef. 'Tongeren, Romeinse stad' werd opgenomen in de Canon van Vlaanderen.
Toponymie.
De plaatsnaam Tongeren is terug te voeren op het Latijnse "Atuatuca Tungrorum" en zou zoveel betekenen als "vesting van de Tungri".
De aanwezigheid van het element "Atuatuca" heeft lange tijd doen vermoeden dat Tongeren kon worden vereenzelvigd met Atuatuca, de vesting van de Eburonen waar Julius Caesar in 54 v.Chr. anderhalf Romeins legioen voor de winter liet inkwartieren. Aangezien er in en rond Tongeren geen vondsten zijn gedaan die dateren van voor 30 v.Chr., werd duidelijk dat de vesting van de Eburonen elders gezocht moest worden. In juni 2012, na vier jaar onderzoek, lokaliseerde een team van onderzoekers verbonden aan de VU Amsterdam en de KU Leuven het Atuatuca van de Eburonen in de buurt van Thuin. Deze ontdekking zou de idee ondersteunen dat "Atuatuca" geen eigennaam zou zijn; zo beschreef Caesar Atuatuca als: "Id castelli nomen est", dat dan "Dit is de benaming voor een fort" betekent. Toch blijft de exacte locatie van Atuatuca nog steeds voer voor discussie en komen ook andere plaatsen – zoals het Oppidum Caestert op het plateau van Caestert of een plek nabij de monding van de Ourthe in Luik – in aanmerking.
Het element "Tungrorum" is de genitiefvorm van Tungri. Deze stam werd aan het eind van de 1e eeuw beschreven in Tacitus' "De origine et situ Germanorum". Als men over de Tungri spreekt, dan bedoelt men zowel de Germaanse stammen die van over de Rijn kwamen als de inheemse stammen die de represaille van Caesar overleefden. De betekenis van "Tungri" is nog niet precies achterhaald waardoor de verschillende verklaringen die de ronde doen slechts hypothetisch zijn. Een mogelijke verklaring wordt gezocht in het Keltische "*tung" dat "eed" betekent. Tungri zou dan "eedgenoten" betekenen en verwijzen naar de heterogene samenstelling van de stam. Een andere verklaring wordt gezocht bij het Oergermaanse "*tangijan" dat "samendrukken" betekent. Tungri zou dan verwijzen naar het verbond dat de verschillende stammen zijn aangegaan.
Geschiedenis.
Tongeren ontwikkelde zich van een Romeins legerkamp tot een Gallo-Romeinse nederzetting. Voordat de Romeinen er in de 1e eeuw v.Chr. binnenvielen, werd het gebied rond de stad bewoond door de Eburonen. Nadat deze stam aan de top bijna helemaal was uitgeroeid door de Romeinen en het grootste deel van de rest als Toxandriërs naar de Kempen was verdreven, kregen de Tungri de toestemming zich in deze streek te vestigen. Tijdens de Romeinse aanwezigheid groeide Tongeren uit tot een belangrijke stad. Zo verwierf Atuatuca Tungrorum de status van municipium en werd de stad zelfs de hoofdplaats van een civitas. De sporen uit de Romeinse tijd beslaan een aaneengesloten terrein van ongeveer 2 km². Ze vormen daarmee het grootste aaneengesloten archeologisch complex van de Lage Landen.
In het begin van de 4e eeuw begon de kerstening van de Lage Landen. Een belangrijk figuur in deze tijd was Maternus, volgens de overlevering medeoprichter van het bisdom Tongeren. De bekendste bisschop van Tongeren was Servatius, die in Maastricht ligt begraven. Wanneer de bisschopszetel definitief werd overgebracht naar Maastricht, is niet bekend; in elk geval vóór het begin van de 6e eeuw. Na de Val van het West-Romeinse Rijk boette de stad aan belang in. Onder de Merovingen en Karolingen speelde Tongeren een onbeduidende rol.
Pas vanaf de 11e eeuw kende de stad weer een periode van economische heropleving dankzij haar centrale ligging in het prinsbisdom Luik. Op bestuurlijk vlak werden Tongeren en de omliggende plaatsen in de 12e eeuw benoemd tot een stadsvrijheid. Dit verschafte de stad een zekere vorm van autonomie. Na de Vrede van Fexhe in 1316 kreeg Tongeren als Goede Stad meer vrijheden en meer inspraak in het eigen bestuur.
Hoewel Tongeren deel uitmaakte van het neutrale prinsbisdom Luik, bleef de stad niet gevrijwaard van plunderingen en belegeringen. Na een lange periode van onrusten brak in de 17e eeuw een periode van rust en bloei aan, maar die werd in 1677 abrupt onderbroken toen Franse troepen de stadsomwalling opbliezen en brand stichtten in de binnenstad.
Ook in de 18e eeuw bleven verschillende legers Tongeren aanvallen. Tijdens de Spaanse en Oostenrijkse successieoorlogen werd er desondanks weinig schade aangericht en bleef men werken aan de heropbouw van de stad. Het einde van de 18e eeuw bracht grote veranderingen met zich mee voor Tongeren. De Nederlanden werden ingelijfd door Frankrijk en op bestuurlijk vlak werd de stad onderdeel van het departement Nedermaas. Voor het eerst in 1000 jaar was Tongeren niet meer verbonden met Luik.
In 1815 werd de stad onderdeel van het Koninkrijk der Nederlanden en in 1830 werd Tongeren uiteindelijk een Belgische stad. Bij de splitsing van Limburg in 1839 werd Tongeren de hoofdplaats van een gerechtelijk en bestuurlijk arrondissement.
In 1914 brak de Eerste Wereldoorlog uit en op 9 augustus 1914 werd de stad bezet door de Duitse troepen. De gevolgen van deze oorlog bleven echter beperkt tot materiële schade aan een tiental huizen en twaalf burgerslachtoffers. Op 24 november 1918 werd Tongeren bevrijd door de Belgische troepen.
Op 10 mei 1940, bij het begin van de Tweede Wereldoorlog, werden het station en de omliggende wijken gebombardeerd door Duitse vliegtuigen en werd er met scherp geschoten op een volle pendeltrein naar Luik. Op 8 september 1944 bereikten de geallieerden de stad en was Tongeren bevrijd. In de naweeën van de bezetting vielen in december 1944 nog enkele V-bommen rond Tongeren.
Vanaf de jaren 50 en 60 van de 20e eeuw werden nieuwe woonwijken buiten het stadscentrum aangelegd en veranderde Tongeren in een stad van diensten, zorg- en onderwijsinstellingen.
Geografie.
Tongeren ligt in het zuiden van de provincie Limburg nabij de taalgrens. In het oosten en noordoosten vormt de A13-E313 grotendeels de gemeentegrens met respectievelijk Riemst en Bilzen. In het zuiden is de taalgrens de scheidingslijn tussen Tongeren en de Waalse gemeentes Crisnée, Oerle, Awans, Juprelle en Bitsingen. Eveneens in het zuiden grenst de gemeente aan Herstappe, een van de twee Limburgse faciliteitengemeentes. In het westen grenst Tongeren aan de gemeentes Heers en Borgloon. De grens met Borgloon wordt deels bepaald door de Mombeek. Ten slotte liggen ten noorden van Tongeren de buurgemeentes Kortessem en Hoeselt.
De Euregiosteden Hasselt, Genk, Maastricht en Luik liggen alle binnen een straal van ongeveer 20 km rond Tongeren.
Geologie en landschap.
Het centrum van Tongeren ligt op de zuidelijke helling van een heuvel nabij de Jeker. De hoogte binnen de stadswallen stijgt van 87 m aan de oevers van de Jeker tot 105 m aan de uitvalswegen naar Hasselt en Bilzen. Ten noordwesten van het centrum zijn de hellingen van deze heuvel steiler en daalt de hoogte tot 75 m in de wijk Broek.
De noordelijke deelgemeentes van Tongeren liggen in de overgangszone tussen het lager gelegen Vochtig-Haspengouw en het Haspengouws plateau. De vochtige ondergrond bestaat er uit zand- en leemlagen boven op een kleilaag en is erg geschikt voor het telen van fruit. Het landschap wordt er getypeerd door vele beken, houtwallen, boomgaarden en holle wegen. De hoogte in dit gebied varieert van zo'n 60 m aan de oevers van de Mombeek ten westen van Kolmont tot 125 m bij de Galgenberg in de buurt van Berg.
De zuidelijke deelgemeentes liggen in de Jekervallei en behoren tot Droog-Haspengouw. De ondergrond bestaat er uit löss boven op een waterdoorlatende krijtlaag. Bijgevolg is de bodem er minder vochtig en treedt er minder erosie op waardoor het reliëf minder uitgesproken is. Het zacht glooiende landschap in Droog-Haspengouw wordt voornamelijk gekenmerkt door open akkers. De hoogte varieert er tussen 90 m en zo'n 145 m. Deze laatste hoogte wordt bereikt in de velden nabij de taalgrens ten zuiden van Vreren.
Dwars door de gemeente loopt eveneens de scheidingslijn tussen het Maas- en Scheldebekken, aangezien de Jeker rechtstreeks uitmondt in de Maas en de Demer via de Dijle en de Rupel in de Schelde stroomt. De Demerbron bevindt zich in Ketsingen, een gehucht ten oosten van Tongeren.
Kernen.
De fusiegemeente telt naast de stadskern nog 16 deelgemeenten: Berg, Diets-Heur, Henis, 's Herenelderen, Koninksem, Lauw, Mal, Neerrepen, Nerem, Overrepen, Piringen, Riksingen, Rutten, Sluizen, Vreren en Widooie. Op het grondgebied van de deelgemeente Tongeren liggen de gehuchten Blaar, Mulken en Offelken. Van deze drie gehuchten is Mulken het enige dat nog niet met de stadskern vergroeid is. Mulken wordt van de stadskern gescheiden door Beukenberg en de recreatiezone rond de oude Pliniusbron. Ook sommige deelgemeenten hebben een gehucht binnen hun grondgebied, zoals het gehucht Hamal in Rutten, Ketsingen in Berg, Klein-Mal in Mal, Kolmont in Overrepen en Verhenis in Henis.
&lt;br&gt;
Demografie.
Tongeren heeft per 1 januari 2023 31.915 inwoners en is daarmee naar inwonertal de tiende gemeente van de provincie Limburg. In België is Tongeren naar inwonertal de 75e gemeente.
Samenstelling.
In 2016 zag de leeftijdsopbouw er als volgt uit; 19,2% was 19 jaar of jonger. De groep 20- tot en met 59-jarigen vormde 52,1% van de totale bevolking; dit percentage ligt 1,6% onder het Limburgse gemiddelde van 53,7%. 28,6% van de inwoners was 60 jaar of ouder. Dit percentage ligt 3% boven het Limburgse gemiddelde (25,6%). De combinatie van een laag geboortecijfer en een beperkte bevolkingsgroei de afgelopen decennia maakt dat de bevolking sneller vergrijst dan de rest van Limburg. In 2016 bedroeg de geslachtsverhouding van de Tongerse bevolking 49,25% mannen tegenover 50,75% vrouwen. Het aantal huishoudens lag datzelfde jaar op 13.236, dit kwam neer op 2,32 personen per huishouden. 13,28% van de totale bevolking werd gevormd door eenpersoonshuishoudens.
In 2016 was 5,68% van de inwoners niet in het bezit van de Belgische nationaliteit tegenover 9,72% in de provincie Limburg. Van deze groep waren 589 personen, oftewel 33,8% van het totaal aantal niet-Belgen, in het bezit van de Nederlandse nationaliteit. Deze cijfers geven echter geen informatie over de afkomst van de inwoners. Volgens cijfers uit 2016 was 14,8% van de Tongerse bevolking van niet-Belgische herkomst tegenover 25,5% voor de provincie Limburg. Bij de bevolking van 19 jaar of jonger lag dit percentage op 27,2% ten opzichte van 38,3% in Limburg. Van het totaal aantal inwoners van vreemde origine kwam de grootste groep, 56,1%, uit andere lidstaten van de Europese Unie.
Demografische evolutie.
In de middeleeuwen en tijdens het ancien régime schommelde de bevolking van de Tongerse stadsvrijheid tussen de 3000 en 7000 inwoners. De vrijheid, die reeds opgericht werd in de 12e eeuw, omvatte niet enkel de stadskern maar ook de plaatsen Berg, Blaar, Henis, Ketsingen, Lauw, Mulken, Neerrepen, Offelken, Piringen, Riksingen, Vrijhern en Widooie. In 1795 werd de Tongerse stadsvrijheid afgeschaft en vervangen door een kantonnale municipaliteit. In 1800 werd deze municipaliteit opgeheven en werden alle plaatsen – met uitzondering van Blaar, Mulken en Offelken – onafhankelijke gemeentes.
In de 19e eeuw kende de gemeente Tongeren een beperkte groei door de afwezigheid van grootschalige industrie. De bevolking verdrievoudigde van 3355 inwoners in 1799 naar 9346 inwoners in 1900. Deze geringe groei zette zich ook voort in de eerste helft van de 20e eeuw. Na de Tweede Wereldoorlog werden verschillende nieuwe wijken gebouwd buiten de stadskern, wat resulteerde in een sterkere groei tussen 1947 en 1961. De grootste bevolkingstoename van de gemeente Tongeren is echter te danken aan de fusiegolven van 1972 en 1977.
Voor de eerste fusie in 1972 had Tongeren 17.840 inwoners op een oppervlakte van 13,19 km². Bij de eerste fusie werden de gemeenten Berg, Henis, Koninksem, Neerrepen en Riksingen aangehecht, waardoor de bevolking steeg met 2588 eenheden en de oppervlakte toenam tot 33,67 km². Bij de grote fusie van 1977 werden de overige kernen aangehecht en kreeg de gemeente Tongeren zijn huidige vorm. Ook na de fusie bleef de Tongerse bevolking in beperkte mate groeien; het zou nog duren tot 2008 vooraleer de gemeente de kaap van de 30.000 inwoners bereikte.
Cultuur.
Musea.
Tongeren telt enkele musea, waarvan het Gallo-Romeins Museum wellicht het bekendste is. Al in de jaren 1850 verzamelde en toonde het Geschied- en Oudheidkundig Genootschap van Tongeren archeologische voorwerpen. In 1937 werd de collectie overgebracht naar het nieuwe Provinciaal Museum in Hasselt. In 1954 keerden de stukken terug naar Tongeren en opende het museum de deuren op zijn huidige locatie. Door het toenemend succes van het museum waren uitbreidingen nodig in 1958, 1970, 1992 en 2006.
De collectie van het museum is gericht op de Limburgse geschiedenis van de prehistorie tot het einde van het Romeinse Keizerrijk en bevat zo'n 170.000 stukken, waarvan er in de permanente tentoonstelling meer dan 2000 objecten worden getoond. Naast de permanente tentoonstelling worden ook tijdelijke tentoonstellingen georganiseerd zoals "Neanderthalers in Europa" en "Sagalassos, city of dreams". In 2011 won het museum de European Museum of the Year Award; het was daarmee het eerste Belgische museum dat deze prijs ontving.
In 2016 opende in de voormalige kapittelzaal van de Onze-Lieve-Vrouwebasiliek het Teseum. Het museum toont een van de rijkste verzameling kerkschatten uit de Lage Landen.
De andere Tongerse musea zijn kleiner van opzet. Het Begijnhofmuseum Beghina bevindt zich een begijnenwoning uit 1660. Naast de vaste tentoonstelling over de geschiedenis van het Sint-Catharinabegijnhof worden er ook thematentoonstellingen georganiseerd. De Moerenpoort, een middeleeuwse stadspoort uit 1379, herbergt het wapenmuseum. Binnenin de poort bevinden zich drie kamers waar de bezoekers meer kunnen leren over het militaire verleden van Tongeren. Vanaf het platform boven op de toren heeft men een panoramisch zicht over de stad, het begijnhof en het natuurgebied De Kevie.
Bezienswaardigheden.
Religieuze bouwwerken.
De Onze-Lieve-Vrouw-Geboortebasiliek is de hoofdkerk van Tongeren. De geschiedenis van deze kerk gaat terug tot de eerste eeuwen na Christus. Dit is de periode dat Servatius in bronnen genoemd wordt als bisschop van Tongeren. In de 9e eeuw stond op deze locatie een Karolingische kapittelkerk. Deze kerk werd in 881 verwoest door de Vikingen. Op de restanten van de afgebrande kerk werd in de 10e eeuw een Ottoonse kloosterkerk opgetrokken. Om beter beschermd te zijn tegen mogelijke invallen werd deze kerk omwald. Aan het begin van de 12e eeuw werd de Ottoonse kerk vervangen door een kerk in romaanse stijl. Na verwoestende belegeringen in 1180 en 1213 besloten de kanunniken een nieuwe kerk te bouwen.
In 1240 werd gestart met de bouw van de nieuwe kerk in gotische stijl. Het enige deel van de romaanse kloosterkerk dat bewaard is gebleven is de romaanse kloostergang achter de apsis van de huidige kerk. In diezelfde periode verlieten de kapittelbroeders het ommuurde klooster en vestigden ze zich in individuele woningen, de zogenaamde kanunnikenhuizen, in de voormalige kloostertuin aan de noordzijde van de kerk. Van de twaalf oorspronkelijke kanunnikenhuizen zijn er nog negen bewaard. Drie eeuwen later, in 1541, werd de bouw van de basiliek voltooid.
Op 20 februari 1931 werd de kerk door paus Pius XI verheven tot basiliek. In 1999 werd de Onze-Lieve-Vrouwebasiliek opgenomen op de werelderfgoedlijst van de UNESCO als onderdeel van Belforten in België en Frankrijk.
Het oudste begijnhof van Tongeren bevond zich buiten de omwalling nabij de Kruispoort. In 1257 kregen de begijnen de toestemming van prins-bisschop Hendrik III van Gelre om zich te vestigen op een perceel binnen de omwalling. Het nieuwe begijnhof werd gebouwd langs de Jeker in de buurt van de Moerenpoort.
Centraal in het begijnhof staat de Sint-Catharinakerk. Deze vroeggotische kerk werd gebouwd in 1294 en werd tot 1999 gebruikt voor erediensten. De andere openbare gebouwen van het begijnhof bevinden zich aan de omwalling langs de Jeker. Het brouwhuis, de voormalige begijnhofbrouwerij, werd opgetrokken in Maaslandse renaissancestijl en stamt uit 1644. De infirmerie deed dienst als gasthuis en bestond reeds in 1264. Het huidige gebouw werd opgetrokken in 1659. Naast de infirmerie bevindt zich de Sint-Ursulakapel. De oudste kapel op deze plaats dateert eveneens uit 1264. Deze kapel was in 1687 te bouwvallig en werd vervangen door een kapel in barokke architectuur waarvan de bouw in 1701 werd voltooid. Naast deze openbare gebouwen zijn er nog vele begijnhofhuisjes uit de 17e en 18e eeuw bewaard gebleven. In 1998 werd het Sint-Catharinabegijnhof opgenomen op de werelderfgoedlijst van de UNESCO als onderdeel van de Vlaamse begijnhoven.
Romeinse overblijfselen.
De aanwezigheid van de Romeinen heeft voornamelijk sporen nagelaten in de Tongerse ondergrond. Er werden zowel restanten van openbare als private gebouwen in kaart gebracht tijdens archeologische opgravingen in en rond de stad. Slechts enkele overblijfselen zijn nog bovengronds zichtbaar.
Op het hoogste punt van de oude Romeinse stad bevinden zich de restanten van een Gallo-Romeins tempelcomplex. Niet ver van deze tempel bevinden zich de uitlopers van het Romeinse aquaduct uit de 1e eeuw dat het water van de Mombeek naar de stad leidde over een afstand van zes kilometer. Bij de eerste kilometers van het aquaduct kon men gebruikmaken van het natuurlijk verval van het landschap. Bij de laatste kilometers van het aquaduct moest een grote aarden wal worden opgeworpen om een kleine vallei te overbruggen. Deze aarden wal is nu begroeid en vormt het bos van Beukenberg. Daarnaast bevindt zich in Tongeren de Pliniusfontein, een ijzerhoudende bron die sinds de 16e eeuw wordt vereenzelvigd met een bron die Plinius de Oudere beschreef in zijn "Naturalis historia".
Bij de Romeinen was het de gewoonte hun doden buiten de stadsmuren te begraven. De meeste burgers werden begraven op een gemeenschappelijke begraafplaats, maar voor vooraanstaande burgers werden grafheuvels opgeworpen. Van deze grafheuvels, ook tumuli genoemd, zijn er langs de Via Belgica tientallen opgericht waarvan er drie op het huidige grondgebied van Tongeren liggen; de Herstappeltombe en de tumuli van Koninksem aan de Paardsweidestraat en de Romeinse Kassei.
Stadsomwallingen.
De eerste stenen Romeinse omwalling van Tongeren werd gebouwd tijdens het keizerschap van Trajanus aan het begin van de 2e eeuw. Deze omwalling had een lengte van 4544 m, een dikte van 2,10 m en werd langs de buitenzijde beschermd door één tot drie V-vormige verdedigingsgrachten. Het is opvallend dat de omwalling van Tongeren ruim 500 m langer was dan de omwalling van Colonia Claudia Ara Agrippinensium, de hoofdplaats van de provincie Germania Inferior waartoe ook Tongeren behoorde. Aangezien de omwalling opgetrokken werd tijdens een periode van relatieve rust, was dit bouwwerk veeleer een statussymbool dan een verdedigingswerk. Bij de bouw van de omwalling werd gebruikgemaakt van silex voor de kern en zandsteen voor de bekleding. In latere eeuwen werd de bekleding van de omwalling gebruikt als bouwmateriaal voor andere gebouwen. De delen van de Romeinse muur die nu nog zichtbaar zijn tonen enkel de kern van silex. Van deze omwalling is nog zo'n 1500 m zichtbaar.
De tweede stenen Romeinse omwalling werd gebouwd tijdens het keizerschap van Constantijn de Grote aan het begin van de 4e eeuw. Deze omwalling was slechts 2680 m lang, had een dikte van 3,20 m en om de 20 m werden weertorens opgetrokken. Deze omwalling moest de inwoners beschermen tegen invallen van de Franken en de Vandalen. In het noordwesten van de stad liep de tweede omwalling samen met de eerste omwalling zodat de tempel en de aansluiting van het aquaduct nog binnen de stadsmuren vielen. Het tracé van deze omwalling liep dwars door het huidige centrum en werd in de middeleeuwen tot in de fundering uitgebroken. Het enige overblijfsel van deze omwalling is de torenbasis onder het Vrijthof.
In de 12e eeuw was de tweede Romeinse omwalling in verval geraakt en was de stad niet langer beschermd tegen invallen van rondtrekkende legers. Na de plunderingen en daaropvolgende stadsbranden van 1180 en 1213 werd besloten een nieuwe omwalling te bouwen. De bouw van de werken werd aangevat rond 1240 en verliep in verschillende fases.
In een eerste fase werd de handelskern ten westen van de kloosterkerk versterkt. Aan de oost- en zuidzijde van deze kern werd de tweede Romeinse omwalling hersteld. Aan de west- en noordzijde werd een nieuwe stadsmuur gebouwd zodat de handelskern volledig omsloten werd. In een tweede fase werd ten oosten van de kloosterkerk een stadsmuur opgetrokken zodat ook de bewoners van de oostelijke delen van de stad beschermd werden. Ter hoogte van de Leopoldwal werd deze stadsmuur gebouwd op de funderingen van de eerste Romeinse omwalling. In een derde fase werd aan de zuidzijde een verdedigingsmuur opgetrokken langs de Jeker zodat de omwalling werd vervolledigd. Omstreeks 1290 was de middeleeuwse omwalling voltooid en werden de delen van de tweede Romeinse omwalling die door het centrum liepen afgebroken. De middeleeuwse omwalling had een lengte van zo'n 2700 m en de ommuurde oppervlakte bedroeg 0,54 km².
Nadat de stadswal was voltooid, lag het leerlooierskwartier aan de overzijde van de Jeker als enige stadswijk niet binnen de muren. Om hun buurt te beschermen kregen de bewoners de toestemming om een aarden wal op te werpen. Pas aan het begin van de 16e eeuw werd de omwalling uitgebreid zodat ook het leerlooierskwartier binnen de stadsmuren kwam te liggen.
De middeleeuwse omwalling telde zes poorten waarvan enkel de Moerenpoort (of Visépoort) bewaard is gebleven. De overige stadspoorten, de Hemelingenpoort (of Hasseltsepoort), de Kruispoort (of Sint-Truiderpoort), de Steenderpoort (of Koninksempoort), de Luikerpoort en de Trichterpoort (of Maastrichterpoort) werden afgebroken in de 19e eeuw. Daarnaast telde de middeleeuwse muur ook verschillende versterkte torens waarvan er nu nog zes bestaan; de Smeetoren, de Cremertoren, de Schaetzentoren, de Poeiertoren, de Velinxtoren en de Lakenmakerstoren.
Overige bezienswaardigheden.
Het centrale plein van Tongeren wordt gevormd door de Grote Markt en het Stadhuisplein. In het midden van de Grote Markt bevindt zich het standbeeld van Ambiorix. Dit standbeeld van de hand van Jules Bertin werd in 1866 ingehuldigd door koning Leopold II en zijn echtgenote koningin Marie Henriëtte. Op de plaats van het standbeeld stond voorheen het perroen dat verhuisde naar Plein, een plein aan de zuidzijde van de Grote Markt. Het Stadhuisplein wordt aan de oostzijde geflankeerd door de toren van de Onze-Lieve-Vrouwebasiliek. Aan de zuidzijde van dit plein bevindt zich het stadhuis van Tongeren dat werd opgetrokken in 1737. Tijdens de Tweede Wereldoorlog werd de huizenrij die tussen de Grote Markt en het Stadhuisplein stond, gebombardeerd waardoor sindsdien beide pleinen een geheel vormen.
Het "Munthuis" is een herenhuis opgetrokken in een laatgotische renaissancestijl. De oudste gedeelten van dit gebouw gaan terug tot 1475. Hoewel de naam anders doet vermoeden, werden in dit gebouw geen munten geslagen. Dat gebeurde in een gebouw aan de overzijde van de straat.
De enige overgebleven vakwerkhuizen zijn "Huis Dommershausen" uit de 15e eeuw, gelegen aan de Maastrichterstraat, en het "Spaans Huis" uit de 17e eeuw, gelegen aan de Muntstraat.
Binnen de stadsmuren bevinden zich twee "Biessenhuysen", dit waren refuge- en rentmeestershuizen die verbonden waren met Alden Biesen, een vroegere landcommanderij van de Duitse Orde. Het Biessenhuys aan de Hemelingenstraat werd gebruikt van de 14e eeuw tot 1661. Vanaf 1661 huisde het Biessenhuys in een gebouw aan de Moerenstraat. Na de Franse Revolutie werd het Biessenhuys openbaar verkocht.
De gevangenis van Tongeren was in 1844 de eerste celgevangenis in België. Tot 2005 fungeerde het gebouw als penitentiaire inrichting. Na de sluiting van de gevangenis werd het gebouw gebruikt voor verschillende doeleinden; het gebouw deed dienst als museum en werd gebruikt voor culturele evenementen. Vanaf 2009 doet het gebouw dienst als jeugdgevangenis.
Theater en muziek.
Het cultureel centrum De Velinx werd op 28 mei 1994 geopend en huisvest naast de bibliotheek en de cultuurdienst van de stad Tongeren ook een schouwburg. De Velinx beschikt over een polyvalente zaal die aangepast kan worden naargelang het aantal toeschouwers. De zaal heeft een capaciteit van 594 zitplaatsen. Een andere locatie waar men terechtkan voor allerhande voorstellingen is de schouwburg van de Koninklijke Muziekmaatschappij Casino. Deze culturele vereniging, waarvan de geschiedenis teruggaat tot 1750, beschikt over een authentieke schouwburg die dateert uit 1846 en rond 1920 versierd werd met art-nouveau- en art-deco-elementen. De schouwburg Casino biedt plaats aan zo'n 500 toeschouwers.
Het jaarlijkse muziekevenement Festival van Vlaanderen bestaat sinds 1972 en vindt zijn oorsprong in de Basilicaconcerten die sinds 1958 plaatsvonden in Tongeren. Tot 2012 was het Limburgse luik van het Festival van Vlaanderen gekend onder de naam Basilica Festival van Vlaanderen. Sinds 2012 heet het festival B-Classic en werd het aanbod aan activiteiten uitgebreid. Het festival organiseert het ganse jaar door culturele evenementen op verschillende locaties in en rond Tongeren.
Evenementen.
De Kroningsfeesten zijn het grootste evenement dat in Tongeren plaatsheeft. De zevenjaarlijkse feesten gaan terug tot de 14e eeuw en werden door de Fransen verboden in 1790. Honderd jaar later, in 1890, blies Mgr. Doutreloux de feesten nieuw leven in. Tijdens de feesten trekken verschillende ommegangen door de stad en worden op de Grote Markt avondspelen gebracht. De 18e editie van de Kroningsfeesten vond plaats in juli 2016. Deze editie telde meer dan 3000 deelnemers en trok meer dan 350.000 bezoekers verspreid over vier dagen. De eerstvolgende Kroningsfeesten zullen plaatsvinden in 2023.
Doorheen het jaar staan er in de gemeente Tongeren verschillende kermissen. Het merendeel van deze kermissen zijn dorps- en wijkkermissen, vaak duren deze kermissen één weekend en staan er slechts enkele kermiskramen. De grootste kermis is de septemberfoor en start het eerste weekend na het feest van Maria-Geboorte op 8 september. De septemberkermis duurt een week en telt meer dan 100 attracties.
Daarnaast zijn er nog tal van andere evenementen zoals de Ambiorixfeesten, de bierfeesten, carnaval, het straattheaterfestival...
Parken en recreatiegebieden.
In Tongeren bevinden zich enkele parken en recreatiegebieden. Het grootste stadspark is De Motten in de gelijknamige wijk ten zuiden van het stadscentrum. In 1958 werd begonnen met de uitbouw van dit stadspark, voorheen was dit een moerassig gebied nabij de oevers van de Jeker. De Motten is onderverdeeld in een gebied bestemd voor recreatie en een gebied bestemd voor sportieve activiteiten. Het recreatieve gedeelte omvat onder andere het CC De Velinx met aangrenzend de kleine visvijver, een grote vis- en roeivijver, een dierenpark, een verkeerspark, een speeltuin en een minigolfbaan. Het gedeelte voor sportieve activiteiten bestaat uit een atletiekbaan met faciliteiten voor verschillende atletiekdisciplines en een Finse piste. Daarnaast bevinden er zich ook nog een skatepark, tennis- en basketbalvelden.
Langs de restanten van de middeleeuwse stadsmuur zijn op verschillende plaatsen wandelzones aangelegd. Ter hoogte van de Elfde Novemberwal en de Leopoldwal loopt er een wandelpad zowel op als langs de omwalling. Dit pad loopt via de Moerenpoort, het Sint-Catharinabegijnhof en de gevangenis van Tongeren door tot aan het stadspark De Motten.
In de onmiddellijke omgeving van het stadscentrum bevinden zich ook enkele natuurgebieden zoals het "Pliniuspark" op de terreinen van het voormalige attractiepark Land van Ooit, het kunstmatige bos van Beukenberg op de uitlopers van een Romeins aquaduct en de spoorwegzate van de voormalige fruitspoorlijn.
Het grootste natuurgebied in Tongeren is het landschapspark van de Oostelijke Jeker. Dit gebied wordt beheerd door Natuurpunt en heeft een oppervlakte van 200 ha. Het landschapspark is onderverdeeld in vier reservaten. De Kevie ligt centraal en wordt ook gebruikt om het ganse gebied aan te duiden. De overige reservaten zijn de Beemden, het Hardel en de Meersen.
Economie.
Per 1 januari 2016 telde de gemeente Tongeren 2388 belastingplichtige ondernemingen die vooral werkzaam zijn in de dienstensector zoals winkels, horeca, zakelijke dienstverleners en publieke instellingen zoals scholen en overheidsinstellingen. Daarnaast vormt toerisme een belangrijke bron van inkomsten voor de Tongerse economie.
Bedrijvigheid.
Vanaf de jaren 1970 werd begonnen met de uitbouw van industriegebieden voor voornamelijk kleine en middelgrote ondernemingen. Tegenwoordig telt Tongeren drie bedrijventerreinen die werk verschaffen aan meer dan 2500 mensen;
Winkels en markten.
Het grootste deel van de winkels in de binnenstad is gevestigd langs de as Sint-Truiderstraat-Grote Markt-Maastrichterstraat. Dankzij de erkenning van Tongeren als toeristisch centrum mogen de winkels bovendien een aantal zondagen per jaar open zijn en kan elke eerste zondag van de maand een koopzondag gehouden worden.
Tongeren telt twee wekelijkse markten. De wekelijkse buurtmarkt gaat door op donderdag van 8u tot 13u op en rond de Grote Markt. De andere wekelijkse markt is de antiek- en brocantemarkt op zondag van 7u tot 13u. Deze markt vindt al meer dan dertig jaar plaats en is uitgegroeid tot de grootste antiek- en brocantemarkt van de Benelux. Naast de twee wekelijkse markten worden ook drie jaarlijkse markten gehouden; op de vooravond van Hemelvaartsdag wordt tussen 18u en 22u een avondmarkt gehouden, elke tweede zondag van augustus wordt van 10u tot 18u een boekenmarkt gehouden in het begijnhof en tijdens de septemberkermis wordt op donderdag een braderie georganiseerd.
Toerisme.
Het toerisme wint aan belang in Tongeren. In de periode tussen 2007 en 2015 is het aantal overnachtingen toegenomen met 34%. In 2015 lag het aantal overnachtingen op 41.649. In 2012 bedroeg de gemiddelde verblijfsduur 1,7 nachten. Dit cijfer toont aan dat Tongeren het vooral van dagtoerisme of korte verblijven moet hebben.
De stad kent in hoofdzaak twee soorten toerisme; enerzijds is er cultuurtoerisme, anderzijds is er plattelandstoerisme. Het Gallo-Romeins museum en de antiekmarkt zijn de belangrijkste trekpleisters, samen trekken beide attracties jaarlijks meer dan 500.000 bezoekers. Door het toenemend succes van het plattelandstoerisme verkennen meer toeristen al wandelend of fietsend het Haspengouwse landschap.
Werk en inkomen.
De inwoners van Tongeren werken vooral in de handel, de zakelijke dienstverlening, bij overheidsinstellingen, in het onderwijs en in de gezondheids- en welzijnszorg. De overige inwoners werken in sectoren zoals de bouwnijverheid, horeca en transport. In 2014 bood de gemeente 13.406 arbeidsplaatsen en had een potentiële beroepsbevolking van 18.381 personen. De jobratio bedroeg bijgevolg 72,9%. De werkzaamheidsgraad van de Tongerse bevolking bedroeg in datzelfde jaar 69,8%. Van de mannelijke bevolking was 73,9% werkzaam, bij de vrouwelijke bevolking was 65,6% werkzaam. In 2013 was 9% van de totale beroepsbevolking werkloos. Bij jongeren (-25) liep de werkloosheidsgraad op tot 21,2% tegenover 16,9% in Vlaanderen.
Het gemiddeld besteedbaar inkomen per huishouden bedroeg in 2013 €29.779, dit bedrag ligt bijna €2500 onder het Vlaams gemiddelde van €32.275. Het gemiddeld besteedbaar inkomen per persoon met 52 weken inkomen bedroeg €17.475, het Vlaams gemiddelde bedroeg hier €18.163.
Verkeer en vervoer.
Wegen.
Als garnizoensstad ten tijde van het Romeinse Rijk was het belangrijk dat Tongeren vlot bereikbaar was. Enerzijds om de troepen snel te kunnen verplaatsen, anderzijds om de troepen aan de Rijn makkelijk te kunnen bevoorraden. De tracés van de oude Romeinse wegen zijn nog steeds zichtbaar in het landschap rondom de stad.
De belangrijkste heirbaan die Tongeren aandeed was de Via Belgica. Deze oost-westverbinding verbond Boulogne-sur-Mer met Keulen via Bavay. Het tracé van deze heirbaan loopt tussen Moxhe nabij Hannuit en Tongeren samen met de N69, tussen Tongeren en Maastricht loopt het tracé parallel met de N79.
Parallel met de Via Belgica liep de heirbaan Tongeren-Bonen. Het tracé van deze heirbaan loopt ten westen van Tongeren samen met de N79 richting Sint-Truiden. Ter hoogte van Bommershoven wordt het tracé een veldweg die parallel loopt met de N79 en de N3 tot in Hakendover nabij Tienen.
De noord-zuidverbindingen die Tongeren aandeden waren van minder groot belang. Het gaat om de heirbaan Tongeren-Duurstede en de heirbaan Tongeren-Herstal. Van de heirbaan Tongeren-Duurstede is alleen geweten dat deze weg de Demer overstak nabij Bilzen en dat tussen Tongeren en Bilzen deze heirbaan parallel loopt met de N730. De heirbaan tussen Tongeren en Herstal loopt tot vlak na de taalgrens samen met de N20 richting Luik. Ter hoogte van Paifve splitst de weg zich af richting Herstal.
De ringweg R72 vormt een volledige lus rond het stadscentrum, het stadspark De Motten en een deel van de woonwijk tussen de Jeker en de Oude Jeker. De R72 heeft een totale lengte van 3,7 km en sluit aan op de volgende gewestwegen:
De andere gewestwegen die over het grondgebied van de gemeente lopen, zijn:
Tongeren is vanuit het noorden en oosten bereikbaar via de A13-E313 Antwerpen-Luik. Ten zuiden van de gemeente Tongeren, net over de taalgrens, loopt de A3-E40 Brussel-Luik.
Openbaar vervoer.
Het station van Tongeren ligt langs spoorlijn 34 die Antwerpen met Luik verbindt en spoorlijn 24 die de haven van Antwerpen verbindt met het Ruhrgebied. Vanuit Tongeren zijn er rechtstreekse verbindingen met Antwerpen-Centraal, Brussel-Centraal, Brussel-Noord, Brussel-Zuid, Gent-Sint-Pieters, Hasselt, Leuven en Luik-Guillemins.
Het station van Tongeren werd geopend op 11 november 1863. Het huidige station vervangt een vroeger stationsgebouw dat gebombardeerd werd in 1940. Voorheen deed het station ook dienst als eindhalte van spoorlijn 23 die Drieslinter met Tongeren verbond. Deze spoorlijn werd ook wel de fruitspoorlijn genoemd omdat over de lijn voornamelijk fruit werd vervoerd naar de diverse stroopfabrieken die gelegen waren in de buurt van de stations. Het gedeelte tussen Tongeren en Ordingen werd in 1968 definitief gesloten. Op het grondgebied van de gemeente Tongeren bevinden zich eveneens de voormalige haltes station 's Herenelderen, station Nerem, station Nerem-Vreren en station Piringen.
Vanaf 1897 werden in en rond Tongeren vier stoomtramlijnen aangelegd. Drie tramlijnen werden uitgebaat door de NMVB-afdeling Limburg, een vierde tramlijn werd uitgebaat door de NMVB-afdeling Luik. De economisch belangrijke tramverbinding naar de Luikse agglomeratie werd op 14 augustus 1932 geëlektrificeerd. Deze tramlijn werd op 23 december 1961 als de laatste buurtspoorlijn op het grondgebied van de provincies Limburg en Luik opgeheven.
Tongeren is bereikbaar via twaalf streeklijnen die geëxploiteerd worden door de Vlaamse Vervoermaatschappij De Lijn, aangevuld met één buslijn geëxploiteerd door de TEC. Verder zijn er nog vier stadslijnen en twee belbussen.
Onderwijs, welzijn en sport.
Onderwijs.
In Tongeren bevinden zich ongeveer dertig instellingen die onderwijs aanbieden op verschillende niveaus waaronder het klassieke kleuter-, basis- en secundair onderwijs. Daarnaast zijn er ook onderwijsinstellingen waar men kunst-, volwassenen- en bijzonder onderwijs kan volgen.
In totaal telt de gemeente negentien scholen voor basisonderwijs waaronder twee scholen voor buitengewoon onderwijs en één Freinetschool. Secundair onderwijs kan gevolgd worden aan zeven scholen waarvan twee scholen buitengewoon secundair onderwijs aanbieden. Deze scholen zijn verdeeld over de verschillende Vlaamse onderwijsnetten; sommige scholen behoren tot het officieel gesubsidieerd onderwijs, andere scholen behoren tot het gemeenschapsonderwijs of het vrij gesubsidieerd onderwijs.
Volwassenen die extra scholing wensen kunnen terecht bij een van de lokale centra voor volwassenenonderwijs. Meestal is dit avond- of weekendonderwijs. Werkzoekenden kunnen zich bijscholen of omscholen aan het plaatselijke competentiecentrum van de Vlaamse Dienst voor Arbeidsbemiddeling en Beroepsopleiding. Verder kan er ook kunstonderwijs gevolgd worden aan de muziek- en tekenacademie.
De rol van Tongeren als regionaal onderwijscentrum voor Zuidoost-Limburg blijkt duidelijk uit de verhouding tussen de schoolpopulatie en het aantal inwoners van de gemeente tussen de tweeënhalf en achttien jaar. In 2016 telden de Tongerse scholen 6167 leerlingen terwijl het aantal inwoners tussen de tweeënhalf en achttien jaar 4572 bedroeg. De verhouding tussen beiden groepen bedraagt 135%. Dit percentage ligt opmerkelijk hoger dan in de omliggende Vlaamse gemeenten; 117% in Bilzen, 103% in Borgloon, 92% in Riemst, 87% in Kortessem, 80% in Hoeselt en 62% in Heers.
Gezondheidszorg.
Het AZ Vesalius is een middelgroot ziekenhuis en een van de grootste werkgevers in Zuid-Limburg. Het ziekenhuis is gevestigd op twee campussen: in Tongeren en Bilzen. De eerstesteenlegging van het huidige ziekenhuisgebouw vond plaats op 24 september 1976 en op 13 juni 1981 werd het toenmalige Sint-Jacobusziekenhuis ingewijd. Voorheen bevond het ziekenhuis zich in de gebouwen van het voormalige Sint-Jacobsgasthuis.
Op 1 december 1991 werd een fusieakkoord afgesloten tussen drie plaatselijke ziekenhuizen zodat het AZ Vesalius ontstond. Het Sint-Jacobusziekenhuis in Tongeren werd als hoofdlocatie gekozen en tussen 1992 en 1998 werd het ziekenhuis grondig uitgebreid. Het Sint-Martinusziekenhuis te Bilzen werd omgevormd tot een polikliniek en de Onze-Lieve-Vrouwekliniek in Tongeren werd op 17 mei 1999 gesloten en later gesloopt. Tegenwoordig beschikt het AZ Vesalius over 326 bedden verdeeld over verschillende afdelingen en verschaft het ziekenhuis werk aan meer dan 800 personeelsleden en 130 artsen.
Sport.
Hoewel Tongeren slechts een kleine provinciestad is, kent de gemeente verschillende sportverenigingen in diverse sporten. Wat betreft zaalsporten kent Tongeren enkele clubs die op nationaal niveau kunnen meedraaien. Zo behoort Handbal Tongeren tot de nationale top van het handbal. Het herenteam komt zowel uit in de eerste nationale als in de BENE-League Handball. In het volleybal spelen de dames van Datovoc Tongeren in de Liga A, de hoogste competitie in het Belgische vrouwenvolleybal. Beide clubs hebben meermaals titels en bekers van België in de wacht gesleept. Ook is er een Tongerse rugbyclub genaamd RC Ambiorix.
De best vertegenwoordigde sport in de gemeente Tongeren is voetbal. Zowat elke deelgemeente heeft een voetbalclub. De volgende clubs komen uit in de nationale en provinciale reeksen van het mannen- en vrouwenvoetbal; Eendracht Henis, FC Heur-Tongeren, Tongeren DV, Union FC Rutten, Valencia VC Piringen, VC Jekervallei Sluizen en Victoria VV 's Herenelderen. Daarnaast zijn er twee clubs die uitkomen in de nationale reeksen van het zaalvoetbal; ZVC Onbetong Tongeren en ZVC United Tongeren.
De sportinfrastructuur in Tongeren ligt verspreid over de gemeente. De Eburons Dome in het oosten van de gemeente is voorzien van een sporthal, fitnessruimte, voetbalterreinen en een binnenzwembad. Ten zuiden van het stadscentrum bevindt zich het sportpark De Motten dat naast enkele tennis- en basketbalvelden ook beschikt over een atletiekstadion. De Motten is de thuisbasis van Atletiekclub De Demer en vormt de uitvalsbasis van de Tungri-Run, een stratenloop die jaarlijks op 1 mei gehouden wordt. De Jekerhippodroom nabij Offelken is een van de weinige locaties in België waar nog steeds drafrennen gehouden worden. Daarnaast zijn er nog verschillende sportaccommodaties die beheerd worden door particulieren.
Politiek en bestuur.
Structuur.
Tongeren is de hoofdplaats van een bestuurlijk arrondissement en zetelplaats van een afdeling van het gerechtelijk arrondissement Limburg.
Het bestuurlijk arrondissement Tongeren omvat 13 gemeenten met tezamen een totale oppervlakte van 631,56 km² en telde op 1 januari 2016 201.414 inwoners.
De Tongerse afdeling van het Limburgs parket omvat 23 gemeenten. Naast de gemeenten van het bestuurlijk arrondissement Tongeren behoren ook de gemeenten Bocholt, Bree, Dilsen-Stokkem, Kinrooi, Maaseik en Meeuwen-Gruitrode van het arrondissement Maaseik en de gemeenten As, Genk, Opglabbeek en Zutendaal van het arrondissement Hasselt tot deze afdeling.
In Tongeren zetelt ook een afdeling van de rechtbank van eerste aanleg van Limburg, van de arbeidsrechtbank van Antwerpen en van de ondernemingsrechtbank van Antwerpen. Het is echter opmerkelijk dat het Limburgse hof van assisen in Tongeren zetelt en niet in de provinciehoofdplaats Hasselt.
Tongeren ligt in het kieskanton Tongeren, het provinciedistrict Tongeren en het kiesarrondissement Hasselt-Tongeren-Maaseik (identiek aan de kieskring Limburg).
Het kieskanton Tongeren omvat enkel de gemeenten Herstappe en Tongeren. Het kieskanton is verder onderverdeeld in dertien stembureaus waarvan twaalf stembureaus in Tongeren liggen en één stembureau in Herstappe.
Stadsbestuur.
College van burgemeester en schepenen.
Het college van burgemeester en schepenen van Tongeren voor de periode 2019-2024 wordt gevormd door een coalitie tussen Tongeren.nu – een kartel tussen CD&amp;V en Open Vld – en Vooruit. Deze drie partijen bezitten samen 23 van de 31 zetels in de gemeenteraad. De overige acht zetels worden ingenomen door N-VA met vier zetels, Groen met twee zetels en Vlaams Belang met eveneens twee zetels. Het schepencollege van Tongeren telt één burgemeester en zeven schepenen.
Partnersteden.
Tongeren heeft samenwerkingsverbanden met meerdere steden. Er zijn jumelages met twee steden; Kalisz in Polen en Hsin Tien City in Taiwan. Daarnaast heeft Tongeren ter gelegenheid van zijn 2000-jarig bestaan in 1985 een kunstwerk geschonken aan tien steden die net als Tongeren een Romeins verleden hebben; Aarlen, Bavay, Doornik, Heerlen, Keulen, Maastricht, Metz, Nijmegen, Rome en Trier. Op cultureel vlak onderhoudt Tongeren goede banden met de naburige steden Maastricht en Luik. Zo is er een nauwe samenwerking tussen het Gallo-Romeins Museum, het Bonnefantenmuseum en het Museum van het Waalse Leven.
Wapen en vlag.
Na de fusie van Belgische gemeenten op 1 januari 1977 keurde de toenmalige Cultuurraad voor de Nederlandse Cultuurgemeenschap het decreet van 28 januari 1977 goed. Dit decreet hield in dat elke Vlaamse gemeente verplicht werd een historisch en heraldisch verantwoord wapenschild en vlag in te voeren. Van het Tongerse wapenschild bestaan er twee varianten, de ene versie wordt getopt door een kroon en een zwaan, de andere versie wordt niet getopt. Het wapenschild toont een verhoogde dwarsbalk in or die wordt getopt door vier aaneengesloten vairklokjes tegen een achtergrond in argent. Onder de dwarsbalk bevinden zich vijf aaneengesloten vairklokjes geplaatst in een rij van drie en een rij van twee tegen eveneens een achtergrond in argent. Het schild wordt getopt door een kroon met drie fleurons gescheiden door drie parels. Op de kroon rust een zwaan van natuurlijke kleur met een gouden kroon om de hals. In het wapen van de provincie Limburg komt deze zwaan terug als schildhouder en staat ze symbool voor de stad Tongeren. De vlag van Tongeren bestaat uit twee banen van blauw en van wit, deze banen zijn van dezelfde breedte. In het kanton bevindt zich een witte zwemmende zwaan met een gele kroon om de hals.

</doc>
<doc id="18842" url="https://nl.wikipedia.org/wiki?curid=18842" title="Brandstof">
Brandstof

Een brandstof is een stoffelijke energiedrager: een stof of materiaal die chemische energie bevat. Bij verbranding vinden achtereenvolgens ontleding en oxidatie van de brandstof plaats, waarbij de aanwezige chemische energie wordt omgezet in de energievormen warmte, licht, en kinetische energie.
Organische brandstoffen.
Veel brandstoffen zijn van organische aard, ze bevatten koolstof. Geologische, in de aardkorst aanwezige organische brandstoffen zijn, onder hoge druk en temperatuur, gedurende miljoenen jaren in de aardkorst gevormd uit afgestorven organisch materiaal. Het gaat daarbij om diagenese van hetzij detritus (in zee) of van plantaardig materiaal (op land), waarbij de zogeheten fossiele brandstoffen werden gevormd. Voorbeelden zijn:
Daarnaast zijn er verschillende soorten organische brandstoffen van recentere, niet-geologische, plantaardige oorsprong, zogeheten biobrandstof: 
Zowel fossiele brandstoffen als biomassa leveren hun energie via verbranding, een exotherme chemische reactie, waarbij de brandstof (koolstof) met dizuurstof reageert, en waarbij er koolstofdioxide in de atmosfeer vrijkomt.
Anorganische brandstoffen.
Brandstoffen kunnen ook van anorganische aard zijn. Ook anorganische brandstoffen kunnen energie leveren door oxidatie.
Ook kunnen verschillende scheikundige verbindingen als brandstof gebruikt worden, door ze in een galvanische cel elektrische energie te laten produceren.
Kernbrandstoffen.
Een heel andere soort brandstoffen zijn de zogenaamde kernbrandstoffen, waarbij de energie niet wordt geleverd door een chemische reactie, maar door een kernreactie. Kernenergie heeft een energiedichtheid die miljoenen keren hoger is dan chemische energie. Enkele voorbeelden:

</doc>
<doc id="18843" url="https://nl.wikipedia.org/wiki?curid=18843" title="Lactose">
Lactose

Lactose, ((β-D-galactosepyranosyl)-D-glucopyranose) ook wel melksuiker genoemd, is een suiker die voorkomt in de melk van alle zoogdieren, koemelk bevat 4 tot 5 procent lactose. Lactose zit dus ook in de meeste zuivelproducten. Het komt niet voor in plantaardige producten. Zuivere lactose vormt grote, harde kristallen die moeilijk oplosbaar zijn. Lactose wordt daarom ook wel "zandsuiker" genoemd.
Lactose is een "disacharide" van galactose en glucose. Het is minder zoet dan suikers zoals sacharose (kristalsuiker / rietsuiker / bietsuiker) en glucose (druivensuiker).
 "Lactose en zijn afgeleide producten"
Het lac-operon is een operon dat voor de regulatie van de afbraak van lactose zorgt en voorkomt in onder andere de bacterie "Escherichia coli".
Lactose-intolerantie.
In de spijsvertering wordt lactose door het enzym lactase afgebroken tot de monosachariden (galactose en glucose) waaruit het is opgebouwd. Bij sommige mensen lukt dit afbreken echter niet goed door een gebrek aan dit enzym. Zij zijn daardoor overgevoelig voor lactose, een aandoening die "lactose-intolerantie" wordt genoemd. Dit houdt in dat ze geen grote hoeveelheden lactose kunnen verteren. Als iemand met deze aandoening een glas melk drinkt, kan onder andere misselijkheid optreden.
Lactose-intolerantie is zeker geen zeldzame aandoening. Ruim 2/3 van de wereld is lactose intolerant. Bijna alle mensen met een Afrikaanse of Aziatische achtergrond en de helft van Zuid-Europeanen zijn lactose-intolerant. Noord-Europeanen zijn echter bijna nooit lactose-intolerant. De Ieren zijn letterlijk nooit lactose-intolerant. In Europa en Noord-Amerika wordt in bijna alle gerechten gebruikgemaakt van melkproducten. Behandeling kan alleen door niet te veel lactose binnen te krijgen of kort van tevoren lactase-enzymen in te nemen.

</doc>
<doc id="18844" url="https://nl.wikipedia.org/wiki?curid=18844" title="Rm (Unix)">
Rm (Unix)

Onder het Unix-besturingssysteem en alle varianten erop is rm (remove) het commando om één of meer bestanden te verwijderen van een bestandssysteem.
Net als onder vele andere besturingssystemen wil verwijderen niet zeggen dat het bestand ook fysiek van de schijf verwijderd wordt. Alleen de verwijzing naar het bestand wordt verwijderd. Voor de gebruiker lijkt het dan wel alsof het bestand echt helemaal weg is, maar speciale programma's kunnen het met enig geluk soms toch nog opvissen, doordat de data feitelijk niet gewist wordt maar slechts de locatie op het opslagmedium weer als 'vrij' of 'overschrijfbaar' wordt aangemerkt. Er zijn dus nog kansen voor "data recovery". Dit gegeven heeft onder meer implicaties voor de omgang met 'gevoelige' gegevens, hetgeen nog weleens over het hoofd wordt gezien bij het vervangen en eventueel hergebruiken van oude opslagmedia zoals vaste schijven
Enkele parameters.
Als belangrijkste parameter moet aan de opdracht codice_1 uiteraard een specificatie worden meegegeven van het bestand (of de bestanden) die men wil verwijderen. Hierbij kunnen de gebruikelijke jokertekens worden toegepast om eenvoudig een groep bestanden te specificeren met namen die een bepaalde mate van overeenkomstigheid vertonen. Zo verwijdert codice_2 alle bestanden waarvan de naam met 'brief' begint.
Daarnaast kunnen één of meer opties worden meegegeven om de exacte werkwijze te beïnvloeden. De beschikbare opties en hun functie zijn niet voor alle unices gelijk (wees dus voorzichtig), maar enkele gebruikelijke zijn deze:
Wanneer meer opties gewenst zijn kunnen deze gezamenlijk opgegeven worden achter één voorvoegselteken codice_6 (Engels: "option prefix"). Zo zal bijvoorbeeld codice_7 vanaf de actieve werkdirectory alle bestanden (codice_8) en subdirectory's (codice_3) wissen "zonder" verdere waarschuwingen of foutmeldingen (codice_4).
Onbedachtzaam met rm omgaan kan ernstige gevolgen hebben, zoals het niet meer kunnen terugkrijgen van de bestanden of, indien men als rootgebruiker werkt, het onklaar maken van het hele systeem.

</doc>
<doc id="18845" url="https://nl.wikipedia.org/wiki?curid=18845" title="Melksuiker">
Melksuiker



</doc>
<doc id="18846" url="https://nl.wikipedia.org/wiki?curid=18846" title="Alfred Wegener">
Alfred Wegener

Alfred Lothar Wegener (Berlijn, 1 november 1880 – Groenland, ca. 16 november 1930) was een Duits meteoroloog en aardwetenschapper. Hij is vooral bekend door zijn theorie van de verschuiving der continenten.
Biografie.
Alfred Wegener was de jongste van vijf kinderen. Zijn vader Richard Wegener was theoloog en leraar Oude Talen aan het Gymnasium "zum Grauen Kloster" in Berlijn. Zijn moeder heette Anna Schwarz. De liefde voor de natuur kregen de kinderen Wegener met de paplepel ingegoten. In 1886 verwierf zijn vader het gebouw van de oude glasfabriek Zechliner Hütte bij Rheinsberg. Dit werd eerst het vakantiehuis maar later verhuisde de familie er voorgoed naartoe. Alfred behaalde als beste van de klas zijn eindexamen Gymnasium en van 1900- 1904 studeerde hij natuurkunde, meteorologie en astronomie in Berlijn, Heidelberg en Innsbruck. Van 1902 tot 1903 was hij assistent aan de volkssterrenwacht "Urania" in Berlijn. Zijn proefschrift ging ook over astronomie, maar daarna verschoof zijn aandacht naar de meteorologie en de natuurkunde. Hij vond dat hij bij astronomie te veel aan een plaats gebonden was en verwachtte ook niet veel vooruitgang in dat vak.
In 1905 werd Wegener assistent aan het Aeronautische Observatorium Lindenberg/Beeskow bij Berlijn. Hij werkte daar met zijn oudere broer Kurt samen, die grotendeels dezelfde belangstelling had voor het weer en de verkenning van de poolstreken. De beide broers behaalden een nieuw record in de luchtballonvaart, door van 5 april tot 7 april 1906 meer dan 52 uur in de lucht te blijven. In datzelfde jaar nam Alfred deel aan de eerste van in totaal vier expedities naar Groenland onder leiding van de Deen L. Mylius-Erichsen. Wegener bouwde er het eerste meteorologische station op vaste bodem bij Danmarkshavn.
Bij zijn thuiskomst werd hij privaatdocent in de meteorologie, praktische astronomie en kosmische fysica aan de universiteit van Marburg aan de Lahn. Hij behield deze positie tot het uitbreken van de Eerste Wereldoorlog. 
In 1909-1910 werkte hij aan zijn boek over de "Thermodynamica van de Atmosfeer". In dat boek stelt hij voor het eerst het denkbeeld van de continentverschuiving voor.
In deze tijd ontmoette hij zijn toekomstige vrouw Else, de dochter van de meteoroloog Vladimir Köppen. Zij werd in 1913 zijn vrouw en vergezelde hem op zijn tweede Groenlandexpeditie. Wegener deed in de oorlog dienst aan het front, maar werd er al vrij snel verwond en ingedeeld bij de weerdienst van het leger. Dit gaf hem de gelegenheid in 1915 aan zijn boek "Die Entstehung der Kontinente und Ozeane" te werken, waarin hij het idee van de continentverschuiving verder ontwikkelde. Na de oorlog was hij in Hamburg meteoroloog bij de Duitse Zeewacht.
Van 1919 tot 1924 werkte hij aan zijn boek over paleoklimatologie: "Die Klimate der geologischen Vorzeit". In 1924 verhuisde hij naar Graz in Oostenrijk, waar hem een leerstoel in Meteorologie en Geofysica gegeven werd. In 1929 ondernam hij een derde reis naar Groenland, vooral ter voorbereiding van de expeditie van een jaar later. 
Tijdens deze vierde expeditie kwam Wegener om het leven tijdens een poging een onderzoeksstation van levensmiddelen te voorzien. De doodsoorzaak was waarschijnlijk hartfalen en de datum van overlijden was vermoedelijk 16 november 1930. Pas op 12 mei van het volgende jaar werd zijn lichaam in het poolijs gevonden, waar het ter plekke werd begraven. Een ijzeren kruis van vijf meter hoogte, tegenwoordig bedekt door ijs en sneeuw, werd toen op zijn graf opgericht.
Wetenschappelijke bijdragen.
Continentale verschuiving.
De naam Alfred Wegener zal altijd verbonden blijven met het idee van continentverschuiving (Engels: "continental drift").
Hij was niet de eerste aan wie de overeenkomst in kustverloop van tegenoverliggende continenten, bijvoorbeeld Afrika en Zuid-Amerika, was opgevallen. De eerste die dit in 1570 was opgevallen was de Zuidelijke Nederlander, cartograaf en maker van de allereerste samengestelde wereldkaart Abraham Ortelius. (Wegener groepeerde de noordelijk continenten Europa en Noord-Amerika tot "Laurazië", de zuidelijke, Afrika en Z-Amerika gaf hij de naam "Gondwana"). Hij was wel de eerste die probeerde met geologische gegevens de overeenkomst verder te onderbouwen. Lange tijd werd zijn theorie door het merendeel van de geologen echter niet aanvaard. De reden daarvoor was dat hij geen geschikt mechanisme kon formuleren, waarmee dit soort gigantische veranderingen -verschuivingen van een heel continent over honderden of duizenden kilometers - kon verklaren. Hij dacht daarbij aan getijden- of centrifugale krachten en dat viel - terecht - niet in de smaak van de natuurkundigen.
In een groot deel van de geologische wereld werden daarom de overeenkomsten in aardlagen aan weerskanten van de oceanen als toeval terzijde gelegd en continentverschuiving werd lange tijd verguisd. Maar geologen als Alexander du Toit en Arthur Holmes hielden vast aan het idee van continentale drift. Zij vonden zelfs meer bewijzen (Du Toit) en een hypothetisch mechanisme dat het verschijnsel kon verklaren (Holmes). Ook zij werden desondanks niet erg serieus genomen.
Pas in de jaren 1970 is er een ommekeer gekomen, nadat onderzoek van de zeebodem aan weerskanten van de Mid-Atlantische Rug aanleiding gaf tot het ontstaan van de theorie van de platentektoniek. Ditmaal werd er wel een geschikt mechanisme voorgesteld, namelijk de convectiestromingen in de aardmantel.
Haarijs.
In 1918 publiceerde Wegener in het tijdschrift "Die Naturwissenschaften" zijn artikel "Haareis auf morschen Holz" over het fenomeen haarijs. Haarijs is een wolachtige ijsstructuur die onder bepaalde klimatologische omstandigheden op nat en dood loofhout ontstaat. Omdat dit ijs vaak een wisselende gelaagde structuur heeft, opperde Wegener dat de aanwezigheid van zwammen in het hout een rol in het fenomeen speelt. Op zich had hij daar gelijk in, maar hij heeft er geen nadere verklaring voor gegeven. Later onderzoek toonde aan dat het niet de zwammen zelf zijn die het water voor het ijs leveren, maar dat dit water ontstaat bij de afbraakprocessen waarmee de schimmels het hout verteren.
Wolken.
Naast zijn geofysisch werk heeft Wegener ook een bijdrage geleverd aan de meteorologie en vooral op het gebied van de fysica van de atmosfeer. Hij onderzocht het ontstaan van wolken en de samenstelling van de hogere luchtlagen.
Inslagkraters.
Hij onderzocht ook de meteorietinslag die in 1916 in Hessen plaatsvond. Hij schreef een verhandeling over het ontstaan van de inslagkraters op de Maan, waarin hij ook weer zijn tijd ver vooruit was door te veronderstellen dat zij alleen door inslagen ontstaan waren.
Groenlandse gletsjers.
Ten slotte heeft hij ook een grote bijdrage geleverd tot het in kaart brengen en het bestuderen van de gletsjers van Groenland.
Naamgeving.
Het "Alfred-Wegener-Institut für Polar- und Meeresforschung" in Bremerhaven, Duitsland, werd in 1980 opgericht. Ook de Wegener inslagkraters op Mars en de Maan, en de planetoïde 29227 Wegener zijn naar hem vernoemd.

</doc>
<doc id="18847" url="https://nl.wikipedia.org/wiki?curid=18847" title="Spokanië">
Spokanië

Spokanië is een fictief eilandenrijk in de Atlantische Oceaan oorspronkelijk bedacht door de taalkundige Rolandt Tweehuysen. Als kind verzon hij in 1960 de taal die in Spokanië gesproken wordt, het Spokaans, maar sindsdien hebben meer mensen op verschillende gebieden bijgedragen aan het concept Spokanië.
Het rijk kent een oppervlakte 43.220 km² en kende in 1992 zo'n 7.250.250 inwoners en een bevolkingsdichtheid van 168 per km². De hoofdstad van het rijk is Hirdo. De huidige minister president van Spokanie heet Vikter Oemâve-Mesâdul, van de LiZa partij.
"Ergynne" is de naam van de Spokanische staatsgodsdienst. Deze godsdienst is gebaseerd op vier principes, "marâts" genaamd:
De nationale munteenheid is de "Herco" (SPH) (100 toeftos). De nationale feestdag is op 23 oktober; dit wordt het "Kindis-tof" genoemd, wat "Koningsdag" betekent. Het volkslied van Spokanië heet "Šark pai Erget" (Land bij Erget).
Tweehuysen bedacht Spokanië als achtergrond en context voor een zelfverzonnen taal, het Spokaans. Hij is van mening dat een taal om succesvol te zijn een achtergrond moet hebben. Volgens hem is dit de reden dat het Esperanto nooit van de grond is gekomen; het is een taal zonder context.
De enige niet-fictieve spreker van het Spokaans is Tweehuysen zelf, al geeft hij zelf aan de taal niet vloeiend te beheersen.
Televisie.
Op 14 januari 1994 werd aan Spokanië, het Spokaans en Tweehuysen een complete aflevering gewijd van de socio-linguïstische tv-serie Mooie Woorden van de toenmalige omroep RVU. 

</doc>
<doc id="18852" url="https://nl.wikipedia.org/wiki?curid=18852" title="Salamander">
Salamander



</doc>
<doc id="18854" url="https://nl.wikipedia.org/wiki?curid=18854" title="Herfst">
Herfst

De herfst of het najaar is een van de vier seizoenen. In gematigde klimaatzones verliezen de meeste loofbomen en ook andere planten hun bladeren. 
In de herfst wordt het over het algemeen flink kouder dan in de zomer. Periodes met warmte kunnen desondanks ook in de herfst optreden, dit wordt dan nazomer genoemd.
Etymologie.
Het woord herfst is afgeleid van het Oudnederlandse "heruist" ([ɦɛrvɪst]), dat uiteindelijk uit het gereconstrueerde Proto-Germaanse "*harbusta" is ontstaan. Daarmee is het Engelse woord "harvest" ("oogst") een cognaat. De exacte oorspronkelijke betekenis van "*harbusta" is niet bekend, wel is dankzij cognaatvergelijkingen met verwante Indo-Europese talen duidelijk dat het verband houdt met "plukken, snijden en snoeien".
Astronomische herfst.
Het astronomisch bepaalde begin van de herfst is de herfstnachtevening rond 23 september op het noordelijk halfrond, en rond 20 maart op het zuidelijk halfrond. De zon gaat dan door het herfstpunt en de dag en de nacht zijn dan overal ter wereld nagenoeg even lang (dit verschijnsel heet de equinox). 
De herfst eindigt rond 22 december op het noordelijk halfrond, en rond 21 juni op het zuidelijk halfrond, met de winterzonnewende. 
Aanvangstijdstippen.
De aanvangstijdstippen van de astronomische herfst op het noordelijk halfrond tussen de jaren 2001 en 2030 zijn als volgt:
De aangegeven tijd is de Midden-Europese Zomertijd, die onder andere wordt gebruikt in Nederland en België. Op het zuidelijk halfrond begint op deze tijden de lente.
Het astronomisch begin van de herfst is het ijkpunt van de Franse republikeinse kalender.
Meteorologische herfst.
De meteorologische herfst begint eerder, op 1 september op het noordelijk halfrond en op 1 maart op het zuidelijk halfrond. Deze duurt dan tot en met respectievelijk 30 november en 31 mei.
Feesten.
Feestdagen die vallen tijdens de herfst zijn Mabon, Hervormingsdag, Allerzielen en Allerheiligen, Sint-Maarten, Sinterklaas en Halloween.
Varia.
"Herfst" wordt wel beschouwd als een van de moeilijkste rijmwoorden in de Nederlandse taal. Onder andere de dichter Drs. P heeft een poging gedaan met de zin: "De buren waren grimmig, zijn ouders diep gegriefd. En onder zijn collega's was hij ook al niet geliefd. De oude juffrouw Zomer, baas Voorjaar, meester Herfst. Ze riepen driewerf schande, juffrouw Zomer het driewerfst." Oorspronkelijk van Marcel Verreck, maar later geclaimd door Drs. P., en vaak toegeschreven aan Ivo de Wijs en Pieter Nieuwint is verder de dichtregel: "In de winter en de herfst, Zijn bejaarden op hun sterfst."

</doc>
<doc id="18855" url="https://nl.wikipedia.org/wiki?curid=18855" title="Wormsalamanders">
Wormsalamanders

Wormsalamanders (Gymnophiona) zijn een orde van amfibieën (Amphibia). Wormsalamanders worden vertegenwoordigd door 205 verschillende soorten en is hiermee de kleinste orde van amfibieën. In vergelijking met de andere twee orden, de kikkers en de salamanders is het ook de minst bekende groep van alle amfibieën.
Wormsalamanders zijn langwerpige, pootloze dieren die een cilindrisch lichaam hebben met een gladde huid die vaak duidelijke segmentachtige ringen heeft over het gehele lichaam. Opvallend is de dikke en stevige schedel die een andere bouw heeft dan de schedel van andere amfibieën. Een staart ontbreekt waardoor de uitscheidingsopening aan het einde van het lichaam is gepositioneerd. Wormsalamanders zijn de enige amfibieën die een geschubde huid hebben. De schubben zijn echter in de huid gelegen en hierdoor niet zichtbaar.
Wormsalamanders komen voor in delen van Noord- en Zuid-Amerika, Afrika en Azië. In Europa komen geen soorten voor. Lange tijd werd gedacht dat ze erg zeldzaam waren maar ze komen vaak algemeen voor. Vanwege de verborgen levenswijze worden ze echter zelden gezien.
Vrijwel alle soorten zijn bodembewoners die ondergronds leven, sommige soorten zijn waterbewoners. Wormsalamanders leven van kleine dieren zoals insecten en wormen. Belangrijke vijanden zijn slangen.
Naamgeving.
Wormsalamanders danken hun Nederlandstalige naam aan hun lange, dunne lichaam en het feit dat ze nog het meest op sommige groepen van salamanders lijken zoals de sirenen. De naam is enigszins misleidend want de wormsalamanders zijn niet direct verwant aan de salamanders maar worden binnen de amfibieën als een geheel eigen groep gezien. De orde werd voor het eerst wetenschappelijk beschreven door Johannes Peter Müller in 1832. Oorspronkelijk werd door hem de wetenschappelijke naam "Apoda" gebruikt.
De wetenschappelijke naam Gymnophiona is afgeleid van de Griekse woorden gymnos (naakt) en ophis (slang), vroeger werd gedacht dat de wormsalamanders een vorm van schubloze slangen waren. De verouderde naam Apoda betekent "zonder poten". De voorouders van de wormsalamanders hadden wel poten, maar deze zijn in de loop van de evolutie verdwenen.
Sommige wormsalamanders hebben verschillende Nederlandstalige namen die echter misleidend zijn, een voorbeeld is de soort "Typhlonectes natans". Deze wormsalamander staat bekend onder de namen Congo-aal, rubberaal, visaal en waterslang-vis.
Uiterlijke kenmerken.
Wormsalamanders verschillen sterk in kleur en lengte, maar hebben een vrij uniforme lichaamsbouw. Ze lijken uiterlijk sterk op grote regenwormen, het lichaam is langwerpig en relatief langgerekt en de huid is voorzien van vele ringvormige groeven.
De voor zover bekend kleinste soort is "Idiocranium russeli". Deze wormsalamander bereikt een lengte van negen centimeter. De grootste soort is "Caecilia thompsoni", die tot ongeveer 1,5 meter lang wordt. De grotere soorten bereiken een lichaamsgewicht tot ongeveer een kilo.
De verhouding tussen de lichaamslengte en de lichaamsomtrek kan eveneens aanzienlijk verschillen. Veel wormsalamanders hebben een lang en dun lichaam maar sommige soorten zijn juist relatief kort en dik. Deze verhouding kan gedurende de ontwikkeling van de wormsalamander veranderen, zoals een slanke soort die niet veel langer wordt maar wel veel dikker. Er zijn echter ook soorten die het gehele leven hun als juveniel vertoonde lichaamsverhouding behouden. Een van de slankste soorten is "Oscaecilia bassleri", die 160 keer zo lang wordt als breed.
Kop.
De kop van de wormsalamander is soms niet eenvoudig te onderscheiden van de achterzijde van het lichaam. De kop en het lichaamsuiteinde hebben namelijk ongeveer dezelfde vorm. Vaak is de kop wat dikker of heeft een afwijkende kleur. De bek van de wormsalamander bevat rijen kleine, scherpe tandjes waarmee prooidieren worden gegrepen. Wormsalamanders hebben niet alleen tanden in de bek, maar ook in het verhemelte. De wormsalamander kan zijn prooi niet vermalen met de tanden. De tanden zijn naar achteren gekromd en dienen slechts om de prooi te ankeren in de bek terwijl deze in één keer wordt doorgeslikt.
De ogen zijn sterk gereduceerd en nauwelijks zichtbaar. Sommige soorten zijn zelfs volledig blind omdat de ogen in de schedel zijn teruggetrokken of de schedel simpelweg geen oogkassen heeft daar deze zijn dichtgegroeid met botweefsel. Voorbeelden zijn soorten uit de geslachten "Gegeneophis" en "Herpele". Wormsalamanders hebben geen uitwendige trommelvliezen en ook inwendige gehoororganen zijn niet ontwikkeld. Ze kunnen wel trillingen waarnemen in de bodem, waarmee vijanden en prooien kunnen worden waargenomen. Wormsalamanders hebben net als andere amfibieën twee neusgaten waarmee geuren kunnen worden waargenomen.
Veel soorten hebben kleine tastorgaantjes die bestaan uit een kleine tentakelachtige structuur aan iedere zijde van de voorkant van de kop. Deze tastorgaantjes vervullen een belangrijke zintuiglijke functie die bij een gravende levenswijze handiger is dan een goed ontwikkeld gezichtsvermogen. Vergelijkbare tastorganen worden baarddraden genoemd en komen ook voor bij salamanders, sommige vissen en ook bij een aantal schildpadden. De tastorgaantjes van wormsalamanders zijn echter niet direct op de huid gepositioneerd, zoals alle vernoemde groepen voorkomt. Bij de wormsalamanders zijn de tastorganen in een holte geplaatst die tussen het oog en de snuitpunt is gepositioneerd. De tastzintuigen zijn uitstulpbaar, zo zijn ze beschermd tijdens het graven in de bodem. De tastorganen staan middels twee zenuwbanen in verbinding met een zeer geurgevoelig weefsel in de kop van de dieren, dit orgaan wordt wel het orgaan van Jacobson genoemd. Een dergelijke structuur komt ook voor bij veel hagedissen en slangen.
De beenderen van de schedel zijn relatief dik en bovendien ontbreken een aantal delen die bij andere amfibieën wel voorkomen. De schedel is hierdoor zeer stevig en massief. Als een wormsalamander zijn bek wil openen moet echter de gehele bovenzijde van de kop worden verheven want de onderkaak is niet beweeglijk ten opzichte van het lichaam. Wormsalamanders hebben in tegenstelling tot alle andere gewervelden niet één maar twee paar spieren om de onder- en bovenkaak samen te trekken. Deze unieke aanpassing dient waarschijnlijk niet om prooien te vermorzelen maar om de bek stevig gesloten te houden tijdens het graven met de kop. De schedel is zeer hard en is afgeplat; de kop wordt gebruikt om te graven.
Lichaam.
Wormsalamanders hebben een zonder uitzondering een langwerpig en pootloos, wormachtig lichaam. Geen enkele soort heeft sporen van poten, hoewel ontwikkelde poten bij de voorouders van de wormsalamanders wel voorkwamen. Zelfs inwendige restanten van de bekkengordel zijn geheel verdwenen. Bij veel andere pootloze dieren zoals slangen zijn deze nog wel te zien.
De meeste soorten hebben een donkerbruine- of grijze tot roze kleur. Enkele soorten hebben een afwijkende lichaamskleur zoals blauw of groen. De zwarte wormsalamander ("Ichthyophis monochrous") heeft een geheel zwarte kleur met een blauwige glans. Het lichaam is glad, slijmerig en is permanent vochtig.
Wormsalamanders zijn de enige amfibieën die schubben bezitten, althans verreweg de meeste soorten. De schubben zijn echter niet op de huid gelegen maar wat dieper in de huid, onder de slijmklieren. De huid voelt hierdoor glad en slijmerig aan maar wordt toch verstevigd door de schubben. Een voorbeeld van een ander dier die schubben heeft in de huid is de paling ("Anguilla anguilla"). De schubben van wormsalamanders bestaan uit kleine kalkplaatjes. De schubben zijn rond van vorm en zijn gelegen in zakjes in de huid.
Er zijn ook uitzonderingen zoals de soorten uit het Noord-Amerikaanse geslacht "Siphonops" en sommige soorten uit het geslacht "Gegeneophis" uit India. Deze laatsten hebben geen schubben of slechts op bepaalde plaatsen van het lichaam. Van de soort "Gegeneophis pareshi" is bekend dat schubben in het geheel ontbreken en ook van de zakjes waarin ze bij andere soorten gelegen zijn ontbreekt ieder spoor. Andere soorten uit deze groep hebben wel schubben maar deze ontbreken op bepaalde lichaamsringen of hebben en andere vorm of positie. Zo komen er bij deze soorten ovale schubben voor of schubben die in rijen zijn gelegen.
Het lichaam is voorzien van vele tientallen tot enkele honderden ringgroeven die het dier doen lijken op een regenworm. Deze ringgroeven worden wel de annuli genoemd en het precieze aantal ringen verschilt per familie en geslacht. Het aantal ringen komt overeen met het aantal lichaamswervels. Met name bij de langere soorten kan het aantal groeven oplopen tot meer dan 200. Het lichaam van wormsalamanders is inwendig niet gesegmenteerd zoals bij wormen het geval is, en is anatomisch vergelijkbaar met het lichaam van slangen. Op de verschillende segmenten zijn soms dwarsgroeven aanwezig, zodat het aantal ringen groter lijkt dan in werkelijkheid het geval is. Dergelijke 'schijngroeven' worden de pseudoannuli genoemd.
De geslachts- en uitscheidingsopening is aan de onderzijde van het lichaam gelegen en wordt de cloaca genoemd. De cloaca kan een ronde vorm hebben maar kan ook spleetvormig zijn; zowel vormen waarbij de langwerpige cloaca dwars op de lichaamsas is gelegen als in de lengte gepositioneerde vormen komen voor. De cloacaomgeving is bij veel wormsalamanders opvallend lichter gekleurd tot wit van kleur. Er is geen geslachtsonderscheid tussen de verschillende seksen. Mannetjes hebben een uitstulpbaar orgaan dat een rol speelt bij de copulatie. Dit orgaan is echter geen echt geslachtsorgaan maar is een uitgroeisel van de darmen.
Wormsalamanders bezitten in beginsel longen om te ademen maar ze hebben altijd maar één ontwikkelde long en dit is altijd de rechterlong. De linkerlong is bij de wormsalamanders gedegenereerd tot een kleine lob. Ook bij de slangen is slechts een long ontwikkeld en ook bij deze groep is dat de rechterlong. Deze vorm van convergente evolutie is een aanpassing op het langwerpige en langgerekte lichaam. Wormsalamanders zijn daarnaast in staat om zuurstof door hun huid en de slijmvliezen in de mondholte op te nemen.Van twee soorten is bekend dat longen ontbreken. Beide soorten behoren tot de waterbewonende wormsalamanders (Typhlonectidae) en bij dergelijke soorten zijn de longen in de loop der tijd weer verloren gegaan. Wormsalamanders hebben in het volwassen stadium nooit kieuwen. De twee waterbewonende soorten zijn voor hun ademhaling dan ook volledig afhankelijk van hun huid en slijmvliezen in de bek om zuurstof op te nemen.
Staart.
Een belangrijk verschil met de salamanders is de afwezigheid van een staart bij de meeste soorten. Door de gravende levenswijze is de staart verdwenen omdat deze geen functie meer had.
De positie van de cloaca, die de grens tussen het lichaam en de staart markeert is vanaf de bovenzijde niet zichtbaar. Het is wel te zien aan de onderzijde van het lichaam. Bij staartloze soorten is de cloaca achteraan het lichaam gepositioneerd. Soorten uit de familie Ichthyophiidae hebben wel een staart die echter zeer kort is. De soorten uit de familie waterbewonende wormsalamanders en de meeste andere groepen daarentegen hebben geen staart.
Wormsalamanders die een korte staart hebben kennen geen caudale autotomie; dit is het vermogen tot het afwerpen van de staart. Autotomie is wel bekend van een aantal salamanders en hagedissen.
Verspreiding en habitat.
Wormsalamanders komen voor tropische gebieden in Noord- en Zuid-Amerika, Afrika en Azië. In Europa en Australië komen geen soorten voor.
In de Amerika's komen de wormsalamanders voor van zuidelijk Noord-Amerika in zuidelijk Mexico tot zuidelijk Zuid-Amerika in noordelijk Argentinië.
In Afrika komen deze amfibieën maar op enkele plaatsen voor; het grootste deel van het verspreidingsgebied in Afrika bestaat uit een kuststrook langs de Golf van Guinee die loopt van Guinee tot Congo-Kinshasa. Het tweede deel is precies aan de andere kant van het continent gelegen en bestrijkt de kuststrook van westelijk Afrika, van Somalië via Kenia tot Tanzania. Daarnaast zijn er ook populaties bekend uit onder andere Ethiopië, Congo-Brazzaville en Congo-Kinshasa, deze zijn niet op de kaart aangegeven. Van een aantal Afrikaanse soorten is het precieze verspreidingsgebied niet geheel duidelijk. Zo komen er vermoedelijk ook wormsalamanders voor in Angola en is het verspreidingsgebied in Afrika mogelijk veel groter dan bekend.
In Azië komen de wormsalamanders alleen voor in het uiterste zuidoosten in de landen Bangladesh, Cambodja, India, Indonesië, Maleisië, Myanmar, Thailand en Vietnam, in de Filipijnen komen soorten voor in Palawan, Basilan en Mindanao.
De grootte van het verspreidingsgebied verschilt sterk per soort; "Boulengerula taitana" is alleen bekend van een enkele locatie in zuidelijk Kenia terwijl de geringde wormsalamander ("Siphonops annulatus") voorkomt in grote delen van Zuid-Amerika.
Vele soorten hebben slechts een klein verspreidingsgebied en dit maakt ze kwetsbaar voor veranderingen van het leefgebied. Over een groot aantal van dergelijke geïsoleerde soorten is ook weinig bekend. Wormsalamanders zijn in gebieden waar de omstandigheden gunstig zijn niet zeldzaam maar komen niet in grote aantallen voor.
Habitat.
Wormsalamanders komen voor in subtropische en tropische gebieden. Alle soorten leven zonder uitzondering in vochtige omgevingen omdat ze snel uitdrogen. Soorten uit het geslacht waterbewonende wormsalamanders ("Typhlonectes") leven volledig aquatisch, maar de meeste soorten leven ondergronds en worden zelden gezien. Wormsalamanders komen vaak voor in zanderige tot grinderige omgevingen, en worden vaak onder stenen en stukken hout aangetroffen. De meeste soorten leven in de bosgrond, of in de humusrijke strooisellaag, die bestaat uit afgevallen bladeren. Veel soorten worden op een diepte van enige tientallen centimeters aangetroffen. Van enkele soorten is bekend dat ze in mierennesten, termietenheuvels of in holle boomstronken leven. Sommige soorten leven in bergachtige streken, maar altijd op plaatsen waar dode bladeren en rottend hout aanwezig zijn.
Levenswijze.
Wormsalamanders lijken uiterlijk op regenwormen en worden er vaak mee verward. Net als regenwormen komen wormsalamanders uit hun holen bij overvloedige regenval. Ze moeten dan hun holen verlaten om niet te verdrinken.De manier van voortbewegen is echter duidelijk anders. De Amerikaanse bioloog Edward Harrison Taylor onderzocht eens een aantal regenwormen en het viel hem in eerste instantie niet op dat een van de exemplaren een wormsalamander betrof. Pas nadat hij de wormen had losgelaten en een van de 'wormen' niet als een regenworm maar als een slang bewoog, besefte Taylor dat hij een wormsalamander had gevonden. Hij beschreef het dier vervolgens en deze soort staat bekend als de Basilan-wormsalamander ("Ichthyophis glandulosus").
Voedsel en vijanden.
Wormsalamanders zijn carnivoor en leven van andere dieren. De meeste soorten eten kleinere ongewervelde dieren zoals insecten, regenwormen en kleine kreeftachtigen. Ook andere wormsalamanders worden gegeten. De wat grotere soorten ook wel eten kleine gewervelde dieren zoals kikkers en kleine slangen. Van de seychellenwormsalamander is bekend dat de seychellenkikker wordt buitgemaakt.
Van veel soorten is bekend dat ze van termieten en mieren leven en zich zelfs in de holen van deze kolonievormende insecten begeven. Veel mieren- en termietenetende dieren zijn gepantserd om aan de scherpe kaken van de mieren en termieten te ontkomen. Bij mierenetende wormsalamanders is waargenomen dat de huid vaak kaakdelen van mieren draagt, zodat de dieren waarschijnlijk niet geheel onkwetsbaar zijn voor hun prooi.
Soorten die in het water leven worden vooral belaagd door roofvissen, schildpadden, kikkers en zoogdieren zoals otters. Ook de larven van wormsalamanders worden met name belaagd door in het water levende dieren.
Belangrijke vijanden van de op het land levende soorten zijn roofvogels en bepaalde soorten slangen. Uit onderzoek blijkt dat voornamelijk slangen uit de geslachten "Ninia", "Leptodeira" en "Sordellina" op wormsalamanders jagen.
Voortplanting en ontwikkeling.
De meeste amfibieën kennen een uitwendige bevruchting waarbij de eieren direct na de afzet worden bevrucht, zoals bij kikkers het geval is, of worden middels een spermatofoor bevrucht zoals bij de salamanders gebruikelijk is. Wormsalamanders kennen echter een inwendige bevruchting waarbij het mannetje een enkelvoudig, penis-achtig orgaan bezit dat de phallodeum wordt genoemd. Het orgaan is uitstulpbaar en is in de normale toestand niet te zien. Wormsalamanders kennen door het inbrengen van een spermadrager dus een inwendige bevruchting in tegenstelling tot de meeste andere amfibieën. Veel soorten leven in permanent warme gebieden en kunnen zich het gehele jaar door voortplanten.
Over de voortplantingsomstandigheden van wormsalamanders, bijvoorbeeld het gedrag tijdens de paring, is nog weinig bekend. Vrijwel alle soorten leiden een verborgen bestaan onder de grond en een aantal soorten leeft in afgelegen gebieden.
Ontwikkeling.
Veel diergroepen zijn eierleggend óf levendbarend, bij de wormsalamanders echter komen alle twee de vormen voor. De meeste soorten zijn eierleggend, en de eieren worden op het land afgezet. De larven ontwikkelen zich echter volledig in het ei. Gedurende hun groei ontwikkelen ze kieuwen maar deze zijn alweer gereduceerd als het ei wordt verlaten. Als de jongen uit het ei kruipen lijken ze al op miniatuurversies van hun ouders: ze vertonen geen larvale kenmerken meer.
De soorten die in het water leven zijn eveneens eierleggend maar zetten de eieren bij het water af. De larven die uit het ei kruipen hebben vaak net als salamanders een larvestadium buiten het ei en leven enige tijd vrij zwemmend in het water voor de gemetamorfoseerd plaatsvindt. Pas daarna lijken ze op de ouderdieren, een voorbeeld zijn soorten uit het geslacht "Typhlonectes". De larven zien eruit als een kleine salamander; de kop is dorsaal afgeplat en lijkt niet op die van een volwassen wormsalamander. De staart is zijwaarts afgeplat en niet cilindrisch van vorm zoals de adulte dieren. Vaak zijn restanten van kieuwen aanwezig maar de larve ademt onder water door een opening aan iedere weerszijde van de kop. Het water wordt langs inwendige kieuwen geleid die in verbinding staan met de keel, deze wijze van ademen komt ook voor bij vissen. Na enige tijd ontwikkelen zich de longen en kunnen de dieren ook op het land ademen.
Een bijzondere vorm van larvale ontwikkeling is onder andere te vinden bij soorten uit het geslacht "Typhlonectes". Als de larven die uit het ei kruipen blijven ze in het moederlichaam en voeden zich met afscheiding van de eileider. Deze bestaat uit een olieachtige vloeistof en weefselresten van de moeder. De larven ontwikkelen zich bij deze soorten in het moederdier, maar buiten het eikapsel, zodat sprake is van levendbarendheid. De jongen hebben in dit stadium gereduceerde kieuwen en een zeer dunne huid. Opvallend is dat dergelijke juvenielen een speciaal gebit hebben dat rasptandjes bevat. Deze worden door de larven echter niet gebruikt om voedsel op te nemen in de eileider, maar de tandjes zijn vermoedelijk nooit verdwenen omdat ze ook geen nadelige effecten hebben. Zodra ze bij de geboorte het moederdier verlaten vindt een vervelling plaats waarbij de vliesachtige huid vervangen wordt door een stevigere versie.
Broedzorg.
Bij de eierleggende soorten bewaken de vrouwtjes in de regel de eitjes, ze kronkelen hun lichaam om het legsel heen. Deze vorm van broedzorg is hoogst ongebruikelijk bij amfibieën. Er zijn zelfs waarnemingen bekend van vrouwtjes die de eieren met zich meedroegen. Als de eieren worden weggenomen bij het moederdier komen ze niet volledig tot ontwikkeling.
Van de soort "Boulengerula taitanus" is beschreven dat het moederdier haar jongen voedt door een extra huidlaag aan te maken die door de juvenielen wordt gegeten. Deze soort, die behoort tot de familie Herpelidae, is echter niet de enige waarvan dit fenomeen bekend is. Van de pas in 2013 ontdekte wormsalamander "Microcaecilia dermatophaga" is dit eveneens beschreven, en goed bestudeerd. Deze soort behoort tot een geheel andere familie, de Siphonopidae. Het moederdier maakt een dikke, vetrijke huidlaag aan die door de jongen met de bek wordt afgeschraapt. Doordat soorten uit verschillende families deze vorm van broedzorg kennen, is het waarschijnlijk al vroeg in de evolutie van de wormsalamanders ontstaan.
In gevangenschap.
Wormsalamanders zijn in de regel niet gemakkelijk in leven te houden door hun ondergrondse en verborgen levenswijze. De bioloog J. W. Spengel heeft eens wormsalamanders gehouden, maar deze bezweken al binnen korte tijd aan een infectie. Van andere in gevangenschap gehouden wormsalamanders is bekend dat ze het langer hebben volgehouden en dat ze zich lieten voeren. Van enkele soorten is tegenwoordig bekend dat ze in gevangenschap gedijen mits het terrarium goed schoon wordt gehouden.
Sommige amfibieën als kikkers en salamanders zijn juist populair als exotisch huisdier en worden op grote schaal in een terrarium of paludarium gehouden. Wormsalamanders duiken zelden op in de dierenhandel. Een uitzondering zijn waterbewonende soorten zoals de waterwormsalamander ("Typhlonectes compressicauda"). Deze soort wordt wel in aquaria gehouden en heeft lichtzuur, kalk- en ijzerarm water nodig. Ze voeden zich met regenwormen en andere kleine ongewervelden. Ook vlees, vis en visvoer kan gegeven worden. Een andere populaire soort is "Typhlonectes natans". Wormsalamanders kunnen beter niet met vissen gehouden worden, aangezien ze dan gestrest raken.
Ook in dierentuinen worden soms wormsalamanders gehouden. De ZOO Antwerpen heeft ooit eens succesvol nakweek gekregen van "Typhlonectes natans". In een dierentuin kan een wormsalamander erg oud worden, tot een leeftijd van 16 jaar.
Evolutie.
Wormsalamanders dragen kleine, kalkachtige schubben in de huid, die bestaan uit kleinere deelplaatjes. De schubben worden beschouwd als een primitief kenmerk omdat ze ook gevonden worden bij de voorouders van de amfibieën en alle moderne reptielen, die uit de amfibieën zijn ontstaan. Schubben ontbreken echter bij alle moderne groepen van amfibieën.
Van wormsalamanders zijn heel weinig fossielen bekend. Van de meeste beschreven fossiele soorten zijn slechts enkele wervels bekend die geen geheel plaatje opleveren van de ontwikkeling van de groep.
Taxonomie en indeling.
Leven → Animalia → Chordata → Vertebrata → Tetrapoda → Amphibia → Gymnophiona
Er zijn tegenwoordig (maart 2016) 205 verschillende soorten wormsalamanders bekend; dit is minder dan 3% van de 7517 soorten amfibieën.
Wormsalamanders zijn al lange tijd bekend in de wetenschappelijke literatuur. Ze werden lange tijd beschouwd als slangen. Seba was de eerste die de wormsalamanders beschreef en hij deelde ze in bij de slangen. Ook Carl Linnaeus was van mening dat het slangen betrof. Pas in 1811 opperde Nicolaus Michael Oppel dat de groep tot de amfibieën behoorde, maar in die tijd vormden de amfibieën samen met de reptielen nog één groep van dieren. Pas na 1859 werden de twee gesplitst en werden de wormsalamanders voor het eerst als aparte groep naast alle andere groepen van amfibieën gezien.
Ook de huidige indeling van de wormsalamanders is niet onomstreden. De wormsalamanders waren lange tijd verdeeld in drie families, maar tegenwoordig worden er tien verschillende families erkend. Onderstaande indeling volgt die van de American Museum of Natural History; zie ook de externe link (AMNH). In andere indelingen worden alle families als onderfamilies gezien en de in India levende soorten uit het geslacht "Uraeotyphlus" worden ook wel tot een aparte familie gerekend (Uraeotyphlidae).
Vroeger werden de wormsalamanders voornamelijk op uiterlijke kenmerken ingedeeld bij een bepaalde groep, of een afwijkende levenswijze ten opzichte van andere soorten. Tegenwoordig wordt er naar het mitochondriaal DNA gekeken om de verwantschappen in kaart te brengen.
Lijst van families.
De onderstaande tabel biedt een overzicht van alle families, inclusief auteur, kenmerken en verspreiding, en indien mogelijk een afbeelding.

</doc>
<doc id="18856" url="https://nl.wikipedia.org/wiki?curid=18856" title="Kikkers">
Kikkers

Kikkers (Anura) zijn een van de drie groepen van amfibieën, naast de salamanders (Caudata) en de wormsalamanders (Gymnophiona). Kikkers zijn hiervan verreweg de grootste groep; van de ongeveer 8400 soorten amfibieën behoort grofweg 88% tot de kikkers. Er zijn tegenwoordig bijna 7600 verschillende soorten kikkers beschreven. Kikkers hebben een vrijwel wereldwijde verspreiding en leven in sterk uiteenlopende habitats.
Kikkers behoren tot de gewervelde dieren, ze hebben vier poten maar geen staart en verschillen hiermee van de meeste andere amfibieën. Alle kikkers hebben een afgeplat, peervormig lichaam en uitpuilende ogen. De kop en bek zijn breed, de lange achterpoten zijn sterk gespierd en goed ontwikkeld. Kikkers zijn de enige dieren die een kwaakblaas hebben en hiermee soortspecifieke geluiden maken om elkaar te lokken. Net als andere amfibieën zijn kikkers koudbloedig, hierop is zowel de bloedsomloop als de ademhaling aangepast. Een aantal soorten houdt een zomerrust of winterslaap om erg warme respectievelijk koude jaargetijden te doorstaan.
De ontwikkeling van de larve tot volwassen kikker is uniek binnen de gewervelden. Kikkers doorlopen een volledige metamorfose waarbij de larve er totaal anders uitziet dan de volwassen kikker.
Kikkers eten een breed scala aan prooien, meestal kleine dieren als insecten en andere ongewervelden. De grotere soorten eten soms kleine gewervelden. Kikkers hebben daarnaast vele natuurlijke vijanden, zoals vissen, vogels, zoogdieren en reptielen. Veel soorten worden direct of indirect bedreigd door de mens, een aantal soorten is hierdoor sterk bedreigd of uitgestorven.
Sinds 1985 is het aantal beschreven amfibieën met meer dan een derde toegenomen, dit geldt met name voor de kikkers. De indeling van de kikkers is door deze constante aanvoer van nieuwe inzichten sterk aan verandering onderhevig. Het feit dat sommige soorten pad worden genoemd is hier een voorbeeld van, dit heeft tegenwoordig geen wetenschappelijke basis meer. In dit artikel worden alle soorten daarom verder met "kikker" aangeduid.
Naamgeving.
De wetenschappelijke naam Anura betekent letterlijk "zonder" (ἀ- "a-") "staart" (οὐρά "oura"). Dit is het grootste verschil met de andere groepen van amfibieën die wel een staart hebben. Kikkers ontwikkelen overigens net als andere groepen van amfibieën wel een staart maar deze gaat weer verloren tijdens de metamorfose.
De eerste die deze groep een wetenschappelijke naam gaf, was Josephus Nicolaus Laurenti, die er in 1768 de naam Salientia voor publiceerde, afgeleid van het Latijnse werkwoord "salire", dat 'springen' betekent. Nadat André Marie Constant Duméril in 1805 de naam 'anoures' had bedacht, en die naam in 1813 door Johann Gotthelf Fischer von Waldheim als 'Anuri' werd overgenomen, raakte Laurenti's naam in onbruik.
De Latijnse namen voor kikker ("rana") en pad ("bufo") en de Griekse naam voor kikker (βάτραχος "batrachos") worden vaak gebruikt in termen die slaan op aan kikkers verwante zaken, zoals bufotoxine voor het gif van padden. Daarnaast dragen sommige andere dieren en planten de naam -kikker of -pad, al slaat de naam niet altijd op de diergroep. De term kikkererwt (ook wel "keker") bijvoorbeeld heeft niets met kikkers te maken maar is afgeleid van de wetenschappelijke naam van het plantengeslacht erwt ("Cicer"). Veel dieren die enigszins op een kikker of pad lijken worden benoemd naar kikkers, zoals de padhagedissen en verschillende soorten vissen. Voorbeelden zijn de paddenvis ("Batrachus grunniens") en de vorskwab ("Raniceps raninus"), waarbij de wetenschappelijke naam twee keer verwijst naar "rana". De vorskwab lijkt niet op een volwassen kikker maar lijkt op een groot uitgevallen kikkervisje met zijn brede en bolle kop en zwarte kleur. De slakken behorend tot de familie Bursidae worden padden- of kikkerhorens genoemd, wat waarschijnlijk slaat op de ruwe structuur en de vlekkerige kleur van de schelp.
De herkomst van de Nederlandse naam "kikker" of "kik"vors is onzeker, maar hij wordt meestal als klanknabootsend beschouwd. De oudere naam "vors" of "vorse" is hetzelfde als het Duitse "Frosch" en ook verwant met het Engelse "frog"; de verdere herkomst van deze Germaanse woorden is eveneens niet duidelijk. Binnen de Nederlandse taal zijn er verschillende dialecten die een groot aantal verschillende woorden voor 'kikker' kunnen hebben. Een voorbeeld is het Limburgs, waar de kikker, afhankelijk van de regio, onder andere bekendstaat als "kwakker, kwakvors, paddenmoek, vros, kikmauw" en "kruts". In andere dialecten komt men onder meer ook wel "puit, pudde" en "work" tegen.
Verspreiding.
Van alle amfibieën hebben de kikkers het grootste verspreidingsgebied, zo komen in Australië geen salamanders voor, de kikkers zijn hier juist sterk vertegenwoordigd. Kikkers komen vrijwel wereldwijd voor, zowel in tropische, subtropische als gematigde gebieden, maar zelfs in zeer koude gebieden zoals dicht bij de Noordpool komen enkele soorten voor.
In Noord- en Zuid-Amerika komen kikkers voor van noordelijk Canada (met uitzondering van het uiterste oosten) tot Chili. Slechts in een deel van het Andesgebergte in het westen van Chili en op Vuurland komen geen soorten voor. In Afrika hebben de kikkers zich over het gehele continent verspreid, op de Saharawoestijn na. Op het Arabisch Schiereiland ontbreken de kikkers alleen in het centrale deel en in Azië ontbreken ze alleen in een noordelijke strook dicht bij de Noordpool. Europa is het enige continent waar de soorten overal voorkomen, tot in het noorden van Scandinavië. De gewone pad ("Bufo bufo") heeft de noordelijkste verspreiding en komt voor tot het noorden van Noorwegen.
Het verspreidingsgebied dekt ook bijna het gehele vasteland en grotere eilanden van Oceanië. Op Zuidereiland, dat tot Nieuw-Zeeland behoort, ontbreken de kikkers evenals op vele geïsoleerde oceanische eilandjes. Kikkers komen tegenwoordig niet voor op Antarctica, er zijn hier echter wel fossiele resten van kikkers gevonden.
Het verspreidingsgebied verschilt vaak per familie; zo zijn de echte kikkers vrijwel kosmopolitisch, de schuimnestboomkikkers komen alleen voor in Europa, Azië en Afrika. Kleinere families hebben door het lage soortenaantal in de regel een meer geïsoleerde verspreiding, zo leven de Australische fluitkikkers alleen in Australië en Nieuw-Guinea, de staartkikkers zijn endemisch in Nieuw-Zeeland.
In het Nederlandse taalgebied.
In de Antillen, Suriname, Nederland en België komen ongeveer 125 verschillende soorten kikkers voor die vanwege de geografische variatie en daarmee gepaard gaande sterke verschillen in begroeiing, luchtvochtigheid en temperatuur tot verschillende families behoren en een grote vormenrijkdom kennen.
In Europa leven ongeveer vijftig soorten waarvan er een aantal ook in Nederland en België voorkomt. In gematigde streken zoals West-Europa komen relatief minder soorten voor dan in subtropische streken. Vrijwel alle soorten die in de Benelux voorkomen zijn hier vrij zeldzaam tot sterk bedreigd. Alle soorten zijn beschermd en vele staan op de rode lijst. Voor veel soorten geldt echter dat ze in andere delen van Europa nog algemeen voorkomen. Met een aantal soorten gaat het in Nederland de laatste tijd beter, omdat natuurbeheer en verbeterde waterkwaliteit zijn vruchten af begint te werpen. Een voorbeeld hiervan is de boomkikker ("Hyla arborea") hoewel alleen plaatselijke successen zijn geboekt. In Nederland en België komen elf soorten inheemse kikvorsachtigen voor die tot verschillende families behoren. De Amerikaanse stierkikker is een exoot uit Amerika.
Op de Nederlandse Antillen (ABC-eilanden) komen oorspronkelijk geen kikkers voor, de eilanden zijn geografisch gezien te geïsoleerd. Wel zijn enkele soorten geïntroduceerd, zoals de fluitkikker "Eleutherodactylus johnstonei" (familie Eleutherodactylidae) op Curaçao en "Pleurodema brachyops" (familie fluitkikkers) op Aruba
In Suriname komen iets meer dan honderd soorten kikkers voor uit twaalf verschillende families. De soorten behoren tot de families Aromobatidae (5), Brachycephalidae (7), padden (6), glaskikkers (5), pijlgifkikkers (3), fluitkikkers (22), smalbekkikkers (8), tongloze kikkers (3), echte kikkers (1) en ten slotte de boomkikkers, waartoe de meeste soorten behoren (42). Het geslacht "Leptodactylus" (Leptodactylidae) is met achttien soorten het rijkst vertegenwoordigd. Van sommige soorten wordt vermoed dat ze in Suriname voorkomen maar dit is niet zeker, zoals de eerder vermelde soort "Eleutherodactylus johnstonei".
Habitat.
Kikkers kunnen in vrijwel alle habitats overleven dankzij hun goed ontwikkelde aanpassingsvermogen. De enige plaats waar ze niet kunnen leven is de zee. Veel soorten kunnen slecht tegen zout water, al is er bij enkele soorten enige tolerantie, zelfs bij kikkerlarven. De meeste soorten leven in tropische regenwouden, op de bodem of in bomen. Ook in moerassen, bossen, heiden, graslanden, ondergelopen weilanden, mangroven en zelfs in woestijnen en berggebieden kunnen ze overleven. Veel soorten zijn aangepast op een specifiek habitat maar velen kunnen ook in andere omgevingen overleven, zodat ze zich ook kunnen handhaven als de omstandigheden drastisch veranderen.
Kikkers zijn wat betreft hun levenswijze op verschillende manieren in te delen, zoals de hoogte waarop ze leven en de afhankelijkheid van water. Sommige soorten leven op de bodem in de strooisellaag tussen de bladeren of klimmen weleens in lage struiken. Een aantal soorten is strikt boombewonend en leeft in bomen tussen de bladeren. Deze verdeling heeft overigens geen enkele relatie met de familie waartoe een soort behoort.
Vrijwel alle kikkers leven weliswaar in vochtige omstandigheden maar betreden alleen in de voortplantingstijd het water om de eieren af te zetten. Ze zijn daarom vaak te vinden bij het water maar veel van deze soorten zijn voornamelijk landbewonend. Ze betreden het water buiten de voortplantingstijd alleen bij gevaar om te ontsnappen aan vijanden. Sommige kikkers zetten echter ook de eieren op het land af en komen nooit in het water. Deze soorten leven vaak wel in zeer vochtige omstandigheden. Andere soorten zijn juist zo sterk aan het water gebonden dat ze nooit aan land komen. De tongloze kikkers bijvoorbeeld kunnen zich op het land moeilijk voortbewegen en kunnen er niet lang overleven. Dergelijke soorten hebben vaak sterke specialisaties op het water die bij andere soorten minder zijn ontwikkeld. Voorbeelden zijn grote zwemvliezen tussen de tenen en een afgeplat lichaam om sneller te kunnen zwemmen.
Exoten.
Een aantal soorten kikkers heeft zich gevestigd in gebieden waar ze eigenlijk niet thuis horen. Dergelijke soorten ontwikkelen zich soms tot een invasieve soort en worden als plaag beschouwd. Dit betekent dat ze zich niet alleen kunnen handhaven en voortplanten in andere gebieden maar ook de inheemse soorten benadelen. Voorbeelden zijn de brulkikker in Europa (onder andere in Nederland en België) en de agapad in Australië. Beide soorten worden wat groter, waardoor ook andere kikkers op het menu staan. Met name de agapad draagt daarnaast een grote gifvoorraad zodat de natuurlijke vijanden in het door de kikker gekoloniseerde gebied niet zijn aangepast op het gif van het dier en kunnen sterven als ze een exemplaar verorberen.
Uiterlijke kenmerken.
Alle kikkers hebben eenzelfde bouwplan, waardoor ze van alle andere dieren en amfibieën te onderscheiden zijn. Ook soorten met de meest bizarre vormen zijn herkenbaar als kikker. Kikkers hebben een peervormig, enigszins afgeplat lichaam met een niet door een hals ingesnoerde kop, wat de bewegingsvrijheid van de kop beperkt, en een brede bek. Er zijn enkele uitzonderingen. De tongloze kikkers (Pipidae) hebben een extreem afgeplat lichaam en wijken hiermee af van alle andere families. De trommelvliezen of timpanen zijn bij veel soorten goed te zien. De ogen puilen uit en staan aan de bovenkant van de kop, maar zijn vanaf de bovenzijde niet te zien en bedekt door de oogleden. Alleen bij soorten die meer in het water leven zijn de ogen wat naar boven geplaatst.
Kikkers zijn er in vele vormen en maten. Met name de lengte kan variëren. De kleinste soorten bereiken een lengte van zeven millimeter ("Paedophryne amauensis") en een gewicht van ruim minder dan een gram. De grootste worden tientallen centimeters lang en bereiken een gewicht tot meer dan een kilo. Drie van de grootste soorten ter wereld zijn de reuzenpad ("Rhinella marina", 17 tot 23 centimeter), de goliathkikker ("Conraua goliath", 17 tot 32 cm) en de reuzenfluitkikker ("Leptodactylus pentadactylus", tot 18,5 cm).
De poten dragen lange tenen, al dan niet met zwemvliezen of hechtschijven. Kikkers hebben relatief veel grotere achterpoten dan voorpoten. Dit komt ook voor bij de salamanders, de enige andere amfibieën met poten. De achterpoten van kikkers zijn grotendeels onder het lichaam gevouwen in rust, waarbij de voorpoten ondanks hun geringere lengte vaak beter zichtbaar zijn. Bij veel soorten die een camouflagekleur dragen als groen, bruin of grijs, is de binnenzijde van de dijen felgeel of rood, wat dient om vijanden af te schrikken. Zie ook onder het kopje "verdediging".
Kikkers of padden?
Kikkers en padden werden lange tijd beschouwd als twee aparte groepen binnen de Anura. Soorten met een gladde huid en een gespierd lichaam die meer bij het water leven en goed kunnen springen door de langere achterpoten werden "kikker" genoemd. Soorten met een ruwe huid en een gedrongen lichaam die meer op het land leven en slecht kunnen springen door de kortere achterpoten werden "pad" genoemd. Dit was ook terug te voeren op de taxonomische indeling; alle soorten met een ruwe huid behoorden tot de familie padden (Bufonidae) en alle andere soorten behoorden tot families die kikkers werden genoemd.
Tegenwoordig is bekend dat een ruwe of een gladde huid, langere of kortere achterpoten en het bezit of ontbreken van het vermogen om te springen weliswaar belangrijke verschillen zijn, maar niets te maken hebben met de afstamming van de kikkers. Soorten met een ruwe huid zijn soms ontstaan uit soorten met een gladde huid en vice versa; er zijn ook soorten met een gladde huid die verwant zijn aan soorten met een ruwe huid. Hetzelfde geldt voor de op het land of juist op het water aangepaste levenswijze, de lengte van de achterpoten en het vermogen om te springen. Een voorbeeld van een dergelijke mengvorm is de geelbuikvuurpad die een ruwe huid heeft, maar niet op het land leeft en juist sterk op een leven in het water is aangepast. Bij de boomkikkers, een familie waarvan de meeste soorten boombewonend zijn en een gladde huid hebben, komen soorten voor die een ruwe huid hebben en meer op de bodem actief zijn en niet in bomen leven. Al deze kenmerken hebben – zo weet men tegenwoordig – niets te maken met een gemeenschappelijke voorouder, maar komen verspreid voor binnen de gehele orde van de kikvorsachtigen en zijn een vorm van convergente evolutie.
De familie Bufonidae (die in het Nederlands werd aangeduid met de padden) kreeg een engere definitie: alleen soorten die in het bezit zijn van een ontwikkeld orgaan van Bidder werden tot de groep van echte padden gerekend. Het orgaan van Bidder is een voortplantingsorgaan dat bij alle kikkers in aanleg aanwezig is, maar al snel degenereert; alleen bij de padden kan het zich volledig ontwikkelen. Het orgaan is bijzonder omdat het mannetjes eicellen kan laten aanmaken en zo als het ware mannetjes in vrouwtjes kan veranderen. Een ander verschil tussen de soorten uit de familie Bufonidae en andere groepen is het ontbreken van tanden, die soorten uit andere families meestal wel hebben. Alle padachtige soorten die het orgaan van Bidder niet hebben zijn ondergebracht in andere families en worden niet langer tot de Bufonidae gerekend. De Nederlandse namen van deze soorten, met als bekendste de vuurbuikpad en de knoflookpad zijn echter niet mee veranderd. Hierdoor draagt een kikker soms de naam -pad, maar wordt beschouwd als padachtige kikker en wordt met kikker aangeduid. Andersom gaat het ook op; de klompvoetkikkers dragen door hun gladde huid de naam -"kikker", maar behoren tot de familie echte padden. Hierdoor is het idee om sommige kikkers pad te noemen geheel verlaten en worden alle soorten met kikker aangeduid.
Kop.
De kop is niet duidelijk afgesnoerd van de rest van het lijf, maar de meeste soorten hebben brede kaken waardoor goed te zien is waar de schedel eindigt en het lichaam begint. Achter de ogen zijn aan de bovenzijde vaak twee vergrote en langwerpige bobbels aanwezig, die bij een aantal soorten nauwelijks zichtbaar zijn maar bij andere soorten juist opvallen, een voorbeeld is de agapad. Dit zijn de parotoïden of oorklieren, de gifklieren die als de pad wordt verstoord of wordt opgegeten een irriterende tot soms zelfs giftige substantie uitscheiden. Zie ook onder het kopje "verdediging".
Bij strikt in het water levende soorten zijn de ogen meer aan de bovenzijde van de kop gepositioneerd. Deze soorten struinen vaak de bodem van het water af op zoek naar voedsel. Gevaar, zoals watervogels en vissen, komt altijd van boven, waardoor deze aanpassing een voordeel is. Ze kunnen zo ook tijdens de ademhaling aan de oppervlakte onder water blijven terwijl alleen de ogen en neusgaten boven water uitsteken. Dit is een typische specialisatie van aquatische dieren en komt ook voor bij onder andere de krokodilachtigen.
Kikkers die veel op het land leven hebben hier niet zoveel aan en hebben ogen die meer aan de zijkanten of voorzijde van de kop zitten. De oogleden zijn onbeweeglijk, een kikker kan de ogen dus niet sluiten maar trekt met spieren de oogbal letterlijk in de oogkas.
De ogen van kikkers zijn net als veel reptielen en zoogdieren voorzien van een knipvlies, dat als beweegbaar ooglid functioneert. De kikker kan dit half doorzichtige vlies sluiten zodat het oog beschermd is maar het dier nog wel kan zien. Het wordt gebruikt tijdens het zwemmen zodat de ogen niet beschadigd raken door objecten onder water. De ogen worden niet centraal aangestuurd maar kunnen onafhankelijk bewegen dankzij spieren rond het oog.
Kikkers hebben een reflecterend laagje op het netvlies dat tapetum lucidum wordt genoemd en "tapijt van licht" betekent. Dit laagje zorgt ervoor dat kikkers beter kunnen zien in het donker, wat bij vrijwel alle soorten van pas komt vanwege de nachtactieve levenswijze. Het tapetum lucidum is echter niet uniek voor kikkers en komt ook voor bij reptielen als krokodilachtigen en veel nachtactieve zoogdieren, zoals katachtigen.
De iris is vaak bruin of groen van kleur maar kan veel verschillende kleuren hebben, zoals zilverkleurig, goudkleurig, bronskleurig, geel of helderrood. Een voorbeeld van een kikker met bloedrode ogen is de "Duellmanohyla uranochroa". De pupil kan verschillende vormen hebben, soorten die overdag actief zijn hebben vaak een horizontale of ronde pupil, nachtactieve kikkers hebben vaak een verticale pupil. Er zijn echter ook tussenvormen waarbij een druppelvormige, hartvormige, driehoekige en zelfs een stervormige pupil kan voorkomen.
Direct achter de ogen zijn vaak twee ronde, afwijkend gekleurde platte schijven aanwezig, dit zijn de "tympana" of trommelvliezen. Deze zijn niet bij alle soorten goed te zien omdat ze soms zeer klein zijn.
Kikkers hebben geen gebit zoals mensen en omdat een echte onderkaak ontbreekt hebben ze alleen kegelvormige, in de bovenkaak gepositioneerde tanden (maxillaire tanden). Enkele soorten hebben ook tanden in het verhemelte, vomerine tanden genoemd. De tanden zijn niet geschikt om prooien te vermalen en dienen slechts om deze vast te houden terwijl de prooi met de tong, ogen en poten naar binnen wordt gewerkt.
De soorten uit de familie padden hebben geen tanden, wat een belangrijk onderscheid met andere kikkers is.
Zintuigen.
Een kikker heeft een relatief slecht gezichtsvermogen vanwege de onbeweeglijke lens zodat het oog niet kan focussen. Het beeld is niet scherp en het is onduidelijk of kikkers kleuren kunnen zien. Kikkers kunnen daarnaast alleen bewegende beelden waarnemen; als een vijand of prooi stilstaat kan een kikker deze niet meer onderscheiden. Dit heeft niets met de ogen te maken maar met de signaalverwerking in de hersenen. Ten slotte heeft een kikker geen nek, waardoor de kop niet gedraaid kan worden. Als een kikker een mogelijke prooi of vijand nader wil onderzoeken, moet het gehele lichaam worden gedraaid, wat de positie van het dier kan verraden.
Kikkers kunnen niet zo goed horen als veel andere gewervelden maar ze kunnen wel geluiden waarnemen en zo vijanden opmerken of kwakende soortgenoten lokaliseren. Naast het gehoor hebben soorten die veel in het water leven zintuiglijke cellen aan de zijkanten van het lichaam, die gevoelig zijn voor drukverschillen en dienen om prooien en vijanden waar te nemen in het water. Deze organen zijn vergelijkbaar met de zijlijn van vissen. Een voorbeeld is de klauwkikker waarbij de tastzintuiglijke organen zichtbaar zijn als kleine 'stikseltjes' aan weerszijden van het lichaam.
Kikkers zijn in staat om naar hun oorspronkelijke voortplantingswater terug te keren. Kikkers, maar ook salamanders, kennen dus een vorm van navigatie maar het mechanisme hierachter is niet precies bekend.
Poten.
Kikkers hebben altijd lange poten en vijf tenen en vier vingers, de meeste soorten hebben zwemvliezen aan de achterpoten die bij de voorpoten ontbreken. Aan iedere hand en voet is een rudimentaire teen of vinger aanwezig, die zeer klein is en alleen te zien bij het skelet. De poten van kikkers zijn van alle lichaamskenmerken het sterkst aangepast op de leefomgeving. De aanwezigheid of het juist ontbreken van verschillende kenmerken aan de poten geven vaak een indruk van de levenswijze of zelfs tot welke groep een soort behoort. Kikkers hebben bijvoorbeeld nooit nagels of klauwen, met als uitzondering de klauwkikkers. Soorten die veel in het water leven hebben goed ontwikkelde zwemvliezen die tot de punten van de tenen reiken. Soorten die minder aangepast zijn op het water hebben zwemvliezen die tot het midden van de tenen zijn vergroeid of de vliezen ontbreken volledig. De vliezen tussen de tenen dienen echter niet altijd om te zwemmen want ook boombewonende soorten hebben vaak huidvliezen tussen de tenen. Ze dienen bij deze soorten om het hechtoppervlak van de poot te vergroten zodat ze beter blijven plakken. Er zijn zelfs soorten, zoals de vliegende kikkers uit het geslacht "Rhacophorus", die de vliezen gebruiken om stukjes van boom tot boom te zweven. Na een sprong worden de poten gespreid, waarbij de vliezen voor een maximale luchtweerstand zorgen, waardoor de kikker niet naar beneden valt. Er wordt een glijdende beweging door de lucht gemaakt waarbij een afstand van 15 meter kan worden afgelegd.
Kikkers kunnen meestal goed springen, er zijn soorten die meer dan twintig keer hun eigen lichaamslengte kunnen overbruggen in een enkele sprong. Hierbij worden de ogen gesloten om pas vlak voor de landing weer te worden geopend. Sommige landbewonende soorten hebben een meer huppende voortbeweging of kunnen snel kruipen. Bij het zwemmen worden de voorpoten tegen het lichaam gedrukt en met de achterpoten gezwommen, dit lijkt nog het meest op de schoolslag. Door de zwemvliezen is een grotere voortstuwing mogelijk en kan de kikker snel wegzwemmen.
Gravende kikkers hebben vaak korte maar gespierde poten en een goed ontwikkelde metatarsusknobbel of voetwortelknobbel, een verharde structuur aan de achtervoet. Veel terrestrische soorten, zoals de knoflookpad, kunnen zich hierdoor razendsnel ingraven. Het bijzondere is dat ze zich niet zoals vrijwel alle gravende dieren met de voorpoten ingraven, maar achterwaarts met de achterpoten. Soorten uit de familie Scaphiopodidae hebben hiertoe zelfs een schoffelachtige, verhoornde rand aan de metatarsusknobbel.
Veel kikkers zijn boombewonend en zijn behendige klimmers, zoals de boomkikkers, de schuimnestboomkikkers en de glaskikkers. Klimmende soorten hebben zogenaamde "hechtschijfjes", wat een sterke specialisatie is die bij geen enkele andere diergroep voorkomt. De hechtschijven hebben de vorm van een zuignap maar de werking is wezenlijk anders. De hechtschijf bestaat uit vele kleine, 5- tot 6-hoekige groepjes cellen, gescheiden door microscopisch kleine kanaaltjes. Op het oppervlak is een door speciale klieren uitgescheiden laagje slijm aanwezig, dat een iets hogere viscositeit heeft dan water. Zodra de hechtschijf op de ondergrond wordt geplaatst, wordt de vloeistof de kanaaltjes ingedreven. Het contactoppervlak blijft zo droog zodat de teen niet kan wegslippen en de 5- of 6-hoekige structuren kunnen zich goed hechten aan de kleinste onregelmatigheden. Dit mechanisme wordt onderzocht omdat het mogelijke toepassingen biedt als antislipmateriaal.
Mannetjes en vrouwtjes zijn niet zelden aan de poten van elkaar te onderscheiden, de mannetjes hebben in de paartijd dikkere poten, wat veroorzaakt wordt door een ophoping van lymfevocht. Daarnaast hebben ze zogenaamde copulatieborstels, die dienen om het vrouwtje beter vast te kunnen houden tijdens de amplexus of paargreep.
Huid.
De huid van alle amfibieën dient niet zozeer ter bescherming van het lichaam, in tegenstelling tot de reptielen waarvan de huid schubben of hoornplaten draagt. De huid is stug maar kwetsbaar en speelt een grote rol bij zowel de ademhaling als de waterhuishouding en is hiertoe erg dun, sterk doorbloed en waterdoorlatend. Kikkers hoeven in tegenstelling tot reptielen geen water op te nemen met de bek, ze nemen het op door de huid middels osmose. Vooral het gebied rond de dijen dat het vaakst contact maakt met water is hierop aangepast. Een nadeel is dat veel soorten in permanent vochtige omgevingen moeten verblijven omdat ze anders snel uitdrogen. Vanwege de dunne, permeabele huid zijn kikkers gevoelig voor vervuiling en andere veranderingen binnen een ecosysteem. Hierdoor wordt de aanwezigheid van kikkers door biologen als een belangrijke indicator gezien voor een gezond milieu.
Verschillende trucjes worden gebruikt om zo min mogelijk water te verliezen, zoals het in groepen verblijven waarbij de dieren huidcontact maken. Hierdoor wordt het aan de buitenlucht blootgestelde huidoppervlak per kikker kleiner, wat voordelig is. Dit komt vooral voor bij kikkers die op enige hoogte leven, in de relatief droge bomen en struiken. Andere soorten, zoals de Australische koraalteenboomkikker, hebben een waterafstotend, wasachtig laagje op de huid. De belangrijkste aanpassing van de kikkers om waterverlies tegen te gaan is echter terug te vinden in het gedrag. Kikkers vermijden zonlicht en trekken zich overdag terug. De gevoeligheid voor droogte is een van de belangrijkste redenen van de nachtactieve levenswijze van de kikkers.
Naast water wordt ook zuurstof voor een belangrijk deel opgenomen door de huid en koolstofdioxide wordt afgegeven aan de buitenlucht. Kikkers zijn hierop niet zo goed aangepast als andere amfibieën, zoals de meeste salamanders die helemaal geen longen meer hebben en volledig afhankelijk zijn van keel- en huidademhaling. Een aantal kikkers kan gedurende de winterslaap maandenlang overleven op de bodem van een sloot, ze zijn dan echter niet actief en de stofwisseling staat vrijwel stil.
De huid zit niet strak om het lichaam maar hangt enigszins los en bij sommige soorten is het huidoppervlak veel groter dan het lichaamsoppervlak. Een extreem voorbeeld is "Telmatobius culeus" die het water nooit verlaat. Zowel de huid als de aquatische levenswijze zijn aanpassingen op de geografische verspreiding van het dier dat endemisch is in het Titicacameer in Zuid-Amerika op bijna 4000 meter boven zeeniveau. Hier is het zeer koud en het water heeft een lage zuurstofconcentratie. Daarnaast is er een verhoogde uv-straling door de hooggelegen ligging van het meer waardoor de kikker niet op het land kan leven.
Net als alle reptielen en amfibieën moeten kikkers regelmatig vervellen, wat met een meer wetenschappelijk woord "ecdysis" wordt genoemd. Hierbij wordt de huid volledig vernieuwd, wat belangrijk is omdat een kikker de huid niet alleen gebruikt om het lichaam te scheiden van de buitenwereld, maar ook door de huid ademt en water opneemt. Bij de vervelling moet een kikker zich uit de oude huid werken door deze open te scheuren. Dit is te zien doordat ongebruikelijke bewegingen worden gemaakt, zoals het overdreven opensperren van de bek of het langs het lichaam schuren van de poten om de huid af te stropen.
Veel kikkers eten de afgeworpen huid op zodat deze niet verloren gaat en wordt hergebruikt.
Kikkers kunnen van huidskleur veranderen doordat ze de verdeling van pigmenten in de cellen van de huid (chromatoforen) kunnen herverdelen. Als ze opeengepakt zitten in de cel heeft de huid een lichte kleur, als ze zich verspreiden door de cel krijgt de huid een donkere kleur. Kikkers hebben hier in tegenstelling tot sommige reptielen, zoals kameleons, echter geen controle over. Onder normale omstandigheden heeft de huid de normale basiskleur en bij slechte omstandigheden als stress, bedreiging of ziekte kleurt de huid donkerder. De huidskleur hangt verder af van de omgevingstemperatuur, de luchtvochtigheid en de intensiteit van het licht. De kleuromslag is niet erg groot: van een heldere, lichtere kleur als het dier zich in de ideale omstandigheden bevindt en een donkere, grauwe kleur bij slechte weersomstandigheden. In vroegere tijden werden verschillende soorten boomkikkers wel gebruikt om het weer te voorspellen maar enig bewijs dat deze methode van 'weersvoorspelling' enige wetenschappelijke waarde heeft is nooit geleverd, zie ook het kopje "Fabeltjes over kikkers".
Van enkele soorten is bekend dat de huidskleur drastisch kan veranderen tijdens de paartijd onder invloed van hormonen, zoals de ook in Nederland en België levende bruine kikker en de heikikker. Dit gebeurt alleen bij de mannetjes en deze kleur is maar tijdelijk, een paardracht is hoogst uitzonderlijk bij amfibieën. Soms komen ook blauwe exemplaren voor van soorten die normaal gesproken een groene kleur hebben. Dit is echter een genetische afwijking waarbij het dier geen gele pigmenten kan aanmaken, waardoor de groene kleur blauw wordt. Dit wordt cyanisme (blauwheid) genoemd en is blijvend, cyanisme heeft een negatieve invloed omdat de kikker erg opvalt voor vijanden. De huid van groene kikkers kleurt ook blauw onder invloed van chemicaliën zoals conserveringsvloeistoffen. De koraalteenboomkikker bijvoorbeeld is groen van kleur maar heeft de wetenschappelijke soortnaam "caerulea" gekregen, dat 'blauw' betekent. Dit misverstand werd veroorzaakt doordat de ontdekker van de eerste exemplaren de dieren conserveerde en vervolgens verzond naar de beschrijver van de soort.
Skelet.
De schedel is compact, relatief licht en grotendeels afgeplat, veel schedelbeenderen zijn gefuseerd en de oogkassen zijn relatief groot. De hersenen worden beschermd door een brug tussen de ogen, dit deel van de schedel is verhoogd.
Kikkers hebben een uniek skelet waarin ze sterk verschillen van alle andere dieren, zelfs alle andere amfibieën. De drie belangrijkste verschillen zijn het ontbreken van een staart in de volwassen vorm, de verkorte, samengedrukte wervelkolom en het driedelige, gevorkte bekken. Kikkers hebben vijf tot negen wervels vóór het heiligbeen, meestal acht. Daarachter zijn drie tot vier wervels aanwezig die gefuseerd zijn tot een staafvormig stuitbeentje of urostyl, dat eveneens ontbreekt bij andere amfibieën. Naast deze kenmerken hebben kikkers vele andere aanpassingen om beter te kunnen springen, zoals enkele gefuseerde botten, verlengde voetbeentjes en zelfs gedegenereerde delen van het skelet, zoals de ribben.
Het gespecialiseerde skelet dient niet alleen om goed te kunnen springen maar ook om te zorgen dat het dier geen schade ondervindt als het na een sprong neerkomt op de ondergrond. De gevorkte en uit drie delen gevormde bekkengordel bestaat uit het dubbele darmbeen en het stuitbeen, wat uniek is in de dierenwereld. Het bekkengordel vangt de grootste klappen op, de schouder- en bekkengordel zijn goed ontwikkeld. De achterpoten zijn achter aan het lichaam aangehecht zodat het lichaam een betere balans heeft bij het springen. Veel soorten hebben slechts zeer kleine werveluitsteeksels, echte ribben ontbreken meestal. Soorten uit de families Dicroglossidae en Nieuw-Zeelandse oerkikkers hebben ribachtige werveluitsteeksels. De lange achterpoten zijn voorzien van flexibele botten die hun stevigheid ontlenen aan de gefuseerde beenderen. Het kuitbeen (fibula) en het scheenbeen (tibia) zijn met elkaar vergroeid tot een enkele structuur, het zogenaamde "tibiofibula". Hetzelfde geldt voor de beenderen van de onderarm, waarvan de ellepijp (ulna) en het spaakbeen (radius) het samengestelde "radioulna" vormen.
Een ander typisch kenmerk van het skelet zijn het sterk verlengde sprongbeen (astragalus) en hielbeen (calcaneum). Bij zoogdieren als de mens zijn dit onooglijk kleine botjes in de voet. Bij kikkers worden deze sterk verlengde botten gebruikt als hefboomsysteem om nog beter te kunnen springen. Ze hebben morfologisch wel wat weg van een kuit- en scheenbeen maar zijn een onderdeel van de voet.
De botten van kikkers hebben groeiringen, die jaarlijks worden aangevuld en net als de jaarringen van bomen geteld kunnen worden. Hierdoor is uit het bot van een kikker af te leiden hoe oud het dier geworden is.
Inwendige organen.
De organen van kikkers zijn gelegen in een enkele lichaamsholte en worden niet gescheiden door bijvoorbeeld een borstvlies zoals bij zoogdieren het geval is. Het spijsverteringsstelsel bestaat van voor naar achter uit de mondholte, de slokdarm, de J-vormige maag (8), de drielobbige lever (9) en de galblaas (10) waar gal wordt opgeslagen. Het laatste deel van de spijsvertering bestaat uit de dunne- (11) en dikke darm (5) en ten slotte de cloaca (12), het uitscheidingsorgaan. Het uitscheidingsapparaat bestaat uit de nieren, de urineleider, de urineblaas en de cloaca. De nieren, waarvan de bijnier zichtbaar is als een lichtgekleurde band op het midden van de nier, filteren giftige stoffen uit het bloed. Vervolgens worden de afvalstoffen door de urineleider naar de urineblaas getransporteerd en uitgescheiden door de cloaca. Daarnaast is de huid een belangrijk uitscheidingsorgaan.
De geslachtsorganen zijn uitwendig niet te zien, alleen bij autopsie zijn bij de mannetjes de testikels en zaadleiders waarneembaar. Bij de vrouwtjes zijn de eierstokken, de eventuele eicellen (4) en de spaghettiachtige eileiders duidelijk te onderscheiden. Zowel bij mannetjes als vrouwtjes zijn aan weerszijden van de geslachtsorganen vetlichamen aanwezig die een enigszins sterachtige vorm vertonen.
Bloedsomloop.
Het hart van een kikker wordt beschermd door het hartzakje of pericardium. Bij sommige soorten glaskikkers is dit te zien als een wit vlies. Het hart bestaat uit een linkerboezem (6) en een rechterboezem (1) en één kamer, het ventrikel (7). Bij zoogdieren als de mens heeft het hart twee kamers, zodat het bloed gescheiden blijft. De kamer heeft ook geen tussenschot zoals sommige reptielen, maar de indeling ervan zorgt ervoor dat het zuurstofarme en zuurstofrijke bloed zich niet goed mengen. De bloedstromen komen weliswaar bij elkaar in het ventrikel, maar het zuurstofarme bloed wordt onder in het ventrikel afgegeven terwijl het zuurstofrijke bloed in de bovenzijde wordt gepompt.
Ademhaling.
De ademhaling van kikkers is gecompliceerd; de gaswisseling waarbij koolstofdioxide wordt uitgescheiden en zuurstof wordt opgenomen kan plaatsvinden via de huid (huidademhaling) middels longen (longademhaling) en ook door zuurstofopnemend weefsel in de mond- en keelholte (keelademhaling).
Bij huidademhaling wordt zuurstof opgenomen uit het water of uit de lucht, maar in het laatste geval alleen bij vochtige omstandigheden, de huid moet namelijk vochtig zijn om te kunnen ademen. De huid is goed doorbloed en vaak erg dun voor een efficiënte opname van zuurstof.
De longen lijken op die van andere dieren, maar de borstspieren worden niet gebruikt bij de ademhaling. Een kikker heeft ook geen ribben die bij de meeste gewervelden een belangrijke rol spelen bij de longademhaling. De lucht wordt bij kikkers in de longen gebracht door de neusgaten te openen en de bek en mond of keelopening te vergroten. Vervolgens worden de neusgaten gesloten en de mondopening verkleind, wat de lucht de longen in drijft. Om de lucht uit te ademen wordt de mondopening weer vergroot en wordt de lucht uit de longen gezogen. Ten slotte worden de neusgaten geopend en de mondholte verkleind en stroomt de lucht naar buiten.
Bij keelademhaling wordt de lucht door de neusgaten opgezogen en langs de mondholte naar de keel geperst. Hier wordt zuurstof opgenomen door sterk doorbloed weefsel, waardoor de ingeademde lucht de longen niet bereikt. Ook sommige andere waterdieren hebben dergelijke zuurstofopnemende weefsels, soms op de meest uiteenlopende plaatsen. Een voorbeeld is de fitzroyschildpad, die deels door weefsel in de cloaca ademt door er water in- en uit te pompen.
Tot zeer recentelijk werd aangenomen dat kikkers wellicht niet altijd gebruikmaken van longen, maar deze wel altijd hebben. Pas in 2008 werd ontdekt dat dit niet voor alle soorten geldt; de op Kalimantan levende "Barbourula kalimantanensis" is, althans voor zover bekend, de enige kikker die geen longen heeft. Deze soort haalt al de benodigde zuurstof volledig uit keel- en huidademhaling. Bij andere amfibieën als salamanders is dit vrij normaal maar een longloze kikker was nog niet eerder beschreven.
Levenswijze.
Kikkers spelen vanwege het soms massale voorkomen, vooral van de larven, een grote rol binnen het ecosysteem. De grote hoeveelheden larven dienen voornamelijk als voedsel voor waterinsecten en sommige vissen. De gemetamorfoseerde kikkers staan als kleine carnivore gewervelden midden tussen kleinere, ongewervelde dieren die gegeten worden en grotere, gewervelde dieren die leven van kikkers.
Temperatuurregeling.
Kikkers kunnen zeer slecht tegen hoge temperaturen omdat ze dan snel uitdrogen. Tegen lage temperaturen zijn de meeste soorten veel beter bestand al verloopt bij lage temperatuur het metabolisme trager en kunnen ze zich maar langzaam voortbewegen. Het metabolisme is sterk afhankelijk van de omgevingstemperatuur. Dit heeft als voordeel dat bij een lage temperatuur de voedselbehoefte aanmerkelijk lager is maar bij een hogere temperatuur is de kikker actiever en kan meer voedsel zoeken.
In warme gebieden.
In gebieden waar het in de zomer aanhoudend droog en warm is wordt een aestivatie of zomerslaap gehouden. Sommige kikkers hebben zich aangepast door in droge tijden een cocon te maken van slijm en afgeworpen huid, zodat ze hete zomers kunnen weerstaan, een voorbeeld is de Indische stierkikker ("Kaloula pulchra"). Andere voorbeelden zijn de Australische soorten uit het geslacht "Litoria" en de Afrikaanse kikkers die tot het geslacht "Smilisca" behoren. Deze soorten komen bij regen massaal uit hun schuilplaats en planten zich snel voort, ook de larven ontwikkelen zich snel. Zodra het warmer wordt en de oppervlaktewateren opdrogen hebben de larven zich volledig ontwikkeld tot kikkers. Deze graven zich in om pas het volgende jaar tevoorschijn te komen waarna de cyclus zich herhaalt.
Soorten die in streken leven waar weinig schuilmogelijkheden zijn en oppervlaktewater ontbreekt, schuilen ondergronds. Dergelijke soorten kunnen zich snel ingraven en kunnen zo binnen korte tijd en op iedere plek een ondergronds, koel verblijf creëren. Ook in meer gematigde landen als Nederland en België wordt het soms te warm en graaft de kikker zich in. Een voorbeeld is de knoflookpad.
In koude gebieden.
In gebieden waar het vaak aanhoudend koud is, zoals gedurende de winters in de Lage Landen, schuilen kikkers maandenlang in een sluimertoestand onder boomstronken of zelf gegraven holletjes of soms in de modder van oppervlaktewateren, dit wordt de winterslaap genoemd.
Sommige kikkers zijn zo goed op koude aangepast dat ze temperaturen kunnen overleven onder het vriespunt waarbij delen van het lichaam bevriezen. De temperatuur kan hierbij dalen tot -6 graden Celsius waarbij 65% van het water in het lichaam bevriest. In het voorjaar ontdooit de kikker en komt weer tot leven, een voorbeeld is de boskikker ("Lithobates sylvaticus"), die tot boven de poolcirkel voorkomt. De kikker overleeft dergelijke lagere temperaturen door de suikers in het bloed als antivries te gebruiken. De lever van het dier bevriest als laatste, dit orgaan maakt dan ook de suikers aan die de ijsvorming tegengaan. Deze opmerkelijke eigenschap is al lang bekend en werd al beschreven in 1747.
Sommige soorten landschildpadden kennen overigens hetzelfde trucje en ook kikkers in Nederland en België die een overwintering kennen, maken gebruik van suikers die ervoor zorgen dat er geen grote ijskristallen worden gevormd en de lichaamscellen niet worden beschadigd, maar als ze bevriezen overleven ze dit niet.
Naast de voor de kikker zelf ongunstige weersomstandigheden in periodiek heel warme of koele gebieden, zoals uitdroging en oververhitting respectievelijk onderkoeling, is er gedurende een hete zomer of strenge winter weinig tot geen voedsel te vinden. Dergelijke soorten kunnen hierdoor niet het hele jaar actief zijn en een gevolg is dat ze zich minder snel kunnen ontwikkelen dan veel tropische soorten, die zich niet zelden het gehele jaar rond kunnen voortplanten.
Voedsel en jacht.
De larven van kikkers leven voornamelijk van plantaardig materiaal zoals algen maar ook detritus als dode plantaardige en dierlijke delen in het water. De voedseldeeltjes worden verkleind met de rijen tandjes op de onder- en bovenlip. Er zijn ook soorten die micro-organismen eten of met de buisvormige bek kleine diertjes naar binnen zuigen. In stromend water levende kikkervisjes filteren voedseldeeltjes uit het water.
Van sommige kikkers is bekend dat er zeer veel eieren worden afgezet maar omdat de larven voornamelijk leven van elkaar hoeft het voortplantingswater geen voedsel te bevatten. Een voorbeeld is de soort "Lepidobatrachus laevis", waarvan de larven net als de ouders een relatief brede bek hebben waarmee ze elkaar in één hap verorberen.
Gemetamorfoseerde exemplaren zijn nog klein en eten kleine terrestrische diertjes als luizen en mijten, ze zijn net als volwassen kikkers carnivoor. Bij kikkers wordt regelmatig plantaardig materiaal in de maag aangetroffen, dit wordt vaak met het prooidier doorgeslikt en is onbedoelde bijvangst. Van slechts één kikker is bekend dat in hoofdzaak plantaardig materiaal gegeten wordt. Deze boomkikker, "Xenohyla truncata", leeft voor een belangrijk deel van vruchten.
Grotere kikkers leven van ongewervelden, meestal insecten en de larven, wormen, spinnen en (naakt)slakken. In principe pakken kikkers alles wat ze kunnen overmeesteren, dit heeft te maken met hun slechte gezichtsvermogen en het feit dat ze in een reflex toehappen. Alles wat een mogelijke prooi is wordt met de relatief brede bek opgeslokt. Grotere soorten eten daarom ook wel kleine knaagdieren, andere kikkers, vissen, jonge vogels of kleine reptielen, maar nooit als hoofdvoedsel. Enkele soorten hebben zich gespecialiseerd in een bepaalde groep prooidieren, zoals muggen, kleine kreeftachtigen of mieren.
De prooi wordt vaak gevangen met behulp van een kleverige tong die snel en gericht kan worden weggeschoten en weer ingetrokken, net zoals bij kameleons. Als de prooi verder weg is kruipt of springt de kikker dichterbij. De tong grijpt de prooi en trekt deze in de bek in een tijdsbestek van minder dan een seconde. Uit videobeelden blijkt dat de kikker de prooi met gesloten ogen beschiet, waardoor deze van tevoren moet worden gelokaliseerd. De tongloze kikkers moeten de prooi met de vingers naar binnen proppen. Andere soorten, zoals de schijftongkikkers, hebben wel een tong maar deze is vastgegroeid met de bek en kan niet worden uitgestoken.
Kikkers hebben vaak kleine tandjes in de bovenkaak die niet dienen om te snijden of malen, maar om de prooi vast te houden. Vanwege het ontbreken van malende tanden wordt de prooi altijd in één keer opgeslokt, soms terwijl deze nog tegenspartelt. Bij het verzwelgen van de prooi worden de oogballen gebruikt; deze worden door spieren in de schedel naar beneden getrokken en drukken zo de prooi de keel in. Veel soorten die grotere prooien eten hebben een opvallend brede bek en krachtige kaakspieren zodat de prooi niet kan ontsnappen.
Veel kikkers eten grote hoeveelheden plaaginsecten als vliegen en muggen, krekels, slakken en kakkerlakken en ruimen grote hoeveelheden plaaginsecten op. Ze zijn daarom zeer nuttig voor de mens, maar enkele soorten hebben ook hun nadelen. Van Amerikaanse brulkikkers die leven bij viskwekerijen is bekend dat zo'n 30% van de dieren vis in de maag heeft. Ook kunnen de kikkervisjes een belangrijke voedselconcurrent zijn voor jonge vissen.
Voortplanting.
Amfibieën onderscheiden zich voornamelijk van andere dieren in de voortplanting. Kikkers kennen in principe een uitwendige bevruchting en maken geen gebruik van een spermatofoor, zoals veel salamanders. De bevruchting vertoont veel overeenkomsten met die van de vissen. Een ander typisch kenmerk van de amfibieën is het ontbreken van een embryonaal vlies en een eierschaal ter bescherming van het embryo.
Het larvale stadium is uniek binnen de gewervelden; kikkers kennen een volledige metamorfose waarbij de larve totaal niet lijkt op het volwassen dier. Herpetoloog Dr. Tyrone Hayes beschrijft de kikker als volgt: ""...this is an animal that's really two animals in one. In one tiny little egg, it has the entire genome to make two completely different animals." (Vertaling: "...dit is een dier dat wezenlijk twee dieren ineen is. In ėėn klein eitje, zit het complete genoom om twee totaal verschillende dieren voort te brengen."")
De mannetjes en de vrouwtjes zijn voornamelijk te onderscheiden aan de lengte; bij de meeste kikkers worden de vrouwtjes beduidend groter dan de mannetjes. Mannetjes hebben daarnaast verdikte paarkussentjes of copulatieborstels aan de voorpoot. Deze dienen om het vrouwtje beter vast te kunnen houden tijdens de amplexus. Slechts enkele soorten kennen een dusdanig sterk seksueel dimorfisme dat lange tijd gedacht werd dat de mannetjes en vrouwtjes tot verschillende soorten behoorden. Een voorbeeld is de rode pad ("Ollotis periglenes"), waarvan de mannetjes helder oranje van kleur zijn maar de vrouwtjes daarentegen hebben een bonte vlekkentekening op een donkere basiskleur.
Kikkers lokken elkaar niet met kleuren, geuren of bepaald gedrag, maar door paargeluiden die geproduceerd worden door lucht uit de longen langs het strottenhoofd te persen die de stembanden doen trillen. Het geluid wordt versterkt door de zogenaamde kwaakblaas, die dient als klankkast en kan bestaan uit een enkele blaas onder de keel of een gepaarde blaas aan weerszijden van de kop. De lucht in de kwaakblaas ontsnapt niet via de neusgaten of mond maar wordt teruggevoerd in de longen om zo lucht en energie te sparen. Het kwaken is een relatief energieverslindende bezigheid voor de kikker, die zijn reserves bij alle andere activiteiten in zijn leven juist zo veel mogelijk spaart. Rietkikkers en sommige boomkikkers en pijlgifkikkers maken gedurende de paartijd, die soms het hele jaar beslaat, zeer hoge en harde geluiden om de andere sekse te lokken. Het geluid dat ze produceren kan de menselijke pijngrens bereiken en de kikkers worden door de lokale bevolking als plaag gezien omdat ze mensen uit hun slaap houden.
Kikkers zijn de enige dieren die kunnen 'kwaken', de huid van de wangen of keel is sterk oprekbaar en dient als klankkast om geluiden voort te brengen. Kikkers die kwaken zijn in de regel de mannetjes en iedere soort heeft zijn eigen toonhoogte, frequentie en duur van de roep, hierdoor lokt een mannetje geen vrouwtjes van een andere soort.&lt;br&gt;Een sterk opgeblazen kwaakblaas is vaak bijna doorzichtig en sommige soorten kunnen de kwaakblaas zo ver opblazen dat deze bijna net zo groot is als de kikker zelf en het dier lijkt te ontploffen, een voorbeeld is de eikpad. De roep van deze soort staat bekend als een van de luidste uit de dierenwereld en het fluitende geluid doet pijn aan de oren. Andere soorten die zeer hard kunnen kwaken komen uit de familie Hyperoliidae, deze kikkers worden ook wel "fluitkikkers" genoemd. Sommige kikkers maken meer zagende, blaffende of knorrende geluiden. Een bijzondere soort is de knoflookpad, deze kikker kwaakt "onder water" om vrouwtjes te lokken. De Chinese soort "Odorrana tormota" heeft een bij amfibieën ongebruikelijke specialisatie die normaal gesproken alleen voorkomt bij vleermuizen en dolfijnen. Deze kikker kan ultrageluid produceren met de kwaakblaas en ook is het trommelvlies aangepast zodat de andere sekse het geluid kan horen. Het trommelvlies is hiertoe komvormig en is dicht bij het binnenoor gepositioneerd. Deze aanpassing dient waarschijnlijk om boven het geluid van klaterend water en andere dierengeluiden uit te komen. Bij enkele soorten, zoals de klauwkikker, is het juist het vrouwtje dat kwaakt en zo aan de mannetjes laat weten dat ze paringsbereid is.
Bij een aantal soorten verdedigen de mannetjes hun territorium fel. Als ze het gekwaak van mannelijke soortgenoten horen gaan ze op zoek naar de concurrent en vechten net zo lang tot het andere mannetje vlucht of tot de dood erop volgt, een voorbeeld is de aardbeikikker ("Oophaga pumilio"). Bij andere soorten, zoals "Adelotus brevis", hebben de mannetjes een paar opvallend grote, bijna slagtandachtige uitsteeksels in de bovenkaak die dienen om concurrenten te bevechten. Van de zogenaamde "gladiatorkikkers" (onder andere "Hypsiboas boans" en "Hypsiboas faber") is bekend dat ze uitsteeksels aan de tenen hebben waarmee ze mannelijke concurrenten dodelijk kunnen verwonden.
Omdat kikkers een uitwendige bevruchting kennen, maken ze gebruik van een zogenaamde paargreep of amplexus waarbij het mannetje altijd bovenop zit. Tijdens deze reflex verkrampen de voorpoten van het mannetje, waardoor hij goed vastgeklemd zit. Dergelijke wellustige mannetjes nemen het niet zo nauw en klampen soms een verkeerde soort aan, dit kan zelfs een totaal andere diersoort zijn, zoals een salamander of een vis. Ook dode wijfjes die in staat van ontbinding verkeren en zelfs kluiten modder kunnen voor een geschikte partner worden aangezien. Bij de meeste soorten grijpt het mannetje bij de amplexus het vrouwtje bij de oksels, wat "amplexus axillaris" wordt genoemd. Bij kikkers die elkaar bij de lendenen vastklemmen heet dit een "amplexus lumbaris". Deze soorten behoren tot de meer primitieve families als de Pelodytidae en de knoflookpadden.
De eigenlijke bevruchting vindt in de regel onder water plaats. Hierbij kromt het vrouwtje haar rug, wat een voorbode is van de afzet van eieren. Het mannetje herkent dit en loost vervolgens zijn sperma. De mannetjes mengen dus pas tijdens de afzet van de eieren hun sperma met de onbevruchte eieren van de vrouwtjes. Als de eieren uit het vrouwtje glijden worden ze opgevangen in de tot een soort kom gevouwen achterpoten van het mannetje waarna hij zijn zaad laat lopen, zodat zo veel mogelijk eieren worden bevrucht. Tijdens de ejaculatie nemen zowel het mannetje als het vrouwtje een sterk verkrampte houding aan. Hierbij is de rug van het vrouwtje is sterk gekromd en de ogen van het mannetje zijn gesloten. Er zijn maar enkele soorten waarvan bekend is dat ze een inwendige bevruchting kennen. Voorbeelden zijn de soorten uit het geslacht levendbarende padden ("Nectophrynoides") en de staartkikker ("Ascaphus truei"). De mannetjes van deze laatste soort hebben een gespierde, staartachtige structuur aan de achterzijde die bij de paring wordt ingebracht bij het vrouwtje. Dit functioneel gezien op een penis lijkend orgaan is een aanpassing op de snel stromende beken waar de kikker in leeft. Het sperma zou bij een normale bevruchting snel wegspoelen.
Ontwikkeling.
De eiomhulsels van kikkers zijn meestal gelatineus en doorzichtig. De eieren worden afgezet in grote, ovale massa's, die wel "kikkerdril" worden genoemd. De eiermassa kan worden afgezet in grote of kleine klompen of in snoeren. Het aantal varieert van enkele tientallen tot honderden en kan oplopen tot duizenden eieren per legsel. De eieren hebben een dun, vliezig omhulsel dat wordt aangemaakt door de eileiders en opzwelt zodra het met water in contact komt. De eieren drijven vlak onder het wateroppervlak of worden aan ondergedoken planten bevestigd zodat de embryo's meer zuurstof verkrijgen. De eieren worden vaak in stilstaande wateren afgezet om te voorkomen dat de embryo's te veel door elkaar worden geschud, soorten die de eieren in stromende wateren afzetten bevestigen deze vaak aan of onder stenen zodat ze niet wegspoelen.
Afhankelijk van de soort bedraagt de incubatietijd ongeveer enkele dagen. Van sommige soorten, zoals "Melanophryniscus stelzneri", is bekend dat de eieren binnen 24 uur uitkomen, wat uitzonderlijk snel is voor een embryonale ontwikkeling van een gewerveld dier. Tropische soorten zetten vaak gedurende het gehele jaar eieren af, soorten in gematigde streken produceren jaarlijks nageslacht of slaan een jaartje over om energie op te doen.
Soms zijn de eieren niet bevrucht of raken ze geïnfecteerd door schimmels waardoor ze sterven; ze worden dan wit van kleur.
Nadat het embryonale stadium is doorlopen komen de eieren uit en verschijnen de "kikkervisjes", de nog pootloze maar van kieuwen voorziene larven leven de eerste dagen van de dooier. Het zijn eerst nog kleine pootloze, zwarte en wormachtige diertjes met kleine kieuwen. Kikkervisjes van sommige soorten maken geen pigment aan, waardoor ze bijna doorzichtig zijn. Vlak na hun geboorte zijn de larven weinig mobiel, maar ze ontwikkelen al snel een gespierde staart waardoor ze zich kunnen verspreiden en naar voedsel kunnen zoeken.
Na enige tijd ontwikkelen zich de achterpoten en later komen de voorpoten tevoorschijn. De voorpoten groeien net zo snel als de achterpoten maar zijn de eerste tijd niet zichtbaar omdat ze zich ontwikkelen in de kieuwzakken. Ze zijn dus niet te zien tot ze uiteindelijk 'doorbreken'. Later verdwijnen de kieuwen en staart, de bijna volledig ontwikkelde larven kruipen dan op het land en lijken uiterlijk al op een kikker, hoewel ze nog niet geslachtsrijp zijn. De meeste soorten doorlopen de embryonale en larvale ontwikkeling binnen enkele weken tot maanden. Sommige kikkers kennen een meerjarig larvaal stadium. Dit heeft te maken met een lage temperatuur tijdens de ontwikkeling: een voldoende hoge temperatuur is van grote invloed op de ontwikkelingsduur. De meeste kikkers zoeken slechts tijdens de paartijd het water op voor de afzet van eieren en leven de rest van het jaar op het land.
Er is bekend dat van veel soorten, waaronder in Nederland en België levende kikkers, de larven onder bepaalde omstandigheden erg groot kunnen worden, wat de "reusvorm" wordt genoemd. Na de metamorfose zijn de kikkers echter niet groter dan andere exemplaren. Een extreem voorbeeld is de paradoxale kikker ("Pseudis paradoxa"), waarvan het kikkervisje een lengte van 25 centimeter kan bereiken terwijl de kikker maximaal 5 cm meet.
Kikkers zijn vrijwel altijd eierleggend, alleen de soorten uit geslacht "Nectophrynoides" zijn, althans voor zover bekend, eierlevendbarend. De jongen komen levend ter wereld en zowel het embryonale als het larvale stadium worden volledig in het ei voltrokken. Ze kennen ook een inwendige bevruchting, wat eveneens uitzonderlijk is binnen de kikkers.
Er bestaan bij de kikkers ook veel hybriden, dit zijn vruchtbare kruisingen tussen verschillende soorten of ondersoorten. De determinatie van deze kikkers is vaak niet eenvoudig omdat kenmerken van de dieren kunnen overlappen met die van beide oudersoorten.
Vijanden.
Er zijn er veel dieren die kikkers eten, vooral slangen, vogels, schildpadden, hagedissen, rovende zoogdieren en grote vissen. Voor veel dieren, zoals jonge krokodilachtigen, zijn kikkers een onmisbare bron van voedsel om te overleven. Veel soorten die eigenlijk andere prooien eten pakken soms ook wel een kikker, een voorbeeld is de egel, die voornamelijk van insecten leeft. In Nederland en België worden kikkers voornamelijk gegeten door vogels, zoals de kraai, de roerdomp en met name de blauwe reiger, die voornamelijk van kikkers leeft. Ook de ringslang eet vrijwel uitsluitend kikkers en struint de oevers af. In het water leven vijanden zoals de snoek en de otter, de kikker vlucht dan door naar de bodem te zwemmen met de gespierde achterpoten en zich in de modder te verschuilen. Andere vijanden in de Benelux zijn de marter en de bunzing.
Kikkers zijn kannibalistisch en eten als ze de kans krijgen kleinere kikkers, zelfs kleinere soortgenoten worden niet gespaard. Dit geldt overigens ook voor de larven die zich bij voedseltekort aan elkaar vergrijpen.
Kikkers hebben zoals alle dieren te lijden onder parasieten zoals de knutten, een groep van muggen uit het geslacht "Corethrella" die gespecialiseerd zijn in kikkers.
Sommige vliegen, zoals "Lucilia bufonivora", leggen larven in de neusholte van kikkers. De maden vreten zich vervolgens een weg door de kop van de levende kikker, tot de dood erop volgt.
De parasitaire lintworm "Spirometra mansonoides" is een parasiet die onder andere kikkers aantast en een zeer complexe levenscyclus kent. De worm begint als microscopisch kleine larve die kleine dieren als kreeftachtigen en kikkervisjes infecteert. Deze krijgen na een infectie misvormingen zoals meer of juist minder poten. De volwassen worm leeft uiteindelijk in grotere zoogdieren als tijgers en andere katachtigen. De worm tast ook andere amfibieën aan, zoals salamanders.
Verdediging.
De belangrijkste vorm van passieve verdediging is het aan de omgeving aangepaste uiterlijk. Veel kikkers zijn goed gecamoufleerd door een op de leefomgeving afgestemde kleur tot een op een blad lijkende lichaamsvorm.
Actieve verdediging bestaat meestal uit wegvluchten bij gevaar, veel soorten springen in het water en duiken een tijdje onder. Kikkers die in het nauw worden gedreven, blijven meestal zitten en houden zich dood. Veel kikkers die wat groter worden, kennen een breed scala aan bluf- of dreiggedrag. Met name landbewonende soorten kunnen zich vol met lucht blazen bij gevaar, zodat ze vast komen te zitten in het hol en een vijand ze er niet uit krijgt. Dit is overigens ook een verdedigingsstrategie bij veel hagedissen. Hetzelfde gedrag vertonen kikkers bij een confrontatie met slangen, naast een vergroot lichaamsvolume wordt een pose aangenomen die het dier nog groter doet lijken door hoog op te poten te staan. Zo lijkt de kikker groter en boller en is het voor de slang moeilijker de kikker op te eten. Slechts enkele soorten zullen een belager bespringen en soms kan een beet worden uitgedeeld. Een voorbeeld is de soort "Lepidobatrachus laevis", die twee dolkachtige uitsteeksels in de bovenkaak heeft. Deze worden voornamelijk gebruikt om soortgenoten te bevechten in de paartijd, maar kunnen ook voor de verdediging worden ingezet en de huid van zoogdieren als de mens penetreren.
Over de verschillende vormen van actieve verdediging is nog weinig bekend, van enkele soorten weten we dat de verdediging al begint in het ei. De larven van "Duellmanohyla uranochroa" bijvoorbeeld zijn in staat om voortijdig het ei te verlaten als ze worden aangevallen. De eieren worden onder een blad geplakt dat boven het water hangt, als slangen de eieren opeten herkennen de larven de trillingen als gevaar en verlaten het ei vroegtijdig waarna ze in het water vallen. Ze zijn dan nog niet helemaal ontwikkeld maar hebben zo wel een grotere overlevingskans Het is ook bekend dat de larven van deze soort zich heel snel ontwikkelen als er veel vijanden in het water leven, maar juist een langzame ontwikkeling kennen als er op de oever veel spinnen lopen.
Camouflage.
De meeste soorten kikkers hebben een groene, bruine of grijze kleur, vaak met grillige vlekken om minder goed zichtbaar te zijn voor vijanden. Sommige soorten hebben naast camouflagekleuren ook een aantal lichaamsaanpassingen die ze nog beter doen wegvallen tegen de achtergrond. Veel soorten hebben twee plooien aan weerszijden van de rug, die dorsolaterale lijsten worden genoemd. Vaak is de kleur tussen deze lijsten (op het midden van de rug) anders dan de kleur onder de lijsten (op de flanken). Hierdoor zijn kikkers vanuit de lucht moeilijker te zien: het lichaam wordt door deze schakering in drieën verdeeld, waardoor het dier beter wegvalt tegen de achtergrond.
De structuur van de huid ondersteunt de camouflage, soorten die in bomen leven plakken vaak aan bladeren en hebben een groene kleur en gladde huid om niet op te vallen. Soorten die op de bodem leven hebben over het algemeen een korrelige huid en een bruine kleur om aan de aandacht van vijanden te ontsnappen.
Enkele soorten hebben hoornachtige uitsteeksels boven de ogen, die echter niet verhard zijn maar bestaan uit zacht huidweefsel. Ze dienen dan ook niet ter verdediging maar om de lichaamsvorm grilliger te maken zodat de kikker minder opvalt. Sommige soorten hebben onregelmatige huidplooien op de rug en flanken die doen denken aan de nerven van een blad. Deze aanpassingen komen alleen voor bij soorten die op de bodem leven; ze vallen door het bladachtige uiterlijk vrijwel volledig weg tegen de achtergrond. Een voorbeeld van deze bladachtige kikkers vinden we bij het geslacht "Ceratobatrachus". Een aantal soorten uit verschillende families heeft vele kleine stekelachtige structuren op de rug, die eveneens niet verhard zijn maar de kikker doen lijken op een pluk mos.
De glaskikkers danken hun naam aan de halfdoorzichtige huid maar dit varieert enigszins per soort. Met name aan de buikzijde zijn vrijwel alle organen zichtbaar. Bij veel soorten glaskikkers, maar ook bij boomkikkers uit de onderfamilie Phyllomedusinae is ontdekt dat de huid dezelfde golflengte infrarood licht weerkaatst als planten, wat waarschijnlijk een aanpassing is om niet op te vallen voor vijanden. Wetenschappers denken dat dit vooral dient om zich te camoufleren voor slangen. Slangen als boa's en pythons bezitten receptoren voor infrarood aan de voorzijde van de kop (de labiale groeven genoemd) waarmee prooien worden opgespoord.
Schrikkleuren.
Een aantal kikkers heeft felle kleuren om aan te geven dat ze oneetbaar of giftig zijn of gebruiken schrikkleuren om vijanden af te schrikken. Het bekendst zijn de pijlgifkikkers, die alle kleuren van de regenboog kunnen hebben. Zo komen rode, blauwe, gele, felgroene, oranje en wit-met zwarte soorten voor. Naast pijlgifkikkers zijn er ook andere soorten die een opvallende kleur hebben. Voorbeelden zijn de tomaatkikker ("Dyscophus antongilii") uit Madagaskar en de rode pad ("Ollotis periglenes") uit Brazilië, die respectievelijk dieprood en helderoranje van kleur zijn.
Een aantal soorten heeft onopvallende kleuren op de rugzijde, maar felle rode of gele kleuren aan de buikzijde en onderzijde van de poten. Het bekendst zijn de vuurbuikpadden die hier de naam aan te danken hebben, maar ook sommige andere kikkers hebben felle buikkleuren. Bij verstoring kromt de kikker de poten boven het lichaam, waardoor de schrikkleuren onder de poten zichtbaar worden. Dit onnatuurlijke gedrag, de buik is immers het kwetsbaarst, wordt ook wel het unkenreflex genoemd. Het unkenreflex is een kolderiek gezicht omdat het net lijkt of de kikker uit wanhoop zijn poten boven het hoofd houdt. Als een vijand de kikker omdraait, wordt ook de felle buik zichtbaar.
Een veel gebruikt trucje is de felle kleur aan de binnenzijde van de dijen die niet te zien is zolang de kikker stilzit. Pas als het dier wegspringt, komt de schrikkleur tevoorschijn waardoor een vijand wordt afgeleid en de kikker kan ontsnappen. De vieroogkikker ("Eupemphix nattereri") gaat nog verder, deze soort heeft oogvlekken aan de achterzijde van de dijen, die in rust verborgen zijn. Als een vijand nadert, gaat de kikker op de poten staan en laat zijn gevlekte achterkant zien, waarbij de ogen zichtbaar worden. Deze vorm van bluf komt ook bij andere dieren voor, zoals de dagpauwoog, een vlindersoort.
Er zijn ook soorten met daadwerkelijk fel gekleurde ogen, zoals de roodoogmakikikker. Dergelijke soorten hebben, zoals de naam al aangeeft, helder rode ogen die in rust worden ingetrokken en niet goed zichtbaar zijn. Bij verstoring worden de ogen zichtbaar en komt de bloedrode kleur tevoorschijn.
Giftige kikkers.
Kikkers hebben gifklieren, waarvan de parotoïden vaak het duidelijkst zichtbaar zijn, deze zijn net achter de ogen gepositioneerd. De knoflookpadden en de vuurbuikpadden scheiden een stof af die ruikt naar knoflook of uien, bij de gewone pad doet de geur denken aan vanille. De uitscheiding smaakt zeer bitter en irriteert de slijmvliezen maar is niet gevaarlijk. Het kan ook irritaties aan de ogen veroorzaken als het bijvoorbeeld via de vingers wordt overgebracht.
Bij een aantal tropische soorten worden echter verschillende zeer toxische verbindingen uitgescheiden waarvan het effect varieert van hevige irritatie tot verlammingsverschijnselen, het gif kan bij sommige soorten fataal zijn. Het neurotoxine van de giftigste soort, de pijlgifkikker "Phyllobates terribilis" kan inname van slechts 2 microgram van het secreet dodelijk zijn voor de mens. Natuurlijke vijanden zijn overigens niet zelden immuun voor de door kikkers uitgescheiden giftige verbindingen. Ze kunnen zo de giftigste kikkers eten zonder hier schade aan te ondervinden, een voorbeeld is de slang "Liophis epinephelus". Het gif bevat vaak een sterke antibacteriële werking, waardoor de verbindingen onderzocht worden in de geneeskunde.
Giftige kikkers met felle kleuren behoren niet altijd tot de pijlgifkikkers, ook soorten uit het geslacht "Mantella", behorend tot de familie Mantellidae zijn fel van kleur en erg giftig. Dit is echter een vorm van convergente evolutie omdat de groepen duizenden kilometer van elkaar verwijderd zijn en niet aan elkaar verwant lijken. Sommige onschuldige soorten imiteren giftige soorten zoals de niet-giftige "Allobates zaparo", die zowel de giftige "Ameerega bilinguis" als de zeer giftige "Ameerega parvula" imiteert. Deze drie soorten zijn nauwelijks uit elkaar te houden.
Giftige kikkers kunnen gevaarlijk zijn voor mensen en vooral voor huisdieren, die onbekend zijn met de lokale soorten omdat ze niet weten welke soorten ze beter kunnen ontwijken in tegenstelling tot inheemse diersoorten.
Bedreiging door de mens.
Vervuiling.
Kikkers zijn gevoelig voor vervuiling omdat ze vanwege de complexe ontwikkeling en metamorfose sterk afhankelijk zijn van hormonen. Dit zijn ontwikkelingsregulerende verbindingen die belangrijk zijn voor de ingrijpende transformatie van kikkervisje tot kikker. Door vervuiling kan de hormoonhuishouding verstoord raken en hierdoor ontstaan misvormingen en veranderingen in het uiterlijk, het gedrag en de voortplanting. Het is bekend dat kikkers bijvoorbeeld kleiner blijven, minder gaan eten of minder eieren produceren.
Bij een teveel aan meststoffen in het oppervlaktewater of de bodem wordt de habitat overwoekerd door vegetatie en trekken de dieren weg naar minder begroeide locaties. Vermesting leidt meestal tot verzuring, in een te zuur milieu kunnen kikkers en hun eieren en larven zich niet ontwikkelen.
Schimmel.
De belangrijkste bedreiging is een infectie met de schimmel "Batrachochytrium dendrobatidis", die de beruchte ziekte chytridiomycose veroorzaakt. De schimmel is wereldwijd verspreid door toedoen van de mens. Een aantal soorten, zoals de klauwkikker en de reuzenpad, werden in Zuid-Amerika, de Caraïben en Australië als zwangerschapstest gebruikt. Ook de internationale handel in exotische dieren speelt een rol omdat zo kikkers in nieuwe gebieden worden geïntroduceerd, waardoor geïnfecteerde exemplaren nieuwe gebieden kunnen besmetten. Boven op de andere bedreigingen verzwakt de schimmel veel soorten nog verder. De toepassing van bepaalde probiotische bacteriën zou een positieve invloed kunnen hebben maar grootschalige resultaten zijn tot zover bekend uitgebleven.
Verdwijnen habitat.
Door het droogleggen van gebieden voor de landbouw of irrigatie wordt de habitat te droog waardoor de kikkers verdwijnen, evenals het droogleggen van moerassen om van muggen af te komen. Hierdoor verandert het milieu drastisch en maken kikkers geen schijn van kans. Niet alleen droogt het voor de voortplanting en schuilmogelijkheden noodzakelijke oppervlaktewater op, ook prooidieren en de schaduw biedende vegetatie verdwijnen.
De kap van bossen verkleint het leefgebied van veel soorten. Dit is een wereldwijd probleem en geldt niet alleen voor de tropische bossen in Zuid-Amerika. Voorbeelden van Afrikaanse kikkers die hierdoor worden bedreigd zijn de levendbarende pad ("Nectophrynoides viviparus") en "Leptopelis parkeri".
Het verkeer eist jaarlijks vele slachtoffers, met name soorten die naar het voortplantingswater trekken (zie ook amfibieëntrek) en in gebieden waar zowel veel kikkers als een hoge verkeersdrukte is, zoals Nederland, worden jaarlijks vele dieren platgereden. In door de mens druk bezochte gebieden worden kikkers verstoord in hun levenswijze en vertrekken naar andere gebieden.
Het veranderen van de habitat is voor een deel toe te schrijven aan klimaatverandering, al is het bij veel soorten onbekend welke effecten deze veranderingen precies veroorzaken. Zo zou de opwarming van de aarde een rol spelen bij het verspreiden van de eerder genoemde "Batrachochytrium" -schimmel. Van een verhoogde ultraviolette straling wordt vermoed dat deze door de eieren van de kikkers wordt geabsorbeerd en beschadigingen veroorzaakt aan het DNA waardoor de kikkers misvormingen vertonen. Eenzelfde effect geeft vervuiling met een aantal chemicaliën.
Andere menselijke bedreiging.
In een aantal streken is de invoer van invasieve soorten de oorzaak van de achteruitgang van amfibieën waaronder kikkers. In Australië bijvoorbeeld worden steeds meer roofvissen uitgezet in de natuur, die de eieren en de larven van kikkers opeten. Daarnaast is er al vele tientallen jaren geleden de agapad uitgezet met als doel insecten te bestrijden. Helaas wordt deze exoot zo groot dat voornamelijk andere grotere dieren worden gegeten waaronder andere kikkers. In België en Nederland zijn sommige poelen door het uitzetten van zonnebaarzen ongeschikt geworden voor zeldzame en bedreigde soorten als de knoflookpad.
Een andere bedreiging is de handel in exotische dieren en andere handelingen waarbij de mens kikkers direct uit hun leefomgeving haalt. Veel soorten kikkers zijn populair in de dierenhandel en worden op grote schaal gevangen in het wild, wat de natuurlijke populaties aantast. Dit geldt met name voor de bedreigde soorten omdat ze exclusief zijn en veel geld opleveren. Kikkers worden daarnaast gevangen en geconsumeerd, bekend zijn de kikkerbilletjes die als een delicatesse worden beschouwd en in de meer exclusieve restaurants op het menu staan.
Kikkers worden in achtergestelde landen door de plaatselijke bevolking gegeten en gezien als "bushmeat", een Engelse term voor dierlijk voedsel uit de natuur. Een voorbeeld is de oproep van de militaire junta van Myanmar na de catastrofale tyfoon in 2008 aan de bevolking om geen westers voedsel aan te nemen maar vooral gebruik te maken van de natuur door kikkers te vangen en op te eten.
Bescherming.
Sinds de jaren vijftig is een wereldwijde achteruitgang geconstateerd in het aantal en de verspreiding van de amfibieën. Officieel zijn er in de laatste 500 jaar 34 soorten verdwenen maar over een derde van alle soorten is vrijwel niets bekend, ook niet hoe het met ze gaat. In totaal zijn waarschijnlijk al veel meer soorten verdwenen maar onderzoek hiernaar is moeilijk. In landen als Zimbabwe en Myanmar bijvoorbeeld is vanwege de politieke situatie geen monitoring mogelijk. Enkele fascinerende soorten die worden beschouwd als uitgestorven zijn de knaloranje rode pad en alle soorten die tot de maagbroeders behoren. Bij vrijwel alle reptielen en amfibieën, zoals een aantal salamanders, zijn beschermingsprogramma's opgezet voor bedreigde soorten maar bij de kikkers is dit slechts op zeer beperkte schaal toegepast.
De cijfers over de situatie van de huidige amfibieën, waarvan het grootste deel kikkers, zijn alarmerend; ruim 7% (meer dan 400 soorten) staat op het punt van uitsterven, tegenover 1,8% van de vogels en 3,8% van de zoogdieren. In totaal gaat ruim 40% van alle amfibieën achteruit; de situatie van zo'n 400 soorten is kritiek waarvan bij 200 soorten de oorzaak onbekend is.
Het jaar 2008 is door natuurbeschermingsorganisaties en dierentuinen uitgeroepen tot het "jaar van de kikker", in de hoop wereldwijde aandacht te verkrijgen voor de bedreiging van de kikkers.
Over de mogelijke gevolgen voor de mens of de natuurlijke ecosystemen van een verdere achteruitgang of zelfs het uitsterven van een groot deel van de kikkers is nog weinig bekend. Het verdwijnen van de kikkers heeft mogelijk een negatieve impact op de ontwikkeling van toekomstige medicijnen. Daarnaast zullen dieren die voornamelijk van kikkers leven het zeer moeilijk krijgen of ook verdwijnen.
Kikkers in het dagelijks leven.
Net als alle amfibieën zijn kikkers niet erg aaibaar en voelen koud, nat en slijmerig aan. Veel mensen hebben een uitgesproken hekel aan kikkers en vinden ze vies of zijn bang voor kikkers omdat ze onverwachts wegspringen of giftig zouden zijn. Mensen die bang zijn voor kikkers lijden aan Ranidafobie, indien de angst zich toespitst op pad-achtige exemplaren wordt gesproken van Bufonofobie. De meeste kikkers scheiden stoffen uit die bij contact de ogen of de slijmvliezen van de mond of neus irriteert, maar zijn verder ongevaarlijk.
In het dagelijks leven spelen kikkers een bescheiden rol vanwege de verborgen levenswijze. Slechts af en toe komen ze in Nederland en België weleens in het nieuws omdat een bouwproject of evenement geannuleerd wordt na het aantreffen van een zeldzame soort.
Kikkers bereiken soms het nieuws, bijvoorbeeld omdat er een onbekende soort is ontdekt, zoals de in 2003 ontdekte neuskikker. In 2007 haalden Japanse wetenschappers het wereldnieuws door de introductie van een doorzichtige kikker.
Fabeltjes over kikkers.
Over de kikkers bestaan verschillende fabeltjes, mythes en broodjeaapverhalen. Enkele bekendere zijn:
Medisch.
Bepaalde kikkers spelen een rol in de biologische of medische sector. Een aantal soorten wordt gebruikt in biologielessen waarbij ze worden opengesneden om de anatomie te bestuderen. Hiervoor worden soorten gebruikt die algemeen voorkomen, zoals de luipaardkikkers in de Verenigde Staten.
De eicellen van verschillende soorten tongloze kikkers worden onderzocht in de genetica. Een recente ontwikkeling is het kweken van kikkers met een meer doorzichtige huid, zodat ze voor de bestudering van de ontwikkeling van de eieren niet meer gedood hoeven worden. In vroegere tijden werd de klauwkikker gebruikt in een zwangerschapstest. Als de urine van een zwangere vrouw wordt geïnjecteerd onder de huid, gaat de kikker eitjes leggen, wat een betrouwbaar resultaat gaf.
De door de huid uitgescheiden verbindingen worden onderzocht op mogelijke medische toepassingen. Het gif van een Zuid-Amerikaanse soort bevat een verbinding die kan worden gebruikt als pijnstiller. De stof heeft een sterkere werking dan morfine maar is minder verslavend.
Niet alleen de giftige stoffen worden onderzocht, ook de antivirale en antibacteriële verbindingen die worden uitgescheiden ter bescherming zijn mogelijk bruikbaar in de geneeskunde.
In de cultuur.
"Ons koude kikkerlandje" is een term die wel gebruikt wordt voor en door Nederlanders. Kikkers zijn onderwerp van een aantal spreekwoorden en gezegdes en komen ook terug in allerlei culturen.Een kikker speelt bijvoorbeeld een rol in het sprookje van de kikkerkoning, waarin een prinses die zich over haar tegenzin heen zet en de 'smerige' kikker kust, waarna deze in een prins verandert. Andere bekende kikkers zijn Kermit de Kikker en Kikker uit de boekenserie van Max Velthuijs.
Enkele voorbeelden van spreekwoorden en gezegdes waarin kikkers een rol spelen zijn:
Een bekend kinderliedje over kikkers, Daar zaten zeven kikkertjes van J.P. Heije (1843), begint als volgt:
Evolutie.
De eerste amfibieën ontstonden tijdens het laat-Devoon toen soorten leefden als "Ichthyostega", een salamanderachtig amfibie dat 370 miljoen jaar geleden op het land kroop. De belangrijkste veranderingen die de Anura hebben ondergaan is het korter worden van het lichaam en het verliezen van de staart. Fossiele kikkers zijn over de hele wereld gevonden, inclusief gebieden waar de Anura tegenwoordig niet meer voorkomen, zoals Antarctica.
"Gerobatrachus hottoni" is een vrij recent (2008) ontdekte soort die uiterlijk een kruising was tussen een kikker en een salamander. Deze soort leefde 250 miljoen jaar geleden en had een gehoor dat lijkt op dat van de moderne salamanders, maar daarnaast een brede schedel die overeenkomsten vertoont met die van de hedendaagse kikkers.
De oudst bekende vorm van een op een kikker gelijkend amfibie is de soort "Triadobatrachus massinoti" die komt uit het Onder-Trias en is gevonden op het Afrikaanse eiland Madagaskar. Deze soort is ongeveer 250 miljoen jaar oud en had nog niet alle kenmerken die tegenwoordig aan kikkers worden toegeschreven. Zo leek de schedel al wel op die van een kikker, breed en met grote oogopeningen maar had het dier ook kenmerken die niet gevonden worden bij de moderne amfibieën. Zo was het lichaam langer en het had meer wervels en niet-gefuseerde staartwervels. Dit in tegenstelling tot de moderne kikkers, waarvan de staartwervels versmolten zijn. Ook waren scheen- en kuitbeen nog niet gefuseerd, wat doet vermoeden dat "Triadobatrachus" geen beste springer was. Het dier wordt daarom als een voorloper van de moderne kikkers beschouwd.
Een andere fossiele kikker van ongeveer dezelfde leeftijd is "Prosalirus bitis", deze soort werd ontdekt in 1985 in Arizona. Net zoals "Triadobatrachus" had ook deze soort geen sterk vergrote achterpoten. Hij bezat al wel het typische, gevorkte bekken dat net als bij de moderne soorten uit drie delen bestond .
De oudste soort die echt tot de kikkers mag worden gerekend is "Vieraella herbsti" uit het Jura. Deze soort heeft een leeftijd van 188 tot 213 miljoen jaar en is alleen bekend van een afdruk van de rug- en de buikzijde, beide van hetzelfde exemplaar dat ongeveer 33 millimeter lang was. De soort "Notobatrachus degiustoi" is met een leeftijd van 155 tot 170 miljoen jaar iets jonger. Biologen zijn er nog niet uit of deze kikker verwant is aan de primitieve "Leiopelma"- soorten, of dat het dier behoort tot een zustergroep van de Anura en daarmee strikt genomen toch niet tot de kikkers kan worden gerekend.
Indeling.
Alle kikkers behoren tot de orde Anura (Fischer von Waldheim, 1813). Vroeger werd de groep aangeduid met de naam Salientia (Merrem, 1820).
Er worden nog jaarlijks nieuwe soorten ontdekt. Nog in de eenentwintigste eeuw zijn vliegende kikkers ontdekt op Sumatra, zeer kleine soorten die werden aangetroffen onder bladeren op Cuba, en in Venezuela is een soort ontdekt die een verschrikkelijke stank verspreidt bij verstoring.
Enkele soorten, zoals "Ranitomeya imitator", vertonen zoveel variatie dat lange tijd werd gedacht dat de diverse kleurvariaties tot verschillende soorten behoorden. Met de vondst van nieuwe soorten, en de ontwikkeling van nieuwe technieken om verwantschap te bestuderen, verandert ook de systematiek van deze orde regelmatig. Een voorbeeld zijn de kikkers uit het geslacht "Atelopus", die enige tijd als de aparte familie Atelopodidae werden opgevat, maar inmiddels in de familie van de padden worden geplaatst.
De kikkers waren anno 2021 verdeeld over 58 families exclusief de fossiele of meer recent uitgestorven families zoals de Rheobatrachidae. Eerder was de groep verdeeld in ongeveer dertig families; het toegenomen aantal is vrijwel volledig het gevolg van het splitsen van families of het opwaarderen van onderfamilies tot de rang van familie. Ook werden de families in drie onderordes verdeeld, namelijk Archaeobatrachia, Neobatrachia en Mesobatrachia, deze worden nog wel erkend gebaseerd op Frost et al. (2006), Heinicke et al. (2009) en Pyron en Wiens (2011)., maar worden niet meer algemeen onderscheiden vanwege de parafyletische samenstelling ervan. De grootste superfamilie zijn de Brachycephaloidea dat meer als 1200 verschillende soorten omvat, verdeeld over 5 families en 6 onderfamilies. De grootste familie, dat ook binnen de superfamilie Brachycephaloidea behoort is Strabomantidae met meer dan 770 soorten; de kleinste familie zijn de Rhinophrynidae, die slechts één soort telt. Veruit de meeste soorten en groepen van soorten hebben geen Nederlandstalige naam.
Families.
Onderstaand een lijst van alle families van kikkers. De superfamilies en onderfamilies zijn niet opgenomen. De letter "m" achter een familie staat voor monotypisch. Zie voor een uitgebreider overzicht van de families de lijst van families van kikkers.
Incertae sedis: 

</doc>
<doc id="18857" url="https://nl.wikipedia.org/wiki?curid=18857" title="Butaan">
Butaan

Butaan (C4H10) is een koolwaterstof uit de groep alkanen.
Bij kamertemperatuur is butaan een brandbaar gas dat als brandstof gebruikt wordt. Ook in de chemische industrie heeft het tal van toepassingen. Het wordt gewonnen uit de raffinage van aardolie en aardgas.
Isomeren.
Er bestaan twee verschillende isomere moleculen van butaan. De koolstofketens van de twee soorten butaanmoleculen verschillen daarbij in de mate van vertakking:
Etymologie.
Het prefix "but-" is afgeleid uit het Latijnse "butyrum", dat boter betekent. Boterzuur is de gebruikelijke naam voor butaanzuur. Zouten en esters van boterzuur heten butyraten.
Zwaarder dan lucht.
De relatieve dichtheid van butaan ten opzichte van lucht bedraagt circa 2,09. Butaan is dus iets meer dan twee keer zo zwaar als lucht. Doordat butaan zwaarder is dan lucht kan het zich, bij onvoldoende ventilatie, laag bij de grond ophopen met mogelijk gevaarlijke situaties als gevolg. Uit veiligheidsoogpunt moet daarom worden voorzien in onderventilatie bij opslag en gebruik van butaan.
Toepassingen.
Butaan in gasflessen wordt in België - naast propaan - gebruikt op plaatsen waar geen aardgas beschikbaar is (voornamelijk om eten te bereiden). In Nederland worden gasflessen voornamelijk gevuld met propaan. Ook wordt butaan gebruikt als gas in aanstekers, hiervoor wordt het ook als navulling in bussen verkocht.
Het kookpunt van −0,5 °C is soms een probleem: butaan is bij omgevingstemperaturen beneden deze waarde vloeibaar en dus niet direct bruikbaar. Bij lage temperaturen is propaan daarom beter geschikt voor verwarming en om te koken.
Mengsels van butaan en propaan worden onder de naam lpg gebruikt als brandstof voor voertuigen. Bij kamperen wordt dit gas gebruikt om op te koken en dergelijke. Ook de gaspatronen voor hobbybranders zijn er mee gevuld. Bedrijfsmatig worden gasflessen met butaan en propaan gebruikt door onder meer dakdekkers en loodgieters. Mengsels in gezuiverde vorm worden gebruikt als drijfgas in spuitbussen.
Gezondheid.
Butaangas zoals dat voorkomt gemengd met propaangas in onder andere aanstekers, kan als dat wordt geïnhaleerd ernstige hartritmestoornissen veroorzaken. Iemand kan daaraan zelfs overlijden. Dit wordt aangeduid met het ”sudden sniffing death syndrome”. Gebruik van drijfgassen om ze te snuiven kan bovendien tot leverschade leiden. Door het inhaleren van aanstekergas overleed in maart 2017 een 13-jarige Nederlandse jongen en een maand eerder een 19-jarige Belgische vrouw. In 2010 raakte een 15-jarige jongen in coma.

</doc>
<doc id="18858" url="https://nl.wikipedia.org/wiki?curid=18858" title="Keeley Hawes">
Keeley Hawes

Keeley Claire Julia Hawes (Londen, 10 februari 1976) is een Brits actrice.
Ze is getrouwd met Matthew Macfadyen.

</doc>
<doc id="18859" url="https://nl.wikipedia.org/wiki?curid=18859" title="Hoofdketen">
Hoofdketen

In de organische chemie is de hoofdketen de keten waarop de nummering, nodig voor de nomenclatuur, plaatsvindt. Bij een koolstof-waterstofbinding is dit de koolstofketen met de meeste koolstofatomen. Bij een heterogene organische verbinding is de hoofdketen niet bepaald door het aantal atomen, maar door de functionele groepen in het molecuul. De hoofdketen van nucleïnezuur bestaat uit twee zich afwisselende groepen van suikers en fosfaten.

</doc>
<doc id="18860" url="https://nl.wikipedia.org/wiki?curid=18860" title="Ringslang">
Ringslang

De ringslang of gevlekte ringslang ("Natrix helvetica") is een waterminnende slang uit de familie toornslangachtigen (Colubridae) en de onderfamilie waterslangen (Natricinae). 
De ringslang heeft een groot verspreidingsgebied in het westelijke deel van Europa en is hier een van de meest algemene soorten slangen. De ringslang komt ook voor in België en Nederland, net als de gladde slang en de adder. De ringslang is hier in veel streken het enige reptiel, de slang is ongevaarlijk en niet giftig voor de mens. Het is een schuwe en rustige soort die zelfs bij directe bedreiging maar zelden bijt.
De ringslang kan een lengte bereiken van meer dan een meter en is betrekkelijk eenvoudig te onderscheiden aan de kenmerkende gele ringvlek bij de kop. 
De soort is sterk aan water gebonden vanwege de aquatische levenswijze; de slang wordt zelden ver uit de buurt van een waterbron aangetroffen. Op het menu staan voornamelijk kikkers die langs de oevers van verschillende wateren buitgemaakt worden. Belangrijke vijanden zijn roofvogels en rovende zoogdieren.
Naam en indeling.
De ringslang is een van de bekendste vertegenwoordigers van de familie waterslangen (Natricidae). Deze familie werd vroeger beschouwd als een onderfamilie van de toornslangachtigen (Colubridae), maar wordt tegenwoordig als een aparte familie beschouwd.
De wetenschappelijke naam van de soort werd voor het eerst voorgesteld door Lacépède in 1789. Oorspronkelijk werd de wetenschappelijke naam "Coluber helveticus" gebruikt. 
De soort werd lange tijd als een ondersoort van de oostelijke ringslang ("Natrix natrix") gezien. In veel literatuur wordt daardoor nog de verouderde wetenschappelijke naam gebruikt ("Natrix natrix helvetica"). 
In een onderzoek uit 2013 werden zestien verschillende genetische varianten van de oostelijke ringslang geïdentificeerd. In 2017 publiceerden een groep van biologen een onderzoek met de naam "Hybridization patterns in two contact zones of grass snakes reveal a new Central European snake species". Hierin werd beschreven dat op basis van genetische kenmerken de ondersoort "Natrix natrix helvetica" als een aparte soort zou moeten worden beschouwd. De nieuwe soort werd aangeduid als "Natrix helvetica" (lineage E), wat te vertalen is als 'verwantschapsgroep E'. In de loop der jaren werden deze nieuwe inzichten steeds breder gedragen en inmiddels wordt de nieuwe indeling als standaard beschouwd. 
Ondersoorten.
Bij de afsplitsing van "Natrix natrix" verhuisden de ondersoorten "cetti", "corsa", "lanzai" en "sicula" mee, en werden ondersoorten van "Natrix helvetica". In 2020 werd "Natrix helvetica lanzai" gesynonimiseerd (gelijk gesteld aan) met de ondersoort "Natrix helvetica sicula". Hiermee omvat de ringslang tegenwoordig vier ondersoorten die onderstaand zijn weergegeven, met de auteur en het verspreidingsgebied.
Uiterlijke kenmerken.
De ringslang kan een totale lichaamslengte bereiken van ongeveer 1 tot 2 meter, afhankelijk van het geslacht, de ondersoort en zelfs de geografische locatie. Mannetjes blijven een derde kleiner dan vrouwtjes. Het mannetje wordt 80 tot 100 centimeter lang, het vrouwtje 90 tot 140 centimeter. Incidenteel worden ook wel grotere exemplaren waargenomen die tot meer dan twee meter lang kunnen worden. In Nederland worden vrouwtjes in de regel 100 tot 120 cm lang en de mannetjes worden tot 90 cm lang. Het langste exemplaar ooit gemeten in Nederland was een vrouwtje uit de Bijlmermeer dat 131 cm lang was en een omtrek had van zestien cm. Het lichaamsgewicht van pasgeboren juvenielen is slechts enkele grammen tot ongeveer twintig tot honderd gram bij volwassen mannetjes. Vrouwtjes worden tussen de zeventig en 350 gram zwaar en zwangere exemplaren kunnen tot 450 gram wegen. 
De ringslang heeft een slanke lichaamsbouw en bezit een relatief lange staart, dit is aan de bovenzijde niet te zien maar aan de onderzijde is de overgang van een enkele rij buikschubben naar meerdere schubbenrijen van de staart, onderbroken door de cloaca, duidelijk zichtbaar. De vervellingshuiden kunnen worden herkend door de aanwezigheid van kieltjes op de buikschubben, de relatieve lengte van de staart en het patroon van de kopschubben. Vervellingshuiden van de ringslang zijn altijd ongeveer 8 tot 10 procent langer dan de slang omdat ze als een sok worden afgestroopt en ze hierbij wat uitrekken.
De ringslang dankt zijn naam aan de gele vlekken aan weerszijden van de hals, net achter de kop, die aan de bovenzijde soms samenvloeien en doen denken aan een ring. Meestal is deze echter zowel aan de bovenzijde van de hals als aan de buikzijde onderbroken en de gele kleur kan ook neigen naar oranje of wit. Daarachter (naar de staart toe) is een variabele zwarte vlek aanwezig, die varieert van een band tot een driehoek. Op de zijkanten van de kop zijn aan de onderzijde vaak gele vlekken tot strepen aanwezig. De ogen zijn relatief groot en hebben een ronde pupil, wat samenhangt met de dagactieve levenswijze. 
De basiskleur van de ringslang is licht- tot donkerbruin tot lichtgroen of grijs, op de flanken zijn vaak enkele donkere tot zwarte stipjes gelegen. Deze stipjes kunnen aan de flanken samensmelten tot een strepentekening. De slang is daarnaast herkenbaar is aan de staande zwarte rechthoekjes langs de flanken. 
Mannetjes zijn van vrouwtjes te onderscheiden door een meestal contrastrijkere tekening en kunnen ook herkend worden aan de dikkere staartwortel wat veroorzaakt wordt door de aanwezigheid van de hemipenis. Bij juveniele dieren is dit echter niet te zien. Ook hebben mannetjes een relatief langere staart dan vrouwtjes. Dit is zien aan het aantal subcaudale schubben, dat bij mannetjes gemiddeld hoger is. Er is echter enige overlap en bovendien missen veel exemplaren als gevolg van natuurlijk verval een deel van hun staart zodat het aantal subcaudale schubben niet meer vastgesteld kan worden. 
Afwijkende variaties of vormen zijn ook bekend in de literatuur. Soms komen geheel zwarte exemplaren voor, deze worden melanisch genoemd. Dit is een aanpassing op het leven in berggebieden, door de lagere temperaturen is een zwarte kleur voordelig omdat zo meer warmtestraling wordt opgenomen. Ook zijn zeer licht gekleurde exemplaren bekend, evenals albino's die geen enkele vorm van pigment bezitten. Daarnaast zijn er meerdere malen tweekoppige exemplaren beschreven
Onderscheid met andere soorten.
De ringslang is in Nederland en België met maar drie soorten te verwarren; de adder ("Vipera berus"), de gladde slang ("Coronella austriaca") en de hazelworm ("Anguis fragilis"). De ringslang is gemakkelijk van de gladde slang te onderscheiden doordat deze laatste soort gladde dorsale schubben heeft, in tegenstelling tot de ringslang. De schubben van de rug zijn gekield; ze hebben een opstaande kiel in het midden. Van de adder is de ringslang het makkelijkst te onderscheiden aan het zigzagpatroon dat vaak voorkomt bij de adder maar niet bij de ringslang. Ook de ogen van de adder wijken duidelijk af; ze zijn oranjerood tot rood van kleur en hebben een verticale pupil. De ringslang heeft een meer gele oogkleur en een duidelijk ronde pupil. Ook de hazelworm heeft een slangachtig uiterlijk, maar is in werkelijkheid een pootloze hagedis. De hazelworm is altijd bruin tot bruingrijs van kleur en heeft een typisch hagedisachtige kop zonder insnoering tussen kop en lichaam.
Er worden ook veel mengvormen met de oostelijke ringslang ("Natrix natrix") aangetroffen. Deze soort komt voor in noordelijk Europa en leeft in onder andere Denemarken, Duitsland, Noorwegen en Zweden. Het lichaam van de oostelijke ringslang heeft een onregelmatiger vlekkenpatroon langs de flanken.Op de buik is een onregelmatig patroon van zwarte en witte gedeeltes te zien, dat gebruikt kan worden voor de individuele herkenning. De zwarte vlekken vormen een soort dambordpatroon, onder de achterzijde van de buikzijde is vaak meer zwart te zien in vergelijking met de voorzijde. De ringslang is meestal eenvoudig van de andere "Natrix"- soorten te onderscheiden aan de vlekken in de nek. De adderringslang ("Natrix maura") en de dobbelsteenslang ("Natrix tessellata") blijven gemiddeld kleiner en hebben meestal een bruine grondkleur met grote vlekken aan de bovenzijde die vaak een duidelijke dambordtekening vormen.
Van andere Europese gladde slangen is de ringslang in de regel goed te onderscheiden aan de vlekken in de hals. Alleen van jonge esculaapslangen ("Elaphe longissima") is bekend dat ze ook gele markeringen in de hals kunnen hebben. Deze verdwijnen bij oudere exemplaren, zie ook onder het kopje afbeeldingen onderaan. De meeste adders (Viperidae) blijven veel kleiner en hebben een relatief plompe lichaamsbouw.
Verspreiding en habitat.
Het verspreidingsgebied van de ringslang beslaat delen van westelijk Europa. Dit omvat de landen als Nederland, Luxemburg, België, Duitsland, Frankrijk, Zwitserland, Oostenrijk, Italië en Liechtenstein. De soort wordt ook aangetroffen in Groot-Brittannië, wat door de geografische isolatie voor reptielen moeilijk te bereiken is. In Ierland ontbreekt de soort. Hier komt geen enkele slang voor; volgens de legende zouden alle slangen uit Ierland zijn verdreven door de heilige Sint Patrick. De werkelijkheid ligt iets anders; de zee tussen Groot-Brittannië en het vasteland van Europa stond ongeveer 6500 jaar geleden droog zodat verschillende reptielen de oversteek konden maken. De zee tussen Ierland en Groot-Brittannië was in die tijd echter niet drooggevallen en vormde een onoverbrugbare barrière.
De slang kan zowel worden aangetroffen in laaglanden als uitgesproken berggebieden tot een hoogte van 3000 meter boven zeeniveau.
In Nederland en België.
De ringslang is zowel in Nederland als in België een van de drie inheemse soorten slangen, naast de giftige gewone adder ("Vipera berus") en de niet-giftige gladde slang ("Coronella austriaca"). Van deze drie is de ringslang de meest voorkomende soort en is bovendien veruit de langste slang in Nederland. 
In de Nederlandse provincies Zeeland, Utrecht, Noord-Brabant, Noord-Holland en Zuid-Holland zijn adders zeldzaam en kan men ervan uitgaan dat ontmoetingen met slangen tot de ongevaarlijke ringslang beperkt blijven, of in Noord-Brabant de eveneens ongevaarlijke gladde slang. In 2006 zijn wel uitgezette aspisadders aangetroffen in Poortugaal (Zuid-Holland). Het is in het belang van het welzijn van de dieren wettelijk verboden slangen te vangen of te verstoren. De ringslang laat zich alleen zien om te zonnen en als het dier daarbij te veel verstoord wordt, verlaat het het gebied.
Habitat.
Ringslangen zijn sterk waterminnende reptielen, over het algemeen zijn verhoogde terreinen bij water, bijvoorbeeld dijken en spoorbanen met struwelen, een geschikte habitat. Voor hun voedsel zijn ringslangen afhankelijk van amfibieën, vooral kikkers, waardoor ze vaak rond vijvers en vennen, rivieren en veenmoerassen worden aangetroffen, zowel langs stilstaand als langzaam stromende wateren. Exemplaren die in het zuiden van het verspreidingsgebied voorkomen of in berggebieden leven, waar waterbronnen schaars zijn, blijven vaak dicht bij het oppervlaktewater.
Ringslangen hebben een geschikte plaats nodig om te kunnen overwinteren. Het winterkartier moet aan een aantal eisen voldoen; zo moet het vorstvrij blijven en niet te vochtig zijn. Geschikte overwinterplaatsen zijn grote takkenbossen, braamstruiken, oude konijnenholen op zandige hellingen. Soms worden ruïnes, vermolmde bomen, grote hopen grof puin, oude ijskelders of zelfs kelders van woningen gebruikt. Ze hebben tevens rustige plekjes nodig waar ze kunnen zonnen. Te veel ruigte en bomen ontnemen de slang deze belangrijke behoefte maar in een te open terrein zijn ze erg kwetsbaar voor predatoren. 
De ringslang kan zich veel sneller verspreiden dan andere reptielen omdat door de zwemmende levenswijze in korte tijd relatief grote afstanden kunnen worden afgelegd. Ringslangen kunnen rivieren en meren oversteken, er zijn waarnemingen van exemplaren die een jaar na hun geboorte al een kilometer verderop worden aangetroffen. Hierdoor is de slang in staat om snel een nieuwe geschikte habitat te koloniseren.
In Nederland komt de ringslang voor in waterrijke gebieden op zandgronden en aan zandgrond grenzende veengebieden en kleigronden. Laaggelegen streken met veel water zoals uitgestrekte polders zijn ongeschikt omdat deze habitats weinig kansen bieden voor de ontwikkeling van de eieren en het volbrengen van een winterslaap. In uitgestrekte hoogveengebieden en heidevelden kan de slang wel een deel van het jaar worden aangetroffen maar vormen dan slechts een deel van de habitat. Geschiktere plekken zijn laagveengebieden, hoger gelegen infrastructurele werken zoals waterkerende dijken, spoordijken en bossen.
Levenswijze.
De ringslang is op het land een typische bodembewoner die hooguit soms in lage takken klimt die boven het water hangen om te kunnen zonnen of om op prooien te loeren. Een zonnebad versnelt zowel de spijsvertering als de motoriek aangezien slangen koudbloedig zijn. Zodra de ringslang 's ochtends de schuilplaats verlaat wordt meestal een zonnebad genomen om het lichaam op te warmen.
De ringslang is een gespierde, snelle slang die zich relatief snel kan verplaatsen op het land en een zeer goede zwemmer is en uitstekend kan duiken. Meestal zwemt de slang echter met de kop net boven water. De slang is dagactief en jaagt voornamelijk langs de oevers van het water op kikkers en salamanders. Dit in tegenstelling tot andere "Natrix"-soorten die sterk aan de ringslang verwant zijn. Deze leven meer in het water dan op de oevers, ze zijn sterker aan water gebonden en jagen voornamelijk op vissen. Doordat de ringslang zich meer op het land begeeft, koelt het lichaam minder snel af en kan de slang in meer gematigde gebieden overleven&gt; Hierdoor heeft de slang een veel noordelijker verspreiding dan de andere soorten. 's Nachts schuilt het dier onder objecten als stenen en houtblokken.
De slang is in meer vochtige streken niet erg honkvast en kan grote afstanden afleggen tussen het zomer- en winterkwartier. De ringslang kan ver buiten het leefgebied waargenomen worden voor het afzetten van de eieren en het vinden van een winterkwartier. 
Net als andere slangen moet de ringslang regelmatig vervellen. De jonge dieren vervellen enige tijd nadat ze uit het ei zijn gekropen en verblijven tot de eerste vervelling dicht bij het nest. Mannetjes vervellen twee keer per jaar en vrouwtjes drie keer per jaar. Tijdens de vervelling is de slang kwetsbaarder en verschuilt zich enige tijd. 
Voortplanting en ontwikkeling.
Vrij snel na de winterslaap, begin of half april worden de slangen actief en worden vaak grote aantallen ringslangen bij elkaar gezien. De mannetjes komen het eerst tevoorschijn en zijn al vanaf halverwege maart te zien. Soms komen ook in september en oktober paringen voor. Verschillende mannetjes achtervolgen dan een vrouwtje en proberen met haar te paren waarbij het grootste mannetje de kleinere mannetjes wegduwt en met het vrouwtje paart. Van een echt gevecht zoals bij mannetjes van de adder voorkomt is geen sprake. De ringslang verdedigt geen territorium en de mannetjes zijn erg tolerant naar elkaar. Ze vormen vaak een zogenaamde 'paringsbal', waarbij meerdere mannetjes een vrouwtje omstrengelen. Dit zijn er meestal drie tot acht maar er is een waarneming bekend waarbij 22 mannetjes een enkel vrouwtje belaagden. De mannetjes zijn niet agressief naar elkaar, ze proberen wel elkaars staarten weg te duwen. Als een paring eenmaal begonnen is laten de andere mannetjes het koppel met rust. De wijfjes zijn niet ieder jaar paringsbereid, in tegenstelling tot de mannetjes, waardoor er ieder jaar een mannetjesoverschot is. Daarnaast paart het vrouwtje maar één keer en niet met meerdere mannetjes zoals de vrouwtjes van de adder. Als een vrouwtje gecopuleerd heeft wordt ze door de mannetjes genegeerd. De paring gebeurt meestal in april maar kan tot eind mei plaatsvinden. Soms worden paringen waargenomen in september. 
De ringslang is de enige eierleggende slang in Nederland en België, de adder en de gladde slang zijn beide eierlevendbarend. Dit heeft te maken met het relatief koele klimaat in het noordelijke deel van Europa, de adder en de gladde slang dragen de eieren net zo lang met zich mee tot de jongen volledig zijn ontwikkeld. De moederslang neemt gedurende de zwangerschap vaak een zonnebad wat haar lichaamstemperatuur verhoogt en de ontwikkeling van de embryo's versnelt. Als de eieren bijna zijn ontwikkeld zoeken de vrouwtjes naar een geschikte afzetplaats voor de eieren waarbij ze afstanden tot enkele kilometers kunnen afleggen. Zwangere vrouwtjes stoppen met eten tot de eieren zijn afgezet. 
De vrouwtjes zetten de eitjes van eind mei tot augustus af, de meeste nesten worden gemaakt in de maanden juni en juli. De ringslang zet de eieren af in zogenaamde broeihopen, dit zijn hopen plantaardig afval zoals takken of bladeren. In westelijk Europa duurt de zomer te kort en het is te koud voor de ontwikkeling van het embryo. Doordat broei optreedt, is de temperatuur aanzienlijk hoger dan die van de buitenlucht waardoor de eitjes toch kunnen worden uitgebroed. Ook andere reptielen zoals krokodilachtigen en sommige schildpadden kennen deze vorm van broedzorg. De eieren worden door broei van het organisch materiaal uitgebroed. In de natuurlijke situatie zijn dit plekjes met veel blad en strooisel. Ook in door de mens aangelegde composthopen en hopen zeewier die op hoger gelegen delen van het strand terechtkomen worden gebruikt. 
In tegenstelling tot veel andere reptielen wordt een geschikte plaats voor het afzetten van de eieren, die relatief zeldzaam is, niet zelden door meerdere vrouwtjes gebruikt. In een opslagkelder van een zaagmolen in de Duitse streek Mecklenburg werden tot in de jaren zestig jaarlijks 3500 tot 4000 eieren aangetroffen van de sterk verwante oostelijke ringslang ("Natrix natrix"), het record voor het aantal reptieleneieren in één nest. Gezien het gemiddelde van 30 eieren per vrouwtje moeten meer dan 100 vrouwtjes hun legsel hebben afgezet in hetzelfde nest. Ook is bekend dat als eenmaal een geschikte hoop is gevonden deze het jaar daarop weer wordt bezocht. 
Er worden vijf tot dertig eieren geproduceerd per legsel, de eieren zijn wit van kleur en langwerpig van vorm en ze zijn ongeveer 3,5 centimeter lang en 2,5 cm breed. De eieren van de ringslang hebben geen verharde schaal maar juist een elastisch omhulsel en zijn kleverig zodat ze aan elkaar plakken. Dit vermindert de kans op uitdroging omdat het buitenoppervlak dat wordt blootgesteld aan de omgeving kleiner is. De eieren ontwikkelen zich het snelst bij een temperatuur van ongeveer 28° Celsius waarbij ze er zes weken over doen om uit te komen. Als het koeler is gaat de ontwikkeling langzamer en als de temperatuur lager wordt dan 21 °C stopt de ontwikkeling volledig en kan het embryo afsterven. Zodra een vrouwtje haar eieren heeft afgezet, gaat ze op jacht naar voedsel om de verloren energie tijdens het 'vasten' te compenseren. 
Afhankelijk van de temperatuur komen de juvenielen na zes tot tien weken uit het ei, waarbij ze gebruik maken van een eitand om de eierschaal te doen scheuren. De jonge slangen kunnen vanaf augustus gevonden worden maar verschijnen meestal in de eerste weken van september. De jonge slangen zijn ongeveer veertien tot 22 centimeter lang. Ze zijn al direct zelfstandig maar blijven de eerste tijd bij het nest tot ze een keer hebben verveld. Daarna trekken ze weg en gaan direct op zoek naar voedsel.
Pas uitgekomen ringslangen hebben nog niet de ademhalingstechniek om te kunnen zwemmen, ze jagen daarom vooral op het land om prooien buit te maken. Aangezien de jongen in de herfst worden geboren gaan ze meestal in winterslaap en kunnen dan bij het ontwaken in het voorjaar kikkervisjes eten van onder andere de bruine kikker. Ringslangen houden zich in het eerste jaar altijd dicht bij de waterkant op. Ze groeien in drie tot vier jaar uit tot een lengte van 50 tot 60 centimeter. De groei is wel erg variabel met betrekking tot ondersoort, leefgebied en sekse. De ringslang bereikt een maximale leeftijd van meer dan 20 jaar.
Voedsel.
De jonge ringslangen leven hoofdzakelijk van kleinere prooien, zoals kikkervisjes, regenwormen en naaktslakken. In Nederland en België eten de jonge exemplaren graag de grote larven van de groene kikker. De slang kan goed zwemmen en zoekt vaak de oevers af op zoek naar groene kikkers. Ze worden ook wel midden op de hei waargenomen en oude publicaties melden dat de ringslang zich daar ook wel voedt met mestkevers.
De volwassen slang voedt zich bijna uitsluitend met amfibieën, vooral kikkers en padden maar ook de larven en salamanders. Exemplaren uit sommige populaties mijden salamanders echter, waarschijnlijk omdat ze onsmakelijk zijn. Bij een veldonderzoek is ooit beschreven dat een gewone pad van 65 gram werd uitgebraakt door een slang van 205 gram, een derde van het lichaamsgewicht. Ook vissen, (spits)muizen, jonge vogels en soms ongewervelden als naaktslakken worden wel gegeten maar maken slechts een klein deel uit van het menu. De prooien worden nooit gewurgd maar levend doorgeslikt en ze worden in één keer verzwolgen met de kopzijde eerst.
De vele, naar achteren gerichte tandjes dienen om de relatief kleine prooi vast te houden en niet om te kauwen of te malen. De ringslang is niet giftig voor mensen, maar heeft wel degelijk giftanden en een zwak gif. De ringslang is opisthoglyf, wat betekent dat de giftanden niet lang zijn en ook niet voor in de bek staan, zoals bij cobra's en adders. De giftanden zijn bij de ringslang relatief kort en zijn achter in de bek zijn gepositioneerd. Een prooi komt niet in aanraking met de tanden bij een beet maar als deze al in de bek zit en naar de keel gaat. Het gif van de ringslang heeft een werking die voornamelijk de spijsvertering ondersteunt.
Jacht.
Ringslangen zijn sterk aan water gebonden maar omdat ze onder water slecht kunnen zien jagen ze niet onder het wateroppervlak. Net als alle slangen oriënteert de ringslang zich voornamelijk op de reuk; door de tong regelmatig uit de bek te steken (tongelen) worden geurdeeltjes opgenomen die naar het orgaan van Jacobson worden geleid. Dit is een vomeronasaal orgaan dat in het verhemelte ligt. De slang kan prooien en vijanden eerder waarnemen vooraleer zij de slang opmerken. Uit waarnemingen van een volledig blind exemplaar in gevangenschap blijkt, dat de ringslang zich ondanks de handicap uitstekend kan oriënteren en ook voedsel kan vinden.
Lange tijd werd wel gedacht dat ringslangen prooien als kikkers en padden kunnen hypnotiseren. Bij een confrontatie met een ringslang verstijft een pad, gaat op zijn poten staan en houdt zich zo stil mogelijk. Kikkers blijven zo stil mogelijk zitten en drukken zich tegen de bodem. De ringslang is een belangrijke vijand van kikkers en padden en is niet gevoelig voor de afscheidingen van de huid van de amfibieën. Daarom houden de prooien zich zo stil mogelijk, in de hoop dat ze niet worden opgemerkt. Padden zoals de gewone pad proberen zich groter voor te doen dan ze zijn door hoog op de poten te staan en zich vol te zuigen met lucht. Zo lijkt de pad groter dan hij in werkelijkheid is, waardoor het voor de ringslang niet mogelijk is om de pad door te slikken. De ringslang doorziet deze truc meestal en probeert toch om de pad te verzwelgen. In tegenstelling tot wat gebruikelijk is bij andere prooidieren, die met de kopzijde eerst worden verzwolgen, begint de ringslang bij dergelijke padden juist bij het achterlijf. Zo kan de door de pad opgezogen lucht via de bek naar buiten worden geperst terwijl deze wordt opgegeten. Zou de slang met de voorzijde beginnen, dan zou hem dit niet lukken.
Vijanden en verdediging.
Vijanden van de ringslang zijn onder andere roofvogels zoals de slangenarend, de buizerd en de kiekendief. Daarnaast jagen ook andere vogels op de slang zoals de ooievaar, de blauwe reiger, de ekster, de gaai en de zwarte kraai. Verschillende zoogdieren zoals de bunzing. de bunzing, de egel, de wezel, de das, de bruine rat, de vos, de hermelijn en de otter zijn belangrijke predatoren. Ook van mollen is bekend dat ze kleine ringslangen kunnen buitmaken. Incidentele vijanden zijn grote vissen zoals de forel en ook van de gladde slang is bekend dat ringslangen soms op het menu staan. Jonge ringslangen zijn door hun geringe grootte veel kwetsbaarder en kunnen ten prooi vallen aan kippen, grotere kikkers en padden en zelfs loopkevers. De eieren van de ringslang worden belaagd door een breed scala aan rovende zoogdieren maar ook aan bijvoorbeeld varkens. Ook van mieren is bekend dat ze de eieren opgraven en als voedsel gebruiken.
Het is zelfs een zeer schuwe soort die menselijk contact mijdt en altijd zal proberen te vluchten. Het dier zal proberen in het water te geraken en duikt een tijdje onder of zwemt onder water weg. De ringslang kan ongeveer een half uur onder water blijven. Als er geen water is om in te vluchten verstopt de ringslang zich in holen van andere dieren of vlucht in de bosjes.
Bij bedreiging of hantering wordt een stinkende vloeistof afgescheiden door klieren bij de anus en soms laat de slang zijn ontlasting lopen of braakt zijn half verteerde prooi uit. Ook kan de ringslang zich dood houden (schijndood), het is een echte specialist die verschillende trucjes kent om zijn aanvaller te doen denken dat de slang al een tijdje dood is. Het dier rolt zich op de rug en toont de kwetsbare buikzijde, iets wat levende slangen normaal nooit zouden doen. Het lichaam verslapt de slang blijft roerloos liggen en spert de bek open, waarbij de tong naar buiten wordt gestoken. De pupillen draaien naar onder en uit de bek komt soms een beetje bloed. Uit de klieren bij de anus wordt een verschrikkelijk stinkende vloeistof afgescheiden die ruikt naar een combinatie van knoflook en mest en doet denken aan verregaande verrotting, de stof is zeer moeilijk van de huid te verwijderen. De slang lijkt niet meer te reageren op bijvoorbeeld aanraking. In werkelijkheid is de ringslang in deze toestand juist zeer alert; zodra de vijand verdwenen is, komt de slang tot leven en vlucht naar een schuilplaats en als de slang in het water wordt gegooid zwemt het dier direct weg. Het zich dood houden heeft als doel de vijand te misleiden; veel vijanden van de ringslang eten alleen levende of pas gestorven exemplaren en geen rottend aas, ze worden zo gefopt en druipen alsnog af. De belangrijkste vijanden echter laten zich niet afschrikken. Dit zeer gespecialiseerde verdedigingsgedrag wordt akinese genoemd, de ringslang houdt het een paar minuten tot een half uur vol. 
Alleen als de slang geen kant meer op kan, bijvoorbeeld als het dier in zijn slaap wordt verstoord, worden verschillende vormen van dreiggedrag vertoond, de hele show is echter bluf en de slang bijt hoogst zelden. Dit dreiggedrag bestaat uit luid sissen en soms worden schijnaanvallen uitgevoerd, waarbij de bek echter gesloten blijft en er niet daadwerkelijk gebeten wordt. Soms imiteert de ringslang een gevaarlijke slang door dreigend het voorste deel van het lichaam op te heffen en de kop af te platten, waarbij luide, sissende geluiden worden geproduceerd. Deze 'cobra-positie' is zeer zeldzaam, uit een onderzoek naar het gedrag van de slangen bij verstoring namen slechts 6 van de 382 onderzochte dieren deze houding aan. Slechts twee dieren beten, van één exemplaar is sidewinding waargenomen, een voortbewegingstechniek die men voornamelijk vindt bij woestijnbewonende slangen zoals de hoornadder ("Crotalus cerastes").
Heel jonge dieren vertonen zelden tot nooit akinese maar wel is bekend dat ze de kop afplatten en sissen. Vaak rollen ze zich op tot een bal zodat de kop beter beschermd wordt. Uit onderzoek is gebleken dat jonge dieren die geen gele halsband bezitten vaker worden aangevallen dan exemplaren die wel gele kleuren in de nek dragen. Mogelijk wordt dit veroorzaakt doordat vijanden de gele kleuren doen denken aan giftige insecten die ook vaak voorzien zijn van felle kleuren.
Bedreiging en bescherming.
De belangrijkste vijand is echter de mens, de vaak panische angst van de mens voor slangen heeft al vele ringslangen het leven gekost. In tegenstelling tot de veel zeldzamere adder is de ringslang niet giftig. Indirecte menselijke bedreigingen zijn de verkleining, de aantasting en de destructie van de natuurlijke habitat, (water)vervuiling, verdroging, het verdwijnen van broeihopen, versnippering van het leefgebied, de intensivering van de landbouw belangrijke bedreigingen. Ten slotte worden jaarlijks veel dieren doodgereden door het verkeer. Ook het achteruitgaan in aantal en verspreidingsgebied van de prooidieren van de ringslang, die voornamelijk bestaan uit verschillende soorten amfibieën, heeft een negatieve invloed op de ringslang. 
Natuurbeheerders leggen in gebieden waar de ringslang gezien wordt vaak broeihopen aan om de voortplanting te bevorderen. De hopen bestaan uit allerhande organisch materiaal zoals bladeren, stro, paardenmest en takken. De broei die ontstaat zorgt ervoor dat de temperatuur zal oplopen tot minimaal 28 graden, geschikt voor het uitbroeden van de eieren. Het formaat van een hoop is twee tot drie meter bij een hoogte van 70 centimeter. Broeihopen worden in maart aangelegd op een zonnige plek niet ver van een oppervlaktewater. 
De aanleg van broeihopen in ecologische verbindingszones bevordert de verspreiding van de ringslang. Zo heeft de soort zich bijvoorbeeld verspreid vanuit het Naardermeer naar de Oostvaardersplassen. Het aanleggen van meer draslanden en het verbeteren van de waterkwaliteit is in Nederland gunstig gebleken voor de stand van de ringslang. De hoeveelheid voedsel zoals kikkers, padden en vis is erdoor toegenomen.
In Nederland en België is de ringslang een zeldzame soort die op de rode lijst staat. De Flora- en faunawet verbiedt de slangen te verstoren, te vangen of te doden. Buiten de Benelux komen ringslangen in grotere aantallen voor.

</doc>
<doc id="18861" url="https://nl.wikipedia.org/wiki?curid=18861" title="Wilde zwaan">
Wilde zwaan

De wilde zwaan ("Cygnus cygnus") is een vogel uit de familie van de eendachtigen (Anatidae). De wetenschappelijke naam van de soort werd in 1758 als "Anas cygnus" gepubliceerd door Carl Linnaeus. In 1803 plaatste Johann Matthäus Bechstein de soort in het geslacht "Cygnus".
Kenmerken.
De vogel is volkomen wit, op de snavel en de poten na. De lengte varieert van 140 tot 165 centimeter; de spanwijdte bedraagt 205 tot 275 cm. De soort is verwant aan de trompetzwaan ("Cygnus buccinator"), die voorkomt in het noorden van Amerika. Het onderscheid met de even grote en ook in Noordwest-Europa voorkomende knobbelzwaan is dat de wilde zwaan een zwarte snavel heeft met een grote gele vlek aan de basis. De gele vlek loopt naar voren uit in een punt, een verschil met de afgeronde en minder ver naar voren doorlopende gele vlek bij de kleinere maar in uiterlijk verder sterk gelijkende kleine zwaan ("Cygnus bewickii"). De bovenkant van de snavel verloopt recht, zonder de knobbel die de knobbelzwaan heeft. Wilde zwanen zijn schuwer dan de knobbelzwaan, en geven de voorkeur aan een rustige nestelgelegenheid. Ze zijn luidruchtig, zowel tijdens het vliegen als bij de verdediging van hun territorium.
Voortplanting.
Het legsel bestaat meestal uit vier tot zeven crèmewitte eieren, die in ongeveer 36 dagen door het vrouwtje worden uitgebroed. De kuikens zijn grijswit.
Verspreiding en leefgebied.
Deze soort komt voor in Eurazië en overwintert in Europa en zuidoostelijk China.

</doc>
<doc id="18862" url="https://nl.wikipedia.org/wiki?curid=18862" title="Buizerd">
Buizerd

De buizerd ("Buteo buteo") is een middelgrote tot grote roofvogel uit de familie van de havikachtigen. De wetenschappelijke naam van de soort werd als "Falco buteo" in 1758 gepubliceerd door Carl Linnaeus. De buizerd komt voor in het grootste gedeelte van Europa en delen van Azië. Hij is overwegend een standvogel die in hetzelfde gebied overwintert als waar hij broedt, behalve in de koudste gebieden en op enkele ondersoorten na. De vogel jaagt gebruikelijk in open land, maar nestelt in bosranden. Normaal gesproken bestaat de prooi van een buizerd voornamelijk uit kleine zoogdieren, amfibieën (zoals kikkers) en kleine vogels, maar hij is bij gelegenheid ook aaseter.
In Europa is het de meest voorkomende roofvogel. Vanaf de laatste decennia van de 20e eeuw is het buizerdbestand in de Benelux verveelvoudigd ten opzichte van de jaren 1960, toen hij door gebruik van pesticiden daar bijna verdwenen was. In Nederland komt hij algemeen voor, in 2020 waren er elf- tot twintigduizend broedparen en tienduizenden overwinteraars en doortrekkers.
Kenmerken.
De roep van de buizerd klinkt als een gerekt klagend gemiauw. Wanneer men een nest nadert, beginnen de buizerds opgewonden en miauwend boven de boomkruinen te vliegen. Dit gedrag heet in vogelaarstaal 'alarmeren'.
Bij buizerds bestaat een grote kleurvariatie, er zijn erg donker gekleurde exemplaren terwijl er ook zijn met een bijna witte onderkant. Het bovengedeelte is effen, terwijl aan de onderkant verschillende dwarsbanden getekend zijn. De staart van een volwassen buizerd heeft naast de donkere eindband nog 8-10 smalle donkere dwarsbanden. De spanwijdte van de vleugels is ongeveer 113 tot 128 cm. De totale lengte van kop tot staart is ongeveer 51 tot 57 centimeter.
Door de typische vlucht is de vogel gemakkelijk te herkennen; enkele vleugelslagen, kort zweven en dan weer een paar slagen. De buizerd is een uitgesproken langzame vlieger met zijn brede vleugels en de korte, brede staart. Vaak kan worden waargenomen dat een buizerd door een of meer kraaien, die in zekere zin zijn voedselconcurrenten zijn, wordt weggejaagd. De buizerd maakt ook graag gebruik van de thermiek. Op een mooie voorjaarsdag zijn vaak groepen buizerds te zien die zweven in de opstijgende warme lucht in een thermiekbel.
Een cirkelende buizerd is te herkennen aan de lange en brede vleugels en aan de relatief korte, breed gespreide staart. Mannetjes en vrouwtjes zijn alleen naast elkaar, bijvoorbeeld wanneer ze samen rondcirkelen te onderscheiden, waarbij het vrouwtje in de regel iets groter is dan het mannetje.
De buizerd kan verward worden met de wespendief. Deze is van de buizerd te onderscheiden door de banden op de staart. De wespendief heeft 2 banden aan de basis en 1 bijna aan het einde. De buizerd heeft vele banden op regelmatige afstand. Daarnaast heeft de wespendief een andere roep (hoge fluittonen) en is hij in vlucht te herkennen aan de bijna vlak gehouden vleugels, daar waar de buizerd de vleugels tijdens het zweven meer in een ondiepe v-vorm houdt.
De ruigpootbuizerd is een verwante soort die de Benelux uitsluitend bezoekt om te overwinteren. De ruigpootbuizerd is onder andere te herkennen aan de veren op de poten. Vaak worden licht gekleurde buizerds voor ruigpootbuizerds aangezien.
Voedsel.
Wat voedsel betreft is de buizerd een flexibele vogel en een opportunist; hij eet wat voorhanden is. Vandaar ook z'n brede verspreiding. Veldmuizen, mollen of konijnen vormen vaak het hoofdvoedsel samen met kikkers en kleine vogels. Een buizerd kan als het nodig is snel overschakelen op een ander voedingspatroon: ook dieren als eekhoorns, hazelwormen, waterhoentjes, insecten, verschillende amfibieën of vissen zijn dan niet veilig. Ook eet hij wel aas, meestal verkeersslachtoffers. Als hij een prooi ziet vanaf zijn uitkijkpost laat de buizerd zich er als een baksteen op vallen. In de winter zitten ze ook vaak op de grond; dan eten ze regenwormen. Mensen worden zelden of nooit door buizerds aangevallen, behalve een enkele keer joggers. Zij worden dan mogelijk instinctief geïnterpreteerd als een indringer op de vlucht.
Voortplanting.
De buizerd bouwt hoog in een boom, in een gaffelvormige boomtak of tegen de stam aanleunend, een nest van dode takken, met daarop bijvoorbeeld dennen- of larikstakken. Een nest van een roofvogel zoals de buizerd noemt men een horst. De vogel zal gemakkelijk een horst uit vorige jaren weer opbouwen.
Het vrouwtje legt in mei twee tot vier eieren, maar meestal drie. Deze witachtige eieren hebben bruine vlekken en vegen. De broedtijd is 28 tot 31 dagen. Het jong dat als eerste uit het ei komt heeft de grootste kans te overleven. Bij gebrek aan voldoende voedsel sterft het zwakste kuiken en wordt uit het nest gegooid, of opgegeten door de rest. Buizerdjongen hebben een typisch witte bles op het achterhoofd. De kuikens houden het nest netjes, uitwerpselen verdwijnen met kracht over de rand. De jongen blijven zes tot zeven weken in het nest. Naarmate ze ouder worden verwijderen de jongen zich steeds verder van het nest.
Een buizerd is pas na 3 à 4 jaar geslachtsrijp. Dit betekent dat heel wat buizerds rondvliegen die niet broeden. De maximale leeftijd van het dier is 26 jaar in de vrije natuur en 30 jaar in gevangenschap.
Verspreiding.
De vogel heeft een groot verspreidingsgebied binnen Europa en het westen van Azië. Hierbinnen worden zes ondersoorten onderscheiden:
Buizerds voelen zich thuis in een gevarieerd landschap; ze hebben bomen nodig om te nestelen en open gebied om te jagen. De habitat varieert van laaglanden tot berggebieden.
De vogel is voor passanten met regelmaat te zien. Vaak zit hij op een paaltje of hek, dat benut wordt als uitkijkpost om prooien zoals mollen of veldmuizen te vinden.
Voorkomen in Nederland.
De buizerd is in Nederland een standvogel. In de winter zijn er in gebieden met een gematigd klimaat, zoals in de Benelux, meer buizerds dan in de zomer, omdat veel Scandinavische buizerds naar het zuiden trekken om te overwinteren. Dit geldt ook voor de ruigpootbuizerd ("Buteo lagopus").
In de eerste helft van de twintigste eeuw was de buizerd een schaarse broedvogel. In de jaren 1970 werd het aantal broedvogels geschat op 2000 tot 2500 paar. Na het verbod op chloorkoolwaterstof-bestrijdingsmiddelen steeg het aantal snel; in 1990 waren het er meer dan 5000. Ook daarna bleef het aantal stijgen. Anno 2018-2020 wordt het aantal broedparen geschat op 11.500-20.000
Status.
Ook op wereldschaal neemt de buizerd in aantal toe. De wereldpopulatie wordt geschat op 2,0-3,5 miljoen volwassen individuen. Daarom staat de buizerd als niet bedreigd op de Rode Lijst van de IUCN.

</doc>
<doc id="18864" url="https://nl.wikipedia.org/wiki?curid=18864" title="Pliniusbron">
Pliniusbron

De Pliniusbron of Pliniusfontein is een bron, genoemd naar Plinius de Oudere. Deze Romeinse encyclopedist maakte in zijn "Natuurlijke Historie" (31.12) melding van een waterbron in het gebied van de Tungri, een stam in Gallia Belgica:
"Bij de Tungri is een opmerkelijke bron die tintelt met veel waterbelletjes naar roest smaakt, wat men overigens pas gewaar wordt wanneer men ervan heeft gedronken. Het water reinigt het lichaam en geneest de derdedaagse koorts en de pijn van nierstenen."
Sinds de zestiende eeuw wordt deze bron gelijkgesteld met een ijzerhoudende bron bij Tongeren. Deze ligt ongeveer twee kilometer ten noorden van de stad, richting Hasselt in het Pliniuspark. Het water is ijzerhoudend en werd ook in middeleeuwse geschriften als genezend omschreven: "zij die leden aen daghse kortse, het graveel, bloetspouwen of andere quaelen" zochten er bevrijding van hun kwalen. Het water werd in kruiken gedaan en, voorzien van het stadszegel naar overal verzonden. De bron werd zo beroemd dat zowel de Franse koning Lodewijk XV als Napoleon er hun dorst kwamen lessen maar raakte daarna in vergetelheid.
Nochtans is het water van de bron niet 'tintelend'. De koolzuurhoudende bronnen van Spa voldoen wel aan de beschrijving van Plinius, en lagen bovendien binnen de Civitas Tungrorum. Een andere mogelijkheid is dat hij op de geneeskrachtige wateren van Aken doelde.
In 1913 inspireerde de Pliniusfontein de Vlaamse componist Arthur Meulemans tot de symfonische schets "Plinius' Fontein".

</doc>
<doc id="18866" url="https://nl.wikipedia.org/wiki?curid=18866" title="Elbroes">
Elbroes

De Elbroes (Russisch: Эльбрус) is een stratovulkaan in de Grote Kaukasus, in het zuidwesten van de autonome Russische republiek Kabardië-Balkarië, vlak bij de grens met Georgië en de autonome Russische republiek Karatsjaj-Tsjerkessië. De vulkaan is sinds ongeveer 2000 jaar ingeslapen en is met 5642 m de hoogste berg van Europa, Rusland en de Kaukasus. De berg heeft twee toppen. In het Balkaars, de taal van de autochtone bevolking aan de voet van de berg, heet de berg "Mingi-Tau".
In de klassieke oudheid stond de berg bekend onder de naam Strobilus. Volgens de Griekse mythologie was Prometheus in dit gebergte vastgeketend.

</doc>
<doc id="18867" url="https://nl.wikipedia.org/wiki?curid=18867" title="79">
79

Het jaar 79 is het 79e jaar in de 1e eeuw volgens de christelijke jaartelling.

</doc>
<doc id="18868" url="https://nl.wikipedia.org/wiki?curid=18868" title="Sake">
Sake

Sake (Japans: 酒, IPA: ) is een Japanse alcoholische drank gemaakt van rijst. 
Het wordt ook wel "rijstwijn" of "rijstewijn" genoemd, hoewel sake geen wijn is. Officieel heet sake gemaakt van rijst in Japan "seishu" (清酒; "klare alcohol"). Een titel die het Japans nationaal onderzoeksbureau voor het brouwen van sake in 1973 geïntroduceerd heeft en die tegenwoordig vaker gebruikt wordt is "nihonshu" (日本酒; "Japanse alcohol").
Al vele eeuwen wordt deze drank in Japan geproduceerd door onder andere fermentatie van rijst en water. Het alcoholpercentage ligt doorgaans rond de 5 tot 19%. Er bestaan diverse categorieën sake, waarbij een belangrijk onderscheid wordt gemaakt tussen soorten sake waaraan alcohol wordt toegevoegd en soorten waarbij dit niet het geval is. 
Sake kan zowel koud, op kamertemperatuur, warm als heet gedronken worden. Dit is afhankelijk van de soort sake en het doel dat de brouwer heeft met zijn sake. 
Geschiedenis.
De oorsprong van sake is niet goed gedocumenteerd en er bestaan talrijke theorieën over de ontdekking ervan. De eerste bron over alcoholgebruik in Japan vindt men in de Kroniek van de Drie Rijken.
Sake gemaakt van rijst komt het eerst voor in Japan, wanneer 300 v.Chr. rijst vanuit Korea en China wordt gebracht. Daarvoor werd er al sake gemaakt van noten die werden gekauwd en in een pot gespuugd. De enzymen in het speeksel zetten het zetmeel om naar suiker. Het geheel liet men over aan natuurlijke fermentatie. Deze vroege vorm van sake noemt men "kuchikami sake" (口噛み酒; "Met de mond gekauwde sake"). Het had een laag alcoholpercentage en men at het waarschijnlijk als een pap met behulp van een soort pincet.
Door voortdurend te experimenteren en dankzij uit China geïmporteerde technieken behaalde men doorheen de Heianperiode in de 7e eeuw na Christus sake van een veel hogere kwaliteit. Omstreeks 700 na Christus begon men met brouwen van sake door rijst te stomen en hem vervolgens te laten vergisten. Dit proces wordt vlak voor 1600 vervolmaakt door het brouwen van sake in drie stappen te laten plaatsvinden, waardoor het alcoholpercentage vergelijkbaar is met het huidige alcoholpercentage en de kans op verzuring vermindert. Men had op dat ogenblik al 200 jaar koji-kin (met de wetenschappelijke naam Aspergillus oryzae (麹菌)) kunnen isoleren, een soort schimmel die zorgt voor de omzetting van zetmeel naar suiker. Het gebruik van koji-kin verving het oude kauwproces. Rijst met koji-kin heet "kome-kōji" (米麹; "gemoute rijst"). Hier voegt men een gistmengsel genaamd "shubo" (酒母) aan toe. Dit dient om de suikers om te zetten tot ethanol. Dit proces zorgt voor een zeer sterke verhoging van het alcoholgehalte in de sake. De omzetting van zetmeel tot suikers, die vervolgens omgezet worden tot alcohol, is één proces dat zich tegelijk afspeelt.
Koji-kin werd waarschijnlijk bij toeval ontdekt en wordt ook gebruikt bij het maken van "amazake" (een traditioneel Japanse lekkernij), "miso" (een pasta van gefermenteerde sojabonen) en sojasaus. Uiteindelijk genoot sake een hoge populariteit dat men het ook in het Keizerlijke Paleis in Kyoto (de toenmalige hoofdstad) begon te brouwen. Het brouwen van sake werd als kunst beschouwd en steeds meer nieuwe technieken werden ontdekt.
De rijst die men gebruikte was bruine rijst die voor 8 à 10 procent handmatig gepolijst was, waardoor het bruine kaf verdween zodat men de witte kern kon gebruiken voor het brouwen. Polijsten werd vanaf 1784 door watermolens gedaan, waarbij er 20 à 25 procent van de rijst weggepolijst werd. In 1840 ontdekte men het belang van water en toen in 1895 voor het eerst gist geïsoleerd werd had men alle grondstoffen zoals we die nu kennen te pakken.
Tijdens de Meiji-restauratie werden er wetten geschreven die toelieten dat iedereen die genoeg geld en kennis bezat zijn eigen sakebrouwerij mocht oprichten. Gedurende één jaar ontstonden er 30.000 sakebrouwerijen doorheen heel Japan. Dit getal verminderde uiteindelijk tot 8.000 nadat de overheid geleidelijk aan de belastingen verhoogde. De meeste brouwerijen die bleven, waren van rijke landheren. Eigenaars van rijstvelden die rijst overhadden op het einde van het seizoen stuurden de rijst naar hun brouwerijen om zo verspilling te voorkomen. De succesvolste van deze brouwerijen bestaan tot op heden.
Gedurende de 20e eeuw zagen brouwtechnieken verdere verbeteringen. De overheid opende in 1904 een onderzoeksinstituut voor sake en in 1907 vond de eerste sakeproeverij plaats. Men ging over van houten vaten waarin de sake vervoerd werd naar flessen. De houten tonnen, waarin sake werd gebrouwen, werden vervangen door geëmailleerde stalen tanks. Deze waren gemakkelijk schoon te maken, konden effectief gesteriliseerd worden en vergingen niet, in tegenstelling tot houten tonnen. De houten tonnen absorbeerden ook ongeveer 3% van de sake, een probleem dat geëmailleerde stalen tanks oplosten.
Gedurende de Russisch-Japanse Oorlog vomden de belastingen op commercieel gebrouwen sake 30% van de gehele belastinginkomsten van de overheid.
In de Tweede Wereldoorlog begon men extensief alcohol toe te voegen tijdens het brouwproces, een proces dat voortduurde na de oorlog. Het was zeer moeilijk om gedurende die tijd sake te produceren, aangezien rijst eerder nodig was als voeding voor het leger en er een tekort aan rijst ontstond. 
In de periode na de oorlog nam het brouwen van sake enorm toe en kende zijn hoogtepunt in 1973. Er was veel concurrentie met westerse alcoholische dranken die zeer populair werden in Japan. In de jaren zestig werd de consumptie van bier voor het eerst groter dan die van sake en sindsdien bleef de consumptie van sake dalen. In de jaren na de oorlog waren er ook kleine en lokale brouwerijen die, weliswaar duurder dan de grote producenten, hun eigen afzetmarkt hadden. Deze gingen zich concentreren op verbetering van sake. Toen in 1973 de sake-bel spatte begonnen de lokale sakebrouwerijen, bekend onder de naam jizake (地酒), aan hun opmars. Terwijl sake steeds populairder wordt in de rest van de wereld, stijgt ook in Japan de consumptie van sake weer een aantal jaren. Er zijn ongeveer 1000 brouwerijen actief.
Brouwproces.
Sake wordt gemaakt in een aantal stappen. Allereerst begint men met het maken van "koji" (麹), een voorbereidsel van gestoomde rijst en "koji-kin" (麹菌, "Aspergillus oryzae"). Vervolgens maakt men met behulp van de koji, gestoomde rijst, gist, water en melkzuur (99% van alle sake) in een kleine tank een giststarter. Na een periode van twee weken (traditionele sake rond de vier weken) heeft dit mengsel, genaamd shubo of "moto" (酛), een enorm concentraat aan gistcellen. Men doet deze giststarter vervolgens in een grote tank met een kleine hoeveelheid koji, gestoomde rijst en water. De derde dag verdubbelt men de inhoud met opnieuw een hoeveelheid water, koji en gestoomde rijst om op de vierde dag deze inhoud opnieuw te verdubbelen. De vergiste vloeistof wordt vervolgens geperst en gefilterd waarna deze meestal een lagering ondergaat. Bij de botteling vindt er meestal pasteurisatie plaats.
Sake ontstaat door meervoudige parallelle fermentatie van gepolijste rijst. Door de rijst te polijsten verwijdert men het bruine kaf met overbodige eiwitten en vetten van de witte kern. De "meervoudige fermentatie" verwijst naar de meerdere stappen in het fermentatieproces. Het zetmeel wordt omgezet tot suiker, die dan weer door de gist wordt omgezet tot alcohol. Dit proces is gelijkaardig aan het brouwen van bier. Er zijn echter twee grote verschillen. Bij het brouwen van sake zorgt de schimmel genaamd "Aspergillus oryzae" ("koji") voor de enzymen die nodig zijn voor de zetmeelomzetting. Bij het brouwen van bier komen de enzymen uit de mouten zelf. De fermentatieprocessen gebeuren bij sake allemaal tegelijkertijd en in één stap. Bij bier gebeuren ze afzonderlijk en in opeenvolgende stappen.
Een sakebrouwerij in Japan heet "kura" (蔵; "magazijn") en een meester-sakebrouwer heet "tōji" (杜氏). "Tōji" genieten een hoog aanzien in de Japanse samenleving en het brouwen van sake wordt gezien als een soort kunst.
Typen sake ingedeeld naar brouwproces.
Voor het brouwen van sake heeft men een giststarter nodig. Deze zal ook bepalen wat voor soort sake wordt gemaakt. Er zijn verschillende manieren om een giststarter te maken:
Door een starterscultuur te creëren zorgt men voor een hogere kwaliteit. De starterscultuur genaamd "moto" (酛) wordt opgeslagen in een temperatuur rond de 5-10 °C, wat ervoor zorgt dat de melkzuurmicro-organismen dominant worden in de cultuur. Melkzuur is belangrijk voor de smaak en verhindert ongewenste bacteriën. De rijst, "kōji" en water worden in drie afzonderlijke stappen toegevoegd. Dit mengsel krijgt de naam "moromi" (醪 of 諸味), waarvan de massa groeit bij elke stap.
Vlak voor het persen van de sake komt een tweedeling. Op dat ogenblik kan alcohol worden toegevoegd aan de vergiste massa. Aan de hand van of er alcohol wordt toegevoegd, hoeveel en of er nog andere stoffen worden toegevoegd kan sake worden ingedeeld in:
Na het filteren van de sake, wat verplicht is, anders mag het wettelijk geen sake genoemd worden, is er een heldere drank over. Uitzonderingen hierop zijn:
Hierna wordt sake gepasteuriseerd. De ontdekking van het chemische proces van pasteuriseren wordt toegeschreven aan Louis Pasteur. Sake werd in China echter al een kleine duizend jaar verhit, in Japan gebeurde dit al driehonderd jaar voordat Pasteur het pasteuriseren ontdekte. Een paar jaar nadat pasteuriseren werd ontdekt volgt ook de eerste westerse wetenschappelijke publicatie over het brouwproces van sake. Niet alle sake wordt nu gepasteuriseerd, uitzonderingen zijn: 
Hierna wordt de sake gelagerd. Dit vindt vaak plaats in grote tanks bij lage temperaturen. Meestal duurt de lagering een half jaar tot zelfs twee jaar. Niet alle sake wordt gelagerd, anderzijds is er ook sake die juist lang gelagerd wordt. 
Nu volgt er een toevoeging van water om de sake zijn uiteindelijke alcoholpercentage te geven. Sake heeft na natuurlijke vergisting een alcoholpercentage dat rond de zeventien à negentien procent ligt. Water voegt men toe om sake een alcoholpercentage te geven van rond de zestien procent. Veel exportsake zoals sake uit Amerika geeft men een alcoholpercentage beneden de vijftien procent omdat dit de sake goedkoper maakt voor import. Positieve uitzondering is sake waarvan de sakebrouwerij wil dat het toegankelijk is voor iedereen, zoals sake voor speciale gelegenheden. Dit is vaak Kimpun-sake, ofwel sake met echt bladgoud. Uitzondering van watertoevoeging:
Nu volgt de uiteindelijke pasteurisatie en botteling. Opnieuw zijn er uitzonderingen die door elkaar heen lopen:
Soorten sake.
Sake kan grofweg worden ingedeeld in twee soorten: bulksake en kwaliteitssake. Bulksake is sake waaraan veel extra alcohol is toegevoegd. Erg bekend bij deze groep sake is de triple sake. Dit is een soort sake dat vaak warm gedronken wordt en waarvan de naam afgeleid is van de bereidingswijze. Wanneer deze sake klaar is voor het persen wordt er alcohol, glucose en water aan toegevoegd zodat de hoeveelheid sake driemaal zo groot wordt. Zo'n 70% van de sake voldoet niet aan de zware eisen van Japanse kwaliteitssake en valt onder de noemer "futsū-shu" (普通酒; "gewone sake"). Natuurlijk betekent dit niet dat alle bulksake triple sake is en dat deze soorten niet lekker kunnen zijn. Kwaliteitssake, oftewel "tokutei meishō-shu" (特定名称酒; "sake met specifieke benaming"), vormt 30% van de markt en is in te delen in twee groepen: sake waarbij een kleine hoeveelheid alcohol is toegevoegd en de rijstkorrel voor minimaal 30% is weggepolijst en sake waarbij de alcohol puur door rijstfermentatie is ontstaan.
De allerhoogste kwaliteiten worden verder van speciale Sake-rijst gemaakt. 
De eerste groep kent, voornamelijk afhankelijk van de mate van polijsten van de rijstkorrel, de volgende indeling van laag naar hoog: 
De tweede groep kent (opnieuw), voornamelijk op basis van het wegpolijsten rondom de kern van de rijstkorrel, de volgende kwaliteiten: 
Bovendien bestaan er nog andere termen om sake te beschrijven:
Typen sake.
Ook is er een indeling in typen sake. Deze soorten sake krijgen vaak niet de titel mee van de kwaliteit die ze vertegenwoordigen, maar van de manier waarop ze gemaakt of verder behandeld zijn. De typen sake worden verder ingevuld met sake die kenmerkend is voor een bepaald seizoen of festiviteit. Wanneer sake tot de twee groepen van kwaliteitssake behoort staat dat ook altijd op de fles vermeld.
Serveermethoden.
In Japan wordt sake koud ("reishu" 冷酒), op kamertemperatuur ("jōon" 常温), warm of zelfs heet geserveerd ("atsukan" 熱燗), afhankelijk van de voorkeur van de drinker, de kwaliteit van de sake en het seizoen. Warme sake wordt traditioneel tussen het Chrysantenfestival (negende dag van de negende maand) en het perzikbloesemfestival (derde dag van de derde maand) gedronken. Het is daarmee een van de weinige alcoholische dranken die warm worden gebruikt (andere soorten zijn punch en glühwein). Het opwarmen van sake kan helpen met het verdoezelen van de smaak van sake van lage kwaliteit. Deze methode werd populair in de Tweede Wereldoorlog, aangezien de meeste sake toen van zeer lage kwaliteit was door het gebrek aan goede ingrediënten.
Sake wordt geserveerd in kleine kopjes genaamd "ochoko" (お猪口). Meestal wordt de sake uit een keramische flacon genaamd "tokkuri" (徳利) geschonken. Tijdens huwelijken of andere speciale gelegenheden drinkt men vaak uit ceremoniële kopjes genaamd "sakazuki" (杯). Het drinken uit iemand anders zijn kopje wordt gezien als een teken van vriendschap, of een eer voor iemand van een lagere status.
Een andere methode van serveren is een soort houten doosje genaamd "masu" (枡升), traditioneel uit Japans cederhout. Het volume van een "masu" is precies 180 ml, gelijk aan de hoeveelheid dagconsumptie rijst in het verleden. De masu wordt gebruikt bij speciale gelegenheden zoals de Kagami Biraki om mee te proosten. Vaak is de naam van de speciale gelegenheid of de naam van de sakebrouwer die de sake gemaakt heeft waarmee geproost wordt ingegraveerd.
Tegenwoordig wordt sake steeds meer in een soort van wijnglas geserveerd en beroemde glasmakers zoals Riedel en Lehmann hebben hiervoor zelfs speciale sakeglazen ontwikkeld.
Volgens de traditie schenkt men niet in voor zichzelf ("tejaku" 手酌). Het is de bedoeling dat de leden van het gezelschap voor elkaar inschenken ("shaku" 酌). Tegenwoordig is deze regel wat lakser geworden, maar nog steeds aanwezig bij formelere gelegenheden.
Sake kan ook gebruikt worden voor cocktails, zoals de "Saketini" en "Sake Bomb".
Berging.
In het algemeen is het best om sake gekoeld rechtopstaand in een koele of donkere kamer te bewaren. Blootstelling aan hitte en rechtstreeks licht zorgt dat de sake bederft. Sake die bij kamertemperatuur wordt bewaard wordt bij voorkeur binnen een paar maanden na aankoop geconsumeerd.
Nadat een fles sake is geopend is het mogelijk om de rest van de sake in een koelkast te bewaren, maar het wordt aangeraden om hem binnen zeven dagen te consumeren. Nadat een fles sake is geopend begint de sake te oxideren en dit bederft de smaak. Sake die lang open heeft gestaan kan men gebruiken bij het koken of marineren van voedsel.
Seizoensgebondenheid.
Een populair symbool geassocieerd met sake is de "sugitama" (杉玉), een bal gemaakt van de bladeren van de Japanse ceder. Vroeger hing men deze aan de ingang van een sakebrouwerij wanneer er nieuwe sake werd gebrouwen. De naaldachtige bladeren zijn eerst groen en verkleuren geleidelijk aan tot bruin. Dit verwijst naar de rijping van sake.
Sake die op Nieuwjaar gedronken wordt noemt men "shishu" (新酒, "nieuwe sake").
Oorspronkelijk transporteerde men sake bij voorkeur in de koele lente, om te voorkomen dat de hitte van de zomer de sake zou bederven. Een tweede moment om sake te transporteren was de herfst.
Op 1 oktober is het de "Nationale Sakedag" in Japan (日本酒の日).
Ritueel gebruik.
Sake wordt vaak gedronken als deel van een Shintoreinigingsritueel (te vergelijken met het gebruik van rode wijn in de eucharistie).
In de Tweede Wereldoorlog dronken kamikazepiloten sake voordat ze hun missie uitvoerden.
Tegenwoordig worden vaten sake opengemaakt tijdens Shintofestivals en -ceremonies, of bij sportoverwinningen. De sake wordt dan gratis uitgedeeld om geluk te brengen. Deze festiviteit staat bekend als "Kagami Biraki" (鏡開き) en "Kagami Wari". De sake die men hiervoor gebruikt heet "iwai-zake" (祝い酒; "feestelijke sake").
Op Nieuwjaar drinkt men een speciale sake genaamd toso (屠蘇), een soort iwai-zake. Het wordt gemaakt door tososan (屠蘇散), een pittige Chinese kruidenmix, in de sake te laten weken. Ook kinderen drinken een kleine hoeveelheid hiervan. Afhankelijk van de regio drinkt het jongste familielid eerst en het oudste laatst, of andersom. Deze traditie werd geïntroduceerd door keizer Saga in de 9e eeuw.
Gezondheidsvoordelen.
De aminozuursamenstelling in sake stimuleert de hersenen en het immuunsysteem. Aminozuren in sake zouden het risico op kanker verminderen. De droesem van sake genaamd "kasu" (粕) stimuleert de NK-cellen. Het is bewezen dat sake de hersenactiviteit stimuleert, de serumconcentratie van HDL-cholesterol verhoogt, de doorbloeding verbetert en helpt bij het oplossen van bloedstolsels. Dankzij deze eigenschappen voorkomt sake arteriosclerose, angina, hartinfarcten en geheugenverlies. Ook werd aangetoond dat sakeconsumptie in kleine hoeveelheden (3-6 porties per week) bij vrouwen het risico op osteoporose vermindert.

</doc>
<doc id="18869" url="https://nl.wikipedia.org/wiki?curid=18869" title="Scarlatti">
Scarlatti

Scarlatti is een Italiaanse achternaam

</doc>
<doc id="18870" url="https://nl.wikipedia.org/wiki?curid=18870" title="23">
23

Het jaar 23 is het 23e jaar in de 1e eeuw volgens de christelijke jaartelling.

</doc>
<doc id="18871" url="https://nl.wikipedia.org/wiki?curid=18871" title="Wang Mang">
Wang Mang

Wang Mang (45 v.Chr. - 6 oktober 23 na Chr.) was van 9 tot 23 keizer van China. Hij was de enige heerser van de door hem gestichte Xin-dynastie. In de traditionele Chinese historiografie werd hij beschouwd als een usurpator. Zijn bestuur werd gezien als een interregnum, dat door talrijke mislukkingen een scherpe breuk vormde met zowel de voorafgaande Westelijke Han-dynastie als de opvolgende Oostelijke Han-dynastie. Dit ongecorrigeerde negatieve beeld klinkt tot op heden door in de historiografie. Die nadruk op de verschillen tussen Wang Mang en de Han-keizers was echter vooral het gevolg van de vooringenomenheid van Ban Gu, de samensteller van de biografie van Wang Mang in "juan" 99 van "Hanshu". Een analyse van de door Wang Mang genomen maatregelen laat zien dat er eerder sprake was van continuïteit dan van een breuk met de Han-dynastie.
Bronnen.
De belangrijkste bron voor Wang Mang is zijn biografie zoals die staat vermeld in de Hanshu. Dat werk is samengesteld vanuit het standpunt van het herstel van de Han-dynastie. Wang Mang werd daarbij beschouwd als usurpator. Hoewel hij vijftien jaar keizer was, kreeg hij daarom geen eigen hoofdstuk in de keizerlijke annalen. Zijn biografie werd aan het eind van de Hanshu (juan 99A-C) geplaatst. Verwanten en belangrijke functionarissen in dienst van Wang Mang kregen, in tegenstelling tot die van de Han-keizers, geen eigen biografie in de Hanshu. Met uitzondering van Liu Xin werden zij vermeld onder die van Wang Mang zelf. Hierdoor werd hun status verlaagd, omdat ook zij werden verbonden met het niet als legitiem beschouwde bestuur van Wang Mang. Gevolg was wel dat de biografie van Wang Mang het langste hoofdstuk van de gehele Hanshu werd.
Opkomst van de familie Wang.
Wang Jin, grootvader van Wang Mang, was een rechter in Chang'an, de hoofdstad. Zijn tweede dochter, Wang Zhengjun werd rond 54 v.Chr. opgenomen in de harem van de latere keizer Yuan (48-33) en kreeg in 51 een zoon, de latere keizer Cheng (33-7 v.Chr). In 48 werd zij keizerin. Haar vader werd vervolgens benoemd tot 'markies van Yangping' (陽平侯, "Yangping hou"), maar verder kregen haar familieleden geen belangrijke posten toebedeeld. Dat veranderde toen keizer Yuan op 4 augustus 33 werd opgevolgd door zijn zoon Chengdi. Wang Zhengjun kreeg, als moeder van de keizer, de titel 'keizerin-weduwe' ("Huang Taihou", 皇太後). Haar oudste (volle) broer, Wang Feng, werd onmiddellijk daarop benoemd tot (titulair) opperbevelhebber ("Da Sima", 大司馬) en bevelhebber van het leger ("Da Jiangjun", 大將軍). Verder kreeg hij de verantwoordelijkheid voor het keizerlijk secretariaat ("shangshu", 尚書). Hij werd daardoor de machtigste functionaris in het rijk. Zijn positie was dan ook vergelijkbaar met die van regent. De andere broers kregen de titel 'markies' ("hou", 侯), met de daarbij horende leengoederen.
Keizer Cheng had geen belangstelling voor staatszaken en liet die over aan zijn ooms, leden van de familie Wang. Toen Wang Feng in 22 v.Chr. stierf werd hij als "Da Sima" opgevolgd door Wang Yin, neef van zowel Wang Feng als van de keizerin-weduwe. Na zijn dood werd hij opgevolgd door twee (half)broers van de keizerin-weduwe, in 16 door Wang Shang en vervolgens in 11 door Wang Gen. Die trad na drie jaar af en op 16 november van het jaar 8 v.Chr. werd Wang Mang benoemd tot "Da Sima". Hij was op dat moment (ongeveer) 37 jaar.
Vroege jaren van Wang Mang.
Wang Mang was geboren in 45 als tweede zoon van Wang Man (of Wang Wan?) (王曼), een (half)broer van Wang Zhengjun, de keizerin. Hij verloor zijn vader toen hij nog jong was en moet volgens de overlevering een naar confucianistische begrippen deugdzaam leven hebben geleid. Zo studeerde hij met grote ijver. Hij werd onderwezen in de Zuozhuan door Chen Qin (陳欽) en Hu Chang (胡常), in de Veranderingen door Xu Xuan en in de Li jing door Chen Can (陳參). In tegenstelling tot zijn broers had zijn vader geen adellijke titel ontvangen. Wang Mang leidde daarom een zuinig en spaarzaam leven. In zijn contacten met de andere familieleden volgde hij nauwgezet de vereiste gedragsregels. Hij vermeed opzichtige kledij door zich te kleden als een confucianistische geleerde. Hij was zorgzaam voor zijn moeder en voor zijn neef Wang Guang (王光). Tussen 24 en 22 zorgde hij voor zijn oom Wang Feng tijdens diens ziek- en sterfbed en ontving daarvoor van hem een aantal sinecures. Op 12 juni 16 werd hij benoemd tot 'markies van Xindu' ("Xindu hou", 新都侯) en toen Wang Gen in 8 v.Chr. aftrad als opperbevelhebber volgde Wang Mang hem op.
Een andere kandidaat voor die functie was Chunyu Zhang (淳于長, ... - 8 v.Chr.), een neef van Wang Mang. Met steun van de keizerin-weduwe wist Wang Mang zijn concurrent uit te schakelen. In 18 v.Chr. was Xu Kua, gemalin van keizer Chen, haar positie als keizerin kwijtgeraakt. Chunyu Zhang werd ervan beschuldigd zich door haar te hebben laten omkopen, om zich daarna in te zetten voor verbetering van haar positie. Hij werd verbannen uit de hoofdstad, verloor na een lastercampagne het vertrouwen van keizer Cheng en stierf in 8 v.Chr. in de gevangenis.
Hoewel beschouwd als confucianistische deugden, beschreef de Hanshu de zorg van Wang Mang voor zijn moeder, zijn totale overgave aan studie, zijn nauwkeurig volgen van de juiste gedragsregels en de verwaarlozing van zijn uiterlijk tijdens de zorg voor Wang Feng in afkeurende termen. Daarmee werd gesuggereerd dat Wang Mang zijn hoge positie had weten te bereiken door een niet oprechte houding. Het is echter onwaarschijnlijk dat hij al in dit stadium bezig was met het plannen van een machtsovername. Reeds vier leden van familie Wang waren "Da Sima" geweest. Toen Wang Gen in 8 v.Chr aftrad waren nog twee (half)broers van de keizerin in leven (Wang Li en Wang Fengshi). Zij waren echter ongeschikt bevonden voor de functie, zodat het verklaarbaar was dat de nieuwe opperbevelhebber uit de volgende generatie van de familie Wang kwam. Wang Mang behoorde op dat moment tot de meest geschikte kandidaten uit die generatie.
Tot aan de machtsovername.
Ballingschap en terugkeer in het centrum van de macht.
Keizer Cheng overleed op 17 april 7 v.Chr. en werd opgevolgd door zijn neef Aidi. Die was niet verwant met de familie Wang en had dan ook geen enkele reden hen te bevoordelen. Wang Zhengjun kreeg de titel 'verheven keizerin weduwe' ("Taihuang Taihou", 太皇太后), maar de leidende positie die de familie Wang tot dat moment had, werd overgenomen door de verwanten van Fu Zhaoyi, grootmoeder van Aidi en van Ding Yi, moeder van de nieuwe keizer. Wang Mang moest op 27 augustus 7 aftreden en zich twee jaar later terugtrekken op zijn leengoed Xindu. Pas in 2 v.Chr. kon hij weer terugkeren naar Chang'an, de hoofdstad.
Keizer Ai stierf op 15 augustus 1 v.Chr. Dong Xian (董賢, 23 – 1 v.Chr.), zijn gunsteling en geliefde, de "Da Sima" en houder van het keizerlijke zegel, pleegde een dag later zelfmoord. De moeder van Aidi was in 5 en zijn grootmoeder in 2 v.Chr gestorven. Door onmiddellijk in te grijpen wist keizerin-weduwe Wang Zhengjun de leidende positie van de familie Wang te herstellen. Reeds op 17 augustus werd Wang Mang benoemd tot "Da Sima". Leden van de familie Fu, de verwanten van zowel de grootmoeder als de gemalin van Aidi werden, net als de verwanten van Zhao Feiyan, gemalin van Chengdi, als mogelijke concurrenten uit de hoofdstad verwijderd. In 5 na Chr. werden de stoffelijke overschotten van Fu Zhaoyi en Ding Yi, grootmoeder en moeder van Aidi, opgegraven, ontdaan van hun jaden grafgewaad en daarna zonder status opnieuw begraven in hun geboortestreek.
Regent voor Pingdi.
Uitbreiding van zijn macht.
Op 17 oktober van het jaar 1 v.Chr werd Pingdi geïnstalleerd als keizer. Hij was geboren in 9 v.Chr. en was de laatste nog levende directe afstammeling van Yuandi. Wang Mang werd regent. Om te verhinderen dat haar verwanten te machtig konden worden, verbood hij Wei Yi (衛姨, de moeder van Pingdi) en haar broers om zich in de hoofdstad te vestigen of contact met de nieuwe keizer te onderhouden. Wang Mang wist tijdens het regentschap zijn eigen macht verder uit te breiden. Zijn naaste vertrouwelingen, waaronder Wang Shun (王舜), Zhen Han (甄邯), Ping Yan (平晏), Liu Xin en Sun Jian (孫建), verkregen hoge posities.
Na een aantal gunstige voortekenen (waaronder een witte en twee zwarte fazanten, die door de leider van het volk van de Yueshang (越裳) waren overhandigd), ontving Wang Mang in 1 na Chr. de titel "Anhan Gong", (安漢公, 'hertog die rust brengt aan de Han'). Dit was een uitzonderlijk eerbetoon, de titel "gong" was onder de Han-dynastie slechts twee maal eerder toegekend. In 8 v.Chr. hadden Kong Ji (孔吉, een afstammeling van Confucius) en Ji Dang (姬黨, een nakomeling van de laatste koning van de Zhou) die waardigheid ontvangen. Keizerin-weduwe Wang Zhengjun gaf Wang Mang vervolgens in een decreet totale verantwoordelijkheid voor alle regeringsbesluiten, met uitzondering van het verlenen van adellijke titels. In 5 na Chr. ontving hij als verder eerbewijs de 'Negen tekenen van verdienste' (九錫, "jiuxi"), een ceremonie die volgens de Optekeningen over de riten stamde uit de Zhou-tijd. Wang Mang kreeg de tekenen omdat hij 'de stabiliteit van de dynastie had weten te bewaren en traditionele waarden had hersteld'.
Besluiten als regent.
Als regent nam Wang Mang een aantal maatregelen. Er werd een weg aangelegd door het bergachtig terrein tussen de vallei van de Wei-rivier (het centrum van de macht) en de graanschuur Sichuan. In 3 na Chr. werd besloten de scholen in de provincies te verbeteren. Een jaar later werd de keizerlijke academie vergroot met leerstoelen voor de "Zuozhuan", de "Maoshi" (de door Mao Heng overgeleverde versie van het "Boek der Liederen") en de "Guwen Shangshu" (de guwen-versie van het "Boek der Documenten"). In 5 werd een grote bijeenkomst van geleerden georganiseerd, waarbij Liu Xin, Yang Xiong (楊雄, ook wel 揚雄, 53 v.Chr - 18 na Chr.) en Huan Tan (桓譚, 43 v.Chr. - 28 na Chr.) een belangrijke rol speelden. Tot de besproken onderwerpen behoorden de klassieke teksten, maar ook astronomie en astrologie.
Conflict met zijn oudste zoon.
In 3 na Chr. kwam Wang Mang in conflict met zijn oudste zoon, Wang Yu (王宇, †3). Die had gepleit voor opheffing van het verbod op contact tussen Pingdi en de familie Wei, verwanten van moederszijde van de keizer. Wang Yu vreesde dat hij slachtoffer zou worden van vergelding als de keizer eenmaal volwassen zou zijn. Hij zocht steun bij zijn leraar Wu Zhang (吳章) en bij zijn zwager Lü Kuan (呂寬), oudste broer van zijn vrouw. Een poging Wang Mang te overtuigen door de toegangspoort tot zijn residentie te besmeuren met bloed en dat daarna uit te leggen als een slecht voorteken mislukte. Hij werd betrapt, Wang Yu werd gevangengenomen en tot zelfmoord gedwongen. Uiteindelijk werden ruim honderd tegenstanders en potentiële concurrenten van Wang Mang ter dood gebracht. Daaronder waren Lü Yan, de vrouw van Wang Yu), Jingwu Gongzhu (敬武公主, prinses Jingwu, de jongere zus van keizer Yuan) en leden van de familie Wei.
Dood van keizer Ping.
Eveneens in 3 na Chr. trouwde keizer Ping met een van de dochters van Wang Mang. Zij werd op 16 maart van het jaar daarop geïnstalleerd als keizerin Wang (Wang Huanghou, 王皇后, 8 v.Chr. – 23 na Chr.)
Het jaar daarop, op 3 februari 6, overleed keizer Ping, veertien jaar oud. In 7 werd Wang Mang voor het eerst beschuldigd betrokken te zijn geweest bij moord op de keizer (door Zhai Yi, 翟義, †7). De beschuldiging werd opnieuw geuit tijdens de burgeroorlog, die woedde tijdens en na de val van Wang Mang en later nogmaals herhaald door de geleerde Wang Chong (王充, 27 - ca. 100 na Chr.). Er zijn echter geen concrete bewijzen voor deze beschuldiging. Volgens de Zweedse sinoloog Hans Bielenstein (1920-2015) leek dit, gezien de omstandigheden zelfs onwaarschijnlijk. Volgens de "Hanshu" had Wang Mang gehandeld om een toekomstige wraak van Pingdi op de familie Wang te voorkomen. Dit is in de traditionele Chinese historiografie een stereotiepe reden om een (minderjarige) keizer te vermoorden. Uit de bronnen blijkt echter nergens dat de machtspositie van Wang Mang op dat moment daadwerkelijk werd bedreigd. Door zijn nieuwe positie als schoonvader van een (nog steeds minderjarige) keizer was zijn macht eerder versterkt en had Wang Mang op het moment dat Pingdi overleed geen overtuigend motief om hem te doden.
Waarnemend keizer.
De dood van Pingdi plaatste Wang Mang voor een dilemma. Omdat er geen directe nakomelingen van Yuandi meer waren, moest er een opvolger worden gekozen uit de afstammelingen van Xuandi, een generatie eerder dan keizer Yuan. Zijn 53 nog levende achterkleinzonen waren allen volwassen. Als een van hen keizer werd, betekende dit het einde van de machtspositie van Wang Mang. Geen van hen werd daarom aangewezen, formeel omdat Pingdi als achterkleinzoon van Xuandi niet kon worden opgevolgd door iemand van zijn eigen generatie. De keuze van Wang Mang viel op de jongste van de 23 achter-achterkleinzonen van keizer Xuan, de eenjarige Liu Ying (劉婴, 5 - 25). Wang Mang werd door keizerin-weduwe Wang Zhengjun benoemd tot 'waarnemend keizer' ("jia huangdi", 假皇帝) en pas daarna, op 17 april 6, werd Liu Ying benoemd tot 'troonopvolger' met de titel "Ruzi" (孺子, 'jonge prins'). Het kind werd dus niet geïnstalleerd als keizer. De titel "Ruzi" was in navolging van de titel die de Zhou-koning Cheng kreeg toen hij onder regentschap stond van zijn oom, de Hertog van Zhou.
Wang Mang in de historiografie.
De biografie van Wang Mang staat vermeld in de Hanshu. Dat werk is samengesteld vanuit het standpunt van het herstel van de Han-dynastie. Het traditionele beeld van Wang Mang is sterk beïnvloed door het geloof in het Hemels Mandaat. Dit hield in dat bij de beschrijving van een succesvolle stichter van een dynastie alle mogelijke bewijzen werden vermeld die hem tot een waardige ontvanger van dat Mandaat maakten. Anderzijds werden diegenen die bij hun machtsovername geen (blijvend) succes hadden slechts beschouwd als usurpators. In de historiografie was hun bestuur gedoemd te mislukken, hun daden en maatregelen konden nooit oprecht zijn geweest. Dit negatieve beeld van Wang Mang klinkt tot op heden door in de historiografie. Met name geldt dit voor de toevoeging usurpator en voor de vermelding dat de Han-dynastie na de dood van Wang Mang weer kon worden "hersteld". Dit laatste geeft aan dat de tussenliggende periode als niet-legitiem moet worden beschouwd en daardoor niet meer was dan een interregnum.
Wang Mang deed in het jaar 9 een staatsgreep en ontnam daarmee de (westelijke) Han-dynastie de troon. Hij stichtte de Xin-dynastie, maar werd na 14 jaar vermoord in zijn paleis in Chang'an door opstandelingen. Zo kwam de heerschappij weer aan de Liu-familie van de Han.
Sommigen noemen Wang Mang een communist, vanwege o.a. het staatsmonopolie op goud dat hij instelde en de landhervormingen. Zijn pogingen om de macht van de adel terug te brengen werden aanvankelijk goed ontvangen door de bevolking, maar zijn heerschappij eindigde in chaos. Een verandering van de loop van de Gele Rivier rond het begin van de jaartelling leidde in grote delen van het land tot hongersnood en woedende burgers (ook bekend als de Rode Tulbanden) onder leiding van Liu Xiu bestormden het keizerlijk paleis in het jaar 23. Wang Mang kwam hierbij om.
Na zijn dood werd de Han-dynastie hersteld als Oostelijke Han-dynastie. De regeerperiode van Wang Mang wordt vaak als "interregnum" aangegeven.
Vertalingen.
De biografie van Wang Mang in de Hanshu (juan 99) is onder meer vertaald door:

</doc>
<doc id="18874" url="https://nl.wikipedia.org/wiki?curid=18874" title="Leipzig">
Leipzig

Leipzig is een "kreisfreie Stadt" in Duitsland gelegen aan de Pleiße. De stad telt 619.8789 inwoners (31-12-2023) op een oppervlakte van 297,36 km². Het is na Berlijn de grootste stad van de nieuwe Duitse deelstaten (de voormalige DDR) en de 8e stad van het huidige Duitsland. Van 1949 tot 1990 maakte Leipzig deel uit van het communistische Oost-Duitsland.
Naam.
De naam Leipzig is afkomstig van het Sorbische "Lipsk", wat lindenoord betekent. De Sorben spreken ook vandaag nog van Lipsk, en niet van Leipzig. Ook veel Polen en Tsjechen gebruiken deze naam nog.
Geschiedenis.
De stad werd voor het eerst als burcht genoemd in 1015. Als stichtingsdatum geldt het jaar 1165, toen de stad stadsrechten en marktrecht kreeg van Markgraaf Otto II van Meißen. Het is vanouds een belangrijke handelsstad. Na de stichting van de universiteit in 1409 werd de stad een centrum van de boekdrukkunst.
Leipziger Messe.
De stad Leipzig lag op het kruispunt van twee uit de Romeinse tijd daterende handelswegen: de Via Regia (van Parijs uiteindelijk naar Nowgorod in Rusland) en de Via Imperii (van Rome uiteindelijk naar Bergen in Noorwegen). Dit was zeer gunstig voor de handel. Er bestaat een document dat uit de 12e eeuw dateert dat bevestigt dat er "jaarmarkten in Lipz" plaatsvonden. Als geboorteoorkonde voor stad en Messe geldt "der Stadtbrief" van Markgraaf Otto de Rijke. Historici dateren deze brief tussen 1156 en 1170.
Middeleeuwen.
In 1212 is door markgraaf Diederik van Meißen een Augustijner klooster, dat naar Sint-Thomas genoemd werd, gesticht. Omdat dit gepaard ging met onteigeningen, kwamen de burgers van Leipzig in opstand. In 1217 werd er een compromis gesloten.
19e eeuw.
In 1813 vond bij Leipzig de Volkerenslag plaats, waarbij Napoleon werd verslagen door een gecombineerd leger van onder meer Rusland, Oostenrijk en Pruisen. Een eeuw later, in 1913, werd ter gelegenheid van deze slag het 91 meter hoge "Völkerschlachtdenkmal" opgericht.
De eerste lange-afstandsspoorbaan in Duitsland liep tussen Leipzig en Dresden. Door de industrialisatie in de negentiende eeuw groeide Leipzig sterk. Het hoogste inwoneraantal van 750.000 had Leipzig rond de Tweede Wereldoorlog; het was toen qua grootte de vijfde stad van Duitsland. Na de Tweede Wereldoorlog namen het inwoneraantal en het belang van Leipzig af. Leipzig had anno december 2013 inwoners.
20e eeuw.
Op 4 december 1943 werd de stad door de geallieerden gebombardeerd. Bij dit bombardement werd de beroemde Paulijnse Kerk slechts licht beschadigd. De SED besloot echter - na de oorlog aan de macht gekomen - op aandringen van partijsecretaris Walter Ulbricht (die na een bezoek aan de Opera geen kerkgebouw wilde zien) - deze universiteitskerk op te blazen. Dit gebeurde in 1968 terwijl enkele honderden burgers op het plein in stilte demonstreerden.
Leipzig werd in het najaar van 1989 het nationale symbool van verzet tegen het communistische SED-regime. De zogeheten "Montagsdemonstrationen" werden een begrip. Op 4 september gingen voor het eerst enkele honderden burgers de straat op, op 25 september waren het er al 5 000 en op 2 oktober 25 000. Cruciaal voor Leipzig en de hele DDR werd de betoging op 9 oktober toen 70 000 mensen de straat opgingen roepend "Wir sind das Volk" en 8000 man politie en leger klaarstonden om met geweld in te grijpen. Door moedig optreden van een zestal kopstukken van de stad onder wie dirigent Kurt Masur en twee partijbonzen van de lokale SED werd een bloedbad voorkomen. Op 23 oktober demonstreerden 250 000, op 30 oktober 300 000 mensen voor democratie en vrijheid. De grootste betoging in Leipzig was die op 6 november met 500 000 demonstranten. Drie dagen later viel de Muur in Berlijn, hetgeen het einde van de DDR inluidde. Al in de jaren tachtig bezochten burgers de Nicolaaskerk voor de gebedsdiensten op maandagavond.
21e eeuw.
Leipzig is ook een belangrijk centrum voor uitgeverijen en de daaraan verwante industrie. Ook een afdeling van de Nationale Bibliotheek van Duitsland is in Leipzig gevestigd. Met de bouw van een nieuw beursterrein hoopt de Leipziger Messe weer aan belang te herwinnen.
De stad is ook bekend doordat Wilhelm Wundt er een laboratorium vestigde, waar met behulp van instrumenten die oorspronkelijk voor de fysica bedoeld waren, onderzoeken werden gedaan naar psychologische fenomenen. Dit was na Harvard de eerste plaats waar dergelijk onderzoek werd uitgevoerd.
Geografie.
Leipzig ligt in het centrum van de Leipziger laagvlakte, het zuidelijkste deel van de Noord-Duitse laagvlakte, en aan de samenloop van de Weiße Elster, Pleiße en Parthe. De rivieren hebben in het stadsgebied vele vertakkingen en vormen daarmee de zogenoemde "Leipziger Gewässerknoten". De omgeving van Leipzig is bosarm. In de twintigste eeuw vond er in het gebied een omvangrijke bruinkoolwinning plaats, waardoor er tegenwoordig talrijke meren te vinden zijn.
Omvang en ligging.
De stad heeft een omtrek van 128,7 kilometer en een doorsnede in noord-zuidelijke richting van 23,4 km. In oost-westelijke richting bedraagt de doorsnede 21,3 km. In het noorden grenst Leipzig aan de Landkreis Nordsachsen en in het zuiden aan de Landkreis Leipzig. De dichtstbijzijnde grote steden zijn Halle op ongeveer 30 km. ten noordwesten, Maagdenburg op ongeveer 100 km ten noordnoordwesten, Dresden op circa 100 km ten zuidoosten, Chemnitz op ongeveer 70 km zuidzuidoostelijk, Jena op ongeveer 70 km ten zuidoosten en Erfurt op 100 km westzuidwestelijk van de stad.
Het hoogteverschil in het stadsgebied bedraagt ongeveer 60 meter. De hogergelegen delen van Leipzig liggen in het zuidoosten en de lagere delen in het noordwesten. Het laagste punt op 97 meter NN bevindt zich in Gundorf aan de Neue Luppe, een zijkanaal van de Weiße Elster. De 159 meter hoge Monarchenhügel en de 163 meter hoge Galgenberg zijn de hoogste natuurlijke punten van de stad.
Stadsindeling.
Leipzig is sinds 1992 bestuurlijk in tien districten ("Stadtbezirke") ingedeeld, die in totaal 63 ortsteile omvatten.
Cultuur.
Bezienswaardigheden.
De belangrijkste bezienswaardigheden in Leipzig zijn:
Evenementen.
In Leipzig wordt elk jaar het grootste gothic festival ter wereld georganiseerd, het "Wave-Gotik-Treffen".
In de "Leipziger Messe" vinden diverse jaarlijks terugkerende evenementen plaats zoals onder andere de "Leipziger Buchmesse", "Games Convention" en de "Auto Mobil International".
Muziek.
In Leipzig hebben tal van beroemde componisten gewoond, gestudeerd en gewerkt: Georg Philipp Telemann van 1701 tot 1706; Johann Sebastian Bach van 1723 tot 1750; Richard Wagner tot 1833; Felix Mendelssohn Bartholdy van 1835 tot 1847; Robert Schumann met zijn vrouw Clara Wieck tot 1844; Edvard Grieg van 1858 tot 1862.
Er is een levendige Bachtraditie, waar de "Thomaskirche", de "Thomasschule" en het "Thomanerchor" onder leiding van de "Thomascantor" een grote rol in spelen.
Het door hem opgerichte en naar hem genoemde conservatorium en het "Gewandhausorchester", waarvan hij de eerste dirigent was, houden ook de herinnering aan Felix Mendelssohn Bartholdy levend.
De studentenstad staat ook bekend om een aantal alternatieve theaters en clubs zoals Conne Island, UT Connewitz of Institut für Zukunft.
Sport.
Tot de Duitse hereniging was Leipzig ook een echte voetbalstad. De Duitse voetbalbond werd er opgericht in 1900 en VfB Leipzig werd de eerste Duitse landskampioen. Het voetbal was in deze tijd erg verbrokkeld waardoor er na de gewone competitie nog eindrondes gespeeld werden op regionaal en nationaal niveau. Vijf steden in Duitsland waren groot genoeg met voldoende voetbalclubs om een eigen stadscompetitie te hebben: Berlijn, Hamburg, Koningsbergen, Breslau en Leipzig. Buiten VfB waren ook SC Wacker Leipzig en SpVgg 1899 Leipzig succesvol en namen ze deel aan de eindrondes om de Duitse landstitel. Andere ploegen, die meer regionaal speelden maar destijds ook nog in de hoogste divisie waren FC Sportfreunde Leipzig, SV Eintracht Leipzig en Leipziger BC 1893.
Na de Tweede Wereldoorlog werden alle clubs ontbonden. In de competitie van de DDR waren de clubs 1. FC Lokomotive Leipzig en BSG Chemie Leipzig ook nog succesvol. Maar na de Duitse hereniging en de fusie van beide competities in 1991 zakten de clubs weg naar de lagere klassen omdat de Oost-Duitse clubs niet opgewassen waren tegen de financieel sterkere West-Duitse clubs. Met de oprichting van RB Leipzig in 2009 hoopte de stad binnen enkele jaren een Bundesligaclub te hebben, een doel dat in 2016 verwezenlijkt werd. Amper na één seizoen in de Bundesliga kon RB al een plaats in de Champions League veroveren. De club groeide al snel uit tot een vaste waarde in de Bundesliga en eindigde enkel in 2018 buiten de top vijf en speelde sinds de komst in de Bundesliga tot dusver (anno 2024/25) al elk jaar Europees voetbal. In 2020 en 2022 bereikte de club de halve finale van respectievelijk de Champions- en Europa League. 
In 1956 werd het Zentralstadion geopend in Leipzig. In dit stadion konden 100.000 toeschouwers en werden wedstrijden gespeeld door VfB Leipzig, 1. FC Lokomotive Leipzig en het nationale elftal van de DDR. In 2004 werd op de locatie van in het verval geraakte Zentralstadion de nieuwe Red Bull Arena opgeleverd. Inmiddels speelt RB Leipzig in dit stadion. Met dit stadion was Leipzig gastheer van het WK voetbal 2006 en EK voetbal 2024.
Verkeer en vervoer.
Wegverkeer.
Leipzig is bereikbaar vanuit het noorden via de A14, vanuit het westen via de A9 en vanuit het zuiden via de A38. De A72 loopt naar het zuiden richting Chemnitz. Rond de binnenstad ligt een ringweg die veel belangrijke gebouwen met elkaar verbindt. Dit zijn onder meer: het hoofdstation, de opera, het Gewandehaus, het nieuwe stadhuis, de Thomaskerk, winkelcentrum "Höfe am Brühl" en hotel Astoria.
Railverkeer.
Het "Leipzig Hauptbahnhof" werd in 1915 geopend en is het grootste kopstation van Europa. Het is een knooppunt van vele Intercity-Express treinen van de Deutsche Bahn. Het station biedt regionale treinverbindingen met de meeste grote en middelgrote steden in Saksen en internationale treinverbindingen naar Praag, Wenen, Zürich, Bazel en Amsterdam.
In Leipzig kruisen de Intercity-Express-lijnen (Hamburg –) Berlijn – Hannover – Neurenberg – München alsook Dresden – Leipzig – Erfurt – Frankfurt am Main – (Wiesbaden/Saarbrücken). Dagelijks gaat er een ICE en de InterConnex via Berlijn naar Rostock. Ook zijn er Intercity-lijnen Leipzig – Halle (Saale) – Maagdenburg – Braunschweig – Hannover – Dortmund – Keulen - Bremen – Oldenburg (– Norddeich Mole). Ook is er een verbinding met de luchthaven Leipzig/Halle. Dagelijks zijn er nachtverbindingen naar Frankfurt am Main, Neurenberg en Regensburg in Duitsland.
De S-Bahn lijnen worden in de binnenstad door een tunnel gevoerd en Leipzig heeft een van de grootste tramnetten van Duitsland.
Luchtverkeer.
De luchthaven Leipzig/Halle is de internationale luchthaven voor de regio. Ze ontwikkelt zich ook meer en meer als internationale vrachtverkeersluchthaven, met onder andere DHL als belangrijke gebruiker. Luchthaven Leipzig-Altenburg ligt 42 kilometer ten zuiden van Leipzig in Thüringen. Hier zijn vluchten van Ryanair naar Londen Stansted, Edinburgh en Gerona.
Stedenbanden.
Leipzig onderhoudt stedenbanden met de volgende steden:
Daarnaast hebben twee stadsdelen ook een stedenband met een andere plaats. Stadsdeel Althen heeft een stedenband met de Franse gemeente Althen-des-Paluds (sinds 2000) en Liebertwolkwitz met de Franse gemeente Les Epesses (sinds 1997).

</doc>
<doc id="18875" url="https://nl.wikipedia.org/wiki?curid=18875" title="Karl May">
Karl May

Carl Friedrich May (Ernstthal, 25 februari 1842 – Radebeul, 30 maart 1912), meestal Karl May genoemd, was een Duitse schrijver, die wereldwijd bekend is geworden door zijn vele avonturenromans over Winnetou en Old Shatterhand in het Wilde Westen en in mindere mate de verhalen van Kara Ben Nemsi en Hadji Halef Omar in Noord-Afrika en het Midden-Oosten.
Levensloop.
May werd geboren in Hohenstein-Ernstthal, als vijfde kind van de wever Heinrich May en zijn echtgenote Wilhelmina Weise. Kort na zijn geboorte werd hij blind door vitaminegebrek. Negen van de dertien andere kinderen in het gezin stierven op jeugdige leeftijd. Gedurende zijn blinde kinderjaren vertelde zijn grootmoeder hem veel sprookjes, waardoor zijn fantasie zich ontwikkelde. Op vier- of vijfjarige leeftijd werden hem na medisch onderzoek de juiste voedingsmiddelen (vitamine A &amp; D) toegediend, waarna hij kon zien.
Op 29 september 1856 begon hij een opleiding tot leraar in Waldheim, Saksen. Hier werd hij in 1860 veroordeeld wegens diefstal van zes kaarsstompjes.
In 1861 legde May het leraarsexamen af. Hij werd als leraar aangesteld bij de fabrieksschool in Altchemnitz. Hier werd hij op 26 december wegens diefstal (een horloge, dat hij van een kamergenoot overdag mocht lenen, nam hij voor het weekend mee naar huis, waarna de kamergenoot aangifte deed) veroordeeld tot een vrijheidsstraf. Hij verloor zijn betrekking en zijn lesbevoegdheid.
Toen hij zich in 1865 voor een vermogend arts uitgaf, werd hij betrapt en tot vier jaar tuchthuis veroordeeld; hij kwam vroegtijdig vrij in 1868. Hij beging hierna in verschillende betrekkingen nieuwe diefstallen, waarvoor hij van 1870 tot 1874 in het tuchthuis in Waldheim gevangenisstraf uitzat. Hij kwam weer op het rechte pad toen hij de katholieke lekencatecheet Kochta ontmoette.
In de periode 1875-1878 had May een aanstelling als redacteur van de colportageweekbladen "Der Beobachter an der Elbe" en "Frohe Stunden". Deze bladen waren het eigendom van uitgever Heinrich Gotthold Münchmeyer. May begon toen enkele zelfgeschreven verhalen te publiceren. In 1880 huwde hij met Emma Pollmer, met wie hij al enkele jaren samenwoonde.
De jaren 1881-1887 vormden een hoogtepunt in zijn bestaan als schrijver. In het katholieke gezinsblad "Deutscher Hausschatz" verschenen de eerste versies van zijn "reisavonturen" als "De doodskaravaan", "Door Koerdistan" en "Naar Istanbul". Ook begon hij in deze periode aan zijn vijf grote Münchmeyerromans, waaronder "De liefde van de Ulaan", "De wraakjacht rond de aarde", "De verloren zoon", "Duitse harten, Duitse helden" en "De weg naar het geluk". Deze laatste vier verschenen onder diverse pseudoniemen. De reden hiervoor was dat ze een bepaalde mate van erotiek bevatten, wat in die tijd ongepast was. Münchmeyer beschouwde dit als een noodzakelijk middel voor de losse huis-aan-huis verkoop van zijn bladen, maar ze waren strijdig met Mays idealen van liefde voor de natuur, voor mensen, God en vrede.
In 1888 kreeg May een vaste aanstelling als medewerker aan het Stuttgarter tijdschrift "Der gute Kamerad". Vanaf 1892 verschenen zijn reisvertellingen in steeds grotere oplagen. De meeste van zijn Amerikaanse romans kenmerken zich door een christelijk moralistische, romantische inslag. Door de goede verkoop van zijn boeken ging het hem voor de wind.
In 1899-1900 ondernam hij zijn eerste reis naar de Oriënt. Ook maakte hij een reis naar Amerika (1908), vanwaar hij veel originele souvenirs uit het dagelijks leven van verschillende indianen meenam. Op 4 maart 1903 liet hij zich scheiden van zijn vrouw, en huwde op 31 maart met zijn secretaresse Klara Plöhn. Hij ging zichzelf als groot literator zien, maar zijn latere werk ("Babel en Bijbel", "Naar het land van de zilveren leeuw", "Vrede op aarde") vond geen erkenning.
In 1904 werden de vroegere veroordelingen van May bekend bij het publiek, waardoor hij veel sympathie verloor. Er ontstond zelfs een hetze tegen hem, culminerend in, bijvoorbeeld, Lebius' brochure "Karl May - ein Verderber der deutschen Jugend". Tijdens processen tegen het publiceren van zijn Münchmeyerromans onder zijn eigen naam verloor hij veel van het geld dat hij met schrijven had verdiend. Toen hij in 1912 overleed, was hij een gebroken man.
Na zijn dood richtte zijn vrouw "Villa Bärenfett" (Villa Berenvet) in met souvenirs van hun Amerikareis. Het was een van de uitgebreidste tentoonstellingen van originele 19e-eeuwse Indiaanse attributen in Europa. Deze villa is, evenals Villa Shatterhand, te bezichtigen in Radebeul, Duitsland.
Werken.
Algemeen.
De werken van May worden meestal ingedeeld in:
De werken van May worden niet gerekend tot de literatuur (in engere zin), maar tot de lectuur (Duits: "Trivialliteratur") en May wordt dan ook wel als volksschrijver aangeduid. In Nederland en België worden zijn werken als jeugdlectuur beschouwd, en vele volwassenen kwamen er niet voor uit dat zij ook May lazen.
Enkele kenmerken die men in zijn werken vindt:
Pseudoniemen.
De werken van May werden uitgebracht onder de volgende namen en pseudoniemen: Karl May (of Dr. Karl May), Carl May, Capitain Ramon Diaz de la Escosura, M. Gisela, Hobble-Frank, Karl von Hohenthal, D. Jam, Prinz Muhamêl Lautréaumont, Ernst von Linden, P. van der Löwen, Emma Pollmer (de naam van zijn eerste vrouw) en Richard Plöhn.
De verhalen.
De meeste verhalen spelen zich af in de 19e eeuw, tussen 1860 en 1880.
De namen van de personages zijn in enkele gevallen verschillend per uitgave of bewerking. De bekendste zijn:
In 2014, 102 jaar na de dood van de auteur, verscheen nog een onbekend en onvoltooid verhaal in het 90e en laatste deel van het Verzameld Werk. "De Verloren Zoon" handelt over een booswicht, Zechenmolf, die door de wouden in de grensstreek van Duitsland en Bohemen trekt. Het zou zijn geschreven in de jaren zeventig van de 19e eeuw.
Versies.
May heeft zeer veel geschreven: zijn bibliografie in het "Karl-May-Handbuch" beslaat 23 bladzijden. Van een aantal van zijn werken zijn bewerkingen gemaakt, zowel door hemzelf als door anderen. Er zijn werken verschenen onder verschillende titels. Sommige werken zijn verspreid over meerdere banden uitgegeven, maar verschillende uitgaven waren verschillend in aantallen banden, indeling en titels. Het is ook voorgekomen dat een werk een nieuwe titel kreeg, waarna een ander werk de oude titel als nieuwe titel kreeg, bv. "Old Surehand III" dat later "Old Surehand II" ging heten. Ook hergebruikte May regelmatig (delen van) oude verhalen in nieuwe. Van de werken zijn meerdere vertalingen gemaakt, en sommige vertalingen zijn later weer bewerkt en heruitgegeven. Dit alles heeft als gevolg dat het niet eenvoudig is een overzicht te maken van de boeken van Karl May. Ook over de Duitse en Nederlandse uitgaven zijn veel artikelen en boeken geschreven: een lijst met titels in het "Karl-May-Handbuch" beslaat 20 bladzijden. Overigens betekent het "bewerkt zijn" van een werk van May in een aantal gevallen dat het (soms sterk) ingekort is; een eufemistische omschrijving dus.
Uit een voorwoord:
Uitgevers van Nederlandstalige edities.
In de loop van de tijd zijn Mays werken in het Nederlands uitgegeven door minstens 55 uitgeverijen. De voornaamste worden hier genoemd, met de periode waarin de werken werden uitgegeven.
De uitgaven van "Frany" en "Hollandsch Uitgeversfonds" lijken nogal op elkaar.
Overzicht van Nederlandse titels.
Hieronder een overzicht van een deel van de in het Nederlands verschenen werken van May.
Als uitgangspunt is de 50-delige reeks Prismapockets van uitgeverij Het Spectrum genomen, aangezien dat de reeks is met zowel de meeste titels als de grootste verspreiding en bekendheid. Deze reeks vertalingen stemt niet geheel overeen met de in Duitsland verschenen series die meer delen bevatten. Het overzicht is niet volledig en bevat wellicht fouten.
Overzicht van Duitse titels.
De uitgeverij "Karl May Verlag" publiceert sinds 1913 "Karl May’s Gesammelte Reiseerzählungen". Daarnaast verwierf dit bedrijf de rechten op elders gepubliceerde werken. Herzieningen van deze teksten werden toegevoegd aan de oorspronkelijke serie en uitgebreid tot de "Gesammelte Werken (und Briefen)", waarbij de oorspronkelijke 33 delen ook aanzienlijke bewerkingen ondergingen. In 1945 was de serie gegroeid tot 65 delen.
Sinds het auteursrecht op de werken van May in 1963 afliep, zijn deze sindsdien ook door andere uitgevers uitgegeven. Lange tijd probeerde de Karl May Verlag echter met alle juridische middelen zijn positie over alle concurrenten te behouden, omdat alle aanpassingen waren nog steeds bescherming verdienden.
Een historisch-kritische editie van de werken van Karl May bevat in 120 delen en werd oorspronkelijk uitgegeven door Hermann Wiedenroth (tot 1998 samen met Hans Wollschläger), verschijnt sinds 1987. Deze filologisch betrouwbare uitgave tracht de authentieke bewoordingen in de eerste drukken en waar mogelijk ook in de handschriften van de auteur weer te geven en geeft informatie over de geschiedenis van de tekst. Na jaren van geschillen en herhaalde wisselingen van uitgeverij, wordt de historisch-kritische editie sinds 2008 uitgegeven door Karl May Verlag, waarbij de "Karl May Gesellschaft" verantwoordelijk is voor de teksten en de "Karl May Stiftung" (met het "Karl May Museum") voor de exploitatie.
De Duitse uitgeverij "Weltbild-Verlag" heeft een geïllustreerde uitgave in 92 delen gepubliceerd, die wordt beschouwd als de best beschikbare, bijna volledige uitgave. Er waren andere uitgebreide edities van uitgeverij "Bertelsmann Verlag" (30 delen met een bloemlezing van bewerkte teksten), van uitgeverij "Verlag Manfred Pawlak" (74 delen; onbewerkt, maar incompleet). De "Karl May Gesellschaft" publiceert een reeks herdrukken die vooral de tijdschriftpublicaties van Karl May weer toegankelijk maken.
Sinds 2004 bestaat er ook een digitale full-text editie van "Directmedia Publishing". 
Reisavonturen.
In de periode 1892 tot en met 1910 verschenen in de reeks "Verzamelde reisverhalen" in totaal 33 reisverhalen.
Jeugdverhalen.
De jeugdverhalen verschenen in de periode van 1887 tot 1897 voor het tijdschrift "Der Gute Kamerad". De meesten spelen zich af in het Wilde Westen. Old Shatterhand is in tegenstelling tot de reisavonturen niet de ik-persoon. 
Colportageromans.
Deze worden ook wel "Münchmeyerromans" of "Kolporta"-romans genoemd. Enkele hiervan omvatten duizenden pagina's. Boekuitgaven daarvan zijn verdeeld over meerdere banden en de titels van die banden verschillen van uitgever tot uitgever. Hieronder de oorspronkelijke titels:
Overige.
Verdere werken van May zijn o.a. vertellingen, gedichten, opstellen, een toneelstuk, autobiografische teksten en enkele liederen met muziek.
Afgeleide werken.
Er zijn ook bioscoopfilms en stripverhalen gemaakt die zijn gebaseerd op de verhalen van May. Zie de artikelen Winnetou en Old Shatterhand voor nadere gegevens. In de stripreeks Karl May komen beide personages voor.
Verkoopstop door Ravensburger in 2022 en vervolg daarop.
In Duitsland ging op 11 augustus 2022 de jeugdfilm "Der junge Häuptling Winnetou" (Het jonge opperhoord Winnetou) in première. 
De film is gebaseerd op de musical "Kleiner Häuptling Winnetou" (Klein opperhoofd Winnetou).
De Duitse uitgeverij Ravensburger gaf twee boeken uit bij deze film, beide geschreven door de Duitse kinderboekenschrijver Thilo Petry-Lassak:
Zowel de film als beide boeken kregen zware kritiek.
Uitgeverij Ravensburger nam daarom beide gewraakte boeken uit de handel.
Ook hierop kwam veel kritiek.
Hoewel het dus niet om boeken ging van Karl May, ontstond in Duitsland een levendige discussie over het werk van Karl May; in Nederland ontstond door een verkeerde vertaling het beeld dat in Duitsland alle boeken van Karl May verboden waren. 
Uitgeverij Meulenhoff, een van meerdere uitgevers van Winnetou-boeken, heeft hun Winnetou-uitgaven teruggehaald; het gaat daarbij vooral om verouderde vertalingen. Ook heeft bol.com voorlopig de verkoop stopgezet van de Winnetou-uitgave van 2021, terwijl dat juist het verhaal in context plaatst, en de vertaalkeuzes van de vertalers netjes verantwoordt. 
Zowel de Nederlandse "Karl May Vereniging" als de Duitse "Karl-May-Gesellschaft e.V." en "Karl-May-Stiftung" hebben zich sterk uitgesproken tegen de negatieve sentimenten over het werk van May.
Ook enkele leden van de Tweede Kamer gaven er hun mening over.

</doc>
<doc id="18877" url="https://nl.wikipedia.org/wiki?curid=18877" title="Sjahada">
Sjahada

De sjahada (Arabisch: الشهادة, "aš-šahādah", , van het werkwoord شهد "šahida", "hij getuige") is de islamitische getuigenis (geloofsbelijdenis) en een van de vijf zuilen van de islam. Hij staat in nauw verband met de Zuilen van geloof.
De essentie van een geloof wordt samengevat in een korte, op het oog eenvoudige verklaring, die echter diverse diepere betekenissen in zich bergt. In de islam is dit de geloofsbelijdenis, "Sjahada".
Tekst.
De Arabische tekst is als volgt:
In getranslitereerd Arabisch luidt deze:
Nederlandse vertaling:
Het "ik getuig dat..." wordt vaak weggelaten:
Koranisten spreken veelal alleen het deel uit dat in de Koran staat:
De Koran draagt niet op deze getuigenis vaak of in specifieke situaties af te leggen. Daarom heeft de "sjahada" voor koranisten een andere betekenis dan voor bijvoorbeeld soennieten, die naast de Koran ook de Hadith collecties accepteren waarin zij zowel de tekst als de voorschriften van hun 
"sjahada" vinden. 
Sjiieten en alevieten voegen aan de "sjahada" nog een derde element toe:
Deze toevoeging is niet verplicht.
In orthodoxe kringen wordt de "sjahada" vertaald met de volgende betekenis: "Ik getuig dat er niets in waarheid aanbeden wordt dan Allah, ik getuig dat Mohammed Allah's boodschapper is."
Nadat een bekeerling de "sjahada" heeft uitgesproken wordt deze als moslim beschouwd. Dit kan in het bijzijn van twee getuigen zijn, in het bijzijn van de gemeenschap of alleen tegenover God. Binnen de islam heeft het uitspreken van de "sjahada" alleen betekenis als deze met overtuiging wordt uitgesproken. De "sjahada" maakt onderdeel uit van de "azan" en de "iqamah", beide een oproep voorafgaand aan de verplichte 5-dagelijkse "salat". De "sjahada" hoort ook bij de voorgeschreven gebeden tijdens de "salat".
Oorsprong.
De "sjahada" kan grotendeels worden gebaseerd op een tweetal Koranpassages, te weten soera De in de Rangen Behorenden 35 ("... Er is geen God naast God") en soera De Toewijding 1 ("God is de Enige"). De samenstelling lijkt gevormd naar het joodse "sjema" ("Hoor Israël, de Heer (is) onze God, de Heer is één"), maar verschilt ervan in ten minste twee opzichten: de "sjahada" begint met een ontkenning ("er is "geen" godheid dan Allah") en noemt in één adem een mens (Mohammed). De "sjahada" legt bovendien wel een relatie tussen God en Mohammed, maar niet met de gelovigen zoals het "sjema" doet (""onze" God").

</doc>
<doc id="18879" url="https://nl.wikipedia.org/wiki?curid=18879" title="Geloofsbelijdenis">
Geloofsbelijdenis

Een geloofsbelijdenis is een geheel van artikelen waarin een geloof is samengevat, of een belangrijke formulering of spreuk die de kern van een religie uitdrukt.
Voorbeelden.
Bepaalde geloofsbelijdenissen zijn ook op muziek gezet, met name het Credo in de Katholieke Kerk.
Openbare belijdenis van het geloof.
In sommige protestantse tradities bestaat de mogelijkheid om als volwassene openbare belijdenis van het geloof af te leggen. Dit is met name van toepassing indien er al kinderdoop heeft plaatsgevonden.

</doc>
<doc id="18880" url="https://nl.wikipedia.org/wiki?curid=18880" title="Sjema">
Sjema

Het Sjema voluit Sjema Jisrael (Hebreeuws: שמע, "hoor" of "besef") is het centrale gebed in het ochtend- en avondgebed van het jodendom. De tekst is afkomstig uit de Thora. Het complete Sjema-gebed bestaat uit drie onderdelen: Deuteronomium 6:4-9, 11:13-21, en Numeri 15:37-41.
De kernzin van het Shema in het Hebreeuws is: שמע ישראל יהוה אלהינו יהוה אחד, hetgeen wordt uitgesproken als: "Sjema Israel, Adonai Elo-hénoe, Adonai echád."
Oorspronkelijk was dit het gehele gebed (zie Talmoed Soekkot 42a; Berachot 13b). Later is het uitgebreid.
De Nederlandse vertaling (NBV) van het Sjema is:
Het Sjema geeft uitdrukking aan het absolute geloof in God en wordt dan ook op belangrijke momenten in het jodendom uitgesproken. Bij het uitspreken van het gebed houdt men een hand voor de ogen, met drie vingers gespreid zodat ze de letter Sjin vormen, de eerste letter van een van de aanduidingen voor God. Door de handen voor de ogen te houden kan het gebed bovendien met volledige concentratie worden uitgesproken, als gebaar van eerbied voor God.
Het gebed wordt tevens gezegd bij het slot van de dienst op Jom Kipoer, maar ook door iemand in direct doodsgevaar, alsmede indien iemand de laatste adem uitblaast, of men dat verwacht, door de aanwezigen. Men herhaalt deze zin dan steeds, in de hoop dat het woord Echad samenvalt met de laatste ademtocht, zodat de ziel op de belijdenis van de Eenheid van de schepper naar de eeuwigheid gaat. 
In de holtes van de tefilin zit deze tekst evenzo opgeslagen. Een gedeelte van de tekst staat eveneens vermeld op het rolletje in de mezoeza, de kokertjes aan de deurposten van woningen van joden.
Betekenis.
Het woord "sjema" betekent niet alleen "hoor", maar ook "besef": neem het goed in je op. De laatste letter van het eerste woord van "sjema" (ע -ajien) en de eerste letter van het laatste woord (ד, dalet) vormen tezamen het woord voor getuige of eed (עד). De meest bekende Toraverklaarder, Rasjie, legt het als volgt uit: "Hoor Israël, de Eeuwige, die nu onze God is - en dus alleen door ons wordt erkend - zal eens één God zijn, dat wil zeggen dat Hij eens de enige God van de hele wereld zal zijn, omdat iedereen Hem zal erkennen."

</doc>
<doc id="18881" url="https://nl.wikipedia.org/wiki?curid=18881" title="Apostolische geloofsbelijdenis">
Apostolische geloofsbelijdenis

De apostolische geloofsbelijdenis (ook wel (Symbolum) Apostolicum genoemd of "De Twaalf Artikelen van het Geloof") is een van de centrale geloofsbelijdenissen uit het christendom. De apostolische geloofsbelijdenis is de eenvoudigste van de geloofsbelijdenissen. De belijdenis is langzaamaan ontstaan uit onder andere verzen in de Bijbel. Rond 170 is de eerste bekende versie op schrift gezet.
Ontstaan van het Apostolicum.
Ondanks de naam is deze geloofsbelijdenis niet afkomstig van de apostelen. Hier is namelijk geen Nieuw Testamentisch of patristisch bewijs voor. De juiste datering is onzeker. Waarschijnlijk vindt ze haar oorsprong in de eerste of tweede eeuw na Christus. Een van de vroegst bekende aanzetten voor het Apostolicum is terug te vinden in de geschriften van Ireneüs van Lyon (overleden circa 200). In een van zijn teksten, daterend uit het jaar 170, formuleert hij de geloofsartikelen als volgt:
"Wij geloven:"
Vermoedelijk staan deze geloofsartikelen in relatie met de in de eerste eeuwen van het christendom al gebruikte universele doopformule van de kerk. Deze luidt:
De voorloper van het apostolicum is naar alle waarschijnlijkheid een samenvoeging van een trinitarische (doop)formule en een christelijke belijdenis. Het apostolicum kan dan gezien worden als de formulering van de geloofsinhoud die op de doopopdracht uit het evangelie volgens Matteüs 28 vs.19 is gebaseerd.
Voor zover bekend is de apostolische geloofsbelijdenis voor de eerste keer volledig op schrift gesteld in een tekst van de heilige Pirmin (Pirminus, ca. 670 - 753) in de 8e eeuw.
Andere belijdenissen.
Andere christelijke geloofsbelijdenissen zijn de
Geloofsbelijdenis van Nicea-Constantinopel, de Chalcedonische geloofsbelijdenis en de geloofsbelijdenis van Athanasius.

</doc>
<doc id="18883" url="https://nl.wikipedia.org/wiki?curid=18883" title="Shahada">
Shahada



</doc>
<doc id="18886" url="https://nl.wikipedia.org/wiki?curid=18886" title="Rijksmuseum Twenthe">
Rijksmuseum Twenthe

Rijksmuseum Twenthe is een museum in Enschede, dat in 1930 werd geopend. Het is gehuisvest in een rijksmonument aan de rand van de wijk Roombeek. Het programmeert ca. zeven wisselende tentoonstellingen per jaar en heeft een grote collectie oude, moderne en hedendaagse kunst. In 2022 trok het 54.722 bezoekers. Het museum vormt samen met TETEM en De Museumfabriek het cluster Roombeek Cultuurpark. Sinds 2012 noemt het zich het Museum van de Verbeelding.
Geschiedenis.
De oorspronkelijke collectie bestond uit de kunstverzameling van textielfabrikant Jan Bernard van Heek. Het gebouw werd ontworpen in 1929 door Anton K. Beudt en Karel Muller. In 1930 werd het museum geopend en overgedragen aan de Staat. In 1994 werd het het museum verzelfstandigd en ging daarbij over in een stichting, die wordt bestuurd door de directeur. Tussen 1994 en 1996 werd het museum verbouwd. Het werd verbeterd (volledig geklimatiseerd) en uitgebreid met een tentoonstellingszaal en museumcafé van Ben van Berkel. De tuin werd heringericht door Lodewijk Baljon, waar hij in 2004 de "Award of Merit" van de American Society of Landscape Architects voor kreeg. 
Op 13 mei 2000 raakte het museum, maar niet de collectie, zwaar beschadigd bij de Enschedese vuurwerkramp. Het bleef tot 14 april 2002 gesloten voor herstelwerkzaamheden. 
Directeur is sinds 1 juli 2023 Caroline Breunesse. Haar voorgangers waren Arnoud Odding (2012-2023) en Lisette Pelsers, die in 2012 vertrok om directeur te worden van het Kröller-Müller Museum. 
Collectie.
Het museum is ontstaan uit de collectie van de textielfabrikant Jan Bernard van Heek (tachtig werken – voornamelijk schilderijen – uit de periode vanaf de Middeleeuwen tot en met de negentiende eeuw) en de Oudheidkamer Twente. 
In de loop der jaren ontving het museum verschillende verzamelingen, onder andere van textielfabrikanten. Hierdoor werd het uitgebreid met afdelingen kunst en kunstnijverheid van de achttiende eeuw en moderne kunst. De grootste aanwinst betreffende de moderne kunst vanaf 1965 was het onderbrengen van de collectie Art &amp; Project / depot Geert van Beijeren &amp; Adriaan van Ravesteijn in Rijksmuseum Twenthe als langdurig bruikleen, waardoor het museum met ongeveer duizend hedendaagse kunstwerken van internationaal niveau verrijkt werd.

</doc>
<doc id="18889" url="https://nl.wikipedia.org/wiki?curid=18889" title="Credo">
Credo

Credo (Latijn voor "ik geloof") kan verwijzen naar:

</doc>
<doc id="18890" url="https://nl.wikipedia.org/wiki?curid=18890" title="Marcellus Emants">
Marcellus Emants

Marcellus Emants (Voorburg, 12 augustus 1848 – Baden (Zwitserland), 14 oktober 1923) was een Nederlandse schrijver. Hij is een van de weinige echte vertegenwoordigers van het naturalisme in de Nederlandse letterkunde en wordt gezien als voorloper van de Tachtigers. Zijn bekendste roman is "Een nagelaten bekentenis" uit 1894.
Leven en werk.
Marcellus was een nazaat van Guilliam Balthasar Emants (1737-1805) uit een geslacht van essayeurs, die tweede essayeur-generaal van de Munten van de Verenigde Nederlanden was, maar zich terugtrok uit deze functie en die van advocaat van het hof van justitie verkoos. Zijn vader was de evenzo genoemde Guilliam Balthasar Emants (1818-1870), rechter arrondissementsrechtbank en lid der provinciale staten Zuid-Holland. Zijn moeder was Anna Elisabeth Petronella Verwey Mejan. Emants geeft gehoor aan de wens van zijn vader en studeert rechten. Hij behaalt goede resultaten, maar zijn hart ligt bij de kunsten. Hij kan aanvankelijk niet kiezen tussen muziek (cello), tekenkunst, toneel en literatuur. Het Leidse studentenmilieu mijdt hij, en met enkele Haagse vrienden vormt hij de literaire kring "Quatuor". In hun tijdschrift verschijnen zijn eerste publicaties. Samen met vrienden richtte hij ook een aantal nieuwe tijdschriften op, waaronder "De Banier" (1875-1880)"." In 1897 kreeg hij ruzie met de redactie van dit blad over zijn novelle 'Een avontuur'. De redactie was bang om lezers te verliezen onder 'fatsoenlijke dames en bestuurderen van deftige leesgezelschappen'. De novelle vertelt namelijk over een ongetrouwd meisje dat haar hartstocht volgt. Emants besluit zijn novelle toch uit te geven samen met twee andere verhalen onder de titel "Drie novellen". 
Door de dood van zijn vader wordt hij financieel onafhankelijk. Hij breekt zijn studie af en gaat reizen. In de Alpen blijkt hij zich veel beter te voelen dan in het laagland en hij zal dan ook jaarlijks een bergreis maken. In "Spar en hulst", de opvolger van "Quatuor", schrijft hij in 1872 een essay "Bergkristal van Oberammergau" over de Passiespelen die hij had bijgewoond. Zelf is hij verbaasd over de aandacht die het trekt. Hij blijft reizen en ontwikkelt het genre van "reisverhaal dat veel meer is dan een reisverhaal" (Busken Huet).
Emants blijft buiten de stroming van de Tachtigers. Hij deelt hun visie op de autonomie van de kunst, maar voelt zich niet aangetrokken tot hun uitbundige taalgebruik. "Ik heb altijd willen hebben, dat, als ik een boek las, ik zoo min mogelijk
van de woorden merkte." Door Willem Kloos wordt hij desondanks "De Johannes Baptista der moderne literatuur" genoemd.
Emants bewaart een sobere stijl bij een vanuit zijn idealisme beredeneerde pessimistische inhoud. Zijn voorbeelden zijn Émile Zola, Hippolyte Taine en Ivan Toergenjev. Met de laatste twee staat hij in correspondentie.
Emants is vicevoorzitter van de 'Vereniging tot vereenvoudiging van onze spelling', en schrijft de roman "Een nagelaten bekentenis" "ongeveer volgens Kollewijn". Hij heeft ook zitting in een staatscommissie voor hervorming van de Nederlandse spelling, die echter niet slaagt. Ruim na zijn dood zal minister Marchant deze voorstellen alsnog grotendeels invoeren.
In de jaren van de Eerste Wereldoorlog voelt hij zich in Nederland opgesloten. Als de vrede daar is, treft hij voorbereidingen om zich in Zwitserland te vestigen. Op 2 maart 1920 verlaat hij definitief Den Haag. In Zwitserland verblijft hij beurtelings in hotels, kuuroorden en sanatoria. Vrijwel direct krijgt hij gordelroos, gevolgd door enkele beroertes. Hij sterft in het Grand Hôtel van Baden en wordt op 20 oktober 1923 in Den Haag op de Algemene Begraafplaats ter aarde besteld.
Familie.
Marcellus Emants trouwt in 1873 met Christina Magdalena Prins, een verre nicht, die al in 1875 overlijdt. Hij hertrouwt op 10 juni 1880 met Eva Verniers van der Loef, die in 1887 een roman publiceert onder het pseudoniem Nessuno: "Jonkheer Beemsen". In 1900 sterft ze. Op 5 juli 1904 huwt hij met de Duitse actrice Jenny Kühn. Samen krijgen zij een dochter, Eva Clara Jenny, die zich later Lilith noemt, naar het gelijknamige verhalende gedicht van haar vader uit 1879.

</doc>
<doc id="18891" url="https://nl.wikipedia.org/wiki?curid=18891" title="Mammalia (taxonomie)">
Mammalia (taxonomie)



</doc>
<doc id="18892" url="https://nl.wikipedia.org/wiki?curid=18892" title="Lijst van roofdieren">
Lijst van roofdieren

Dit artikel geeft een complete lijst van alle levende en recent uitgestorven soorten in de orde der roofdieren (Carnivora). In dit artikel wordt de indeling van de Mammal Diversity Database gevolgd.

</doc>
<doc id="18893" url="https://nl.wikipedia.org/wiki?curid=18893" title="Databus (elektronica)">
Databus (elektronica)

Een databus is een bus of het deel van een systeembus, die het transport van digitale data voor zijn rekening neemt.
In de computertechniek vormt deze bus in combinatie met een adresbus en een besturingsbus een veelal gestandaardiseerde verbinding tussen de diverse onderdelen.
Parallel en serieel.
Er zijn parallelle en seriële bussen. Een parallelle bus kan meerdere databits tegelijk versturen (vaak 8, 16, 32, 64, ...) terwijl bij een seriële bus de bits na elkaar verzonden worden. Algemeen kan gesteld worden dat parallelle bussen sneller zijn, maar de afstand tussen de componenten moet klein blijven, bij de seriële bus is dit omgekeerd. Ook is een seriële verbinding gunstiger in prijs door het beperkt aantal geleiders en verbindingen dat nodig is en bovendien is de seriële bus minder storingsgevoelig.

</doc>
<doc id="18894" url="https://nl.wikipedia.org/wiki?curid=18894" title="Primates (taxonomie)">
Primates (taxonomie)



</doc>
<doc id="18895" url="https://nl.wikipedia.org/wiki?curid=18895" title="Rodentia (taxonomie)">
Rodentia (taxonomie)



</doc>
<doc id="18896" url="https://nl.wikipedia.org/wiki?curid=18896" title="Proboscidea (taxonomie)">
Proboscidea (taxonomie)



</doc>
<doc id="18897" url="https://nl.wikipedia.org/wiki?curid=18897" title="Soricomorpha (taxonomie)">
Soricomorpha (taxonomie)



</doc>
<doc id="18898" url="https://nl.wikipedia.org/wiki?curid=18898" title="Diprotodontia (taxonomie)">
Diprotodontia (taxonomie)



</doc>
<doc id="18899" url="https://nl.wikipedia.org/wiki?curid=18899" title="Didelphimorphia (taxonomie)">
Didelphimorphia (taxonomie)



</doc>
<doc id="18900" url="https://nl.wikipedia.org/wiki?curid=18900" title="Rauwerd">
Rauwerd

Rauwerd (officieel, Fries: Raerd ) is een terpdorp in de gemeente Súdwest-Fryslân, in de Nederlandse provincie Friesland. Rauwerd ligt tussen Leeuwarden en Sneek en meer specifiek tussen Grouw en Oosterwierum. Het riviertje de Moezel loopt tot aan Rauwerd. Ten westen loopt de Sneker Oudvaart waaraan de jachthaven ligt. Oorspronkelijk had het dorp een grotere haven, maar die werd deels gedempt. Ten noorden van Rauwerd loopt de N354. 
In telde het dorp inwoners. In het postcodegebied van Rauwerd liggen de buurtschappen Bernsterburen en Flansum.
Geschiedenis.
Rauwerd lag oorspronkelijk op een terp, niet ver van de oever van de Middelzee. De plaats ontwikkelde zich als een terpdorp. De oudste vermelding van de plaats zover bekend is, in 1329 als "Rawerd". Het gebied rond Rauwerd werd in de 13e eeuw aangeduid als "Rawertham". Het dorp werd in 1401 vermeld als "Rawerderhem", in 1427 als "Rauwert", in 1491 als "Raerd", in 1505 als "Rauwerd" en in 1579 als "Raert". De plaatsnaam verwijst naar een met riet begroeide terp. 
In 11e/12e eeuw werd de terp van het dorp door bedijking opgenomen in de noordelijke Hemdijk.
Tot de gemeentelijke herindeling in 1984 was Rauwerd de hoofdplaats van de voormalige gemeente Rauwerderhem, genoemd naar een van de oude Friese Hempolders van de oude Middelzee. Vanaf 1984 tot 2014 behoorde de plaats tot de gemeente Boornsterhem. In 1989 werd de officiële naam door de gemeente Boornsterhem gewijzigd in het Friestalige Raerd.
Jongema State.
In het dorp stond de Jongema State uit 1525. Het landhuis (stins) is in 1912 afgebroken, maar het terrein is herkenbaar, onder meer doordat het poortgebouw uit 1603 nog wel aanwezig is. Op de locatie van het voormalige landhuis bevindt zich tegenwoordig een park met een boomrijk terrein met stinsenplanten.
Dit park wordt beheerd door It Fryske Gea. Uitgezonderd in het voorjaar is het park (ook wel: "Raerder Bosk") vrij toegankelijk voor het publiek. De bevolking van Rauwerd heeft als bijnaam "De Raerder Roeken", dit vanwege het groot aantal roekennesten op het terrein van de Jongema State.
Kerk.
De kerk van het dorp is de Laurentiuskerk. De hervormde kerk, die driezijdig gesloten zaalkerk is stamt uit 1814/15. De kerk werd gebouwd als vervanging van een middeleeuwse kerk die gewijd was aan Laurentius.
In de kerktoren hangt een klok van 1762, die was gegoten door Johan Nicolaus Derck. In 2013 werd de restauratie van de kerk en het orgel uit 1816 afgerond. 
Verzetsmonument.
Bij de kerk is een rechthoekige gedenksteen opgericht ter herinnering aan de in de gemeente Rauwerderhem omgekomen verzetsstrijders tijdens de Tweede Wereldoorlog. Het monument werd onthuld op 4 mei 1957 en bevat de namen van elf omgekomenen.
Sport.
Het dorp is om de 4 jaar start- of finishplaats van de Slachtemarathon, een culturele marathon over de oude Slachtedijk. Deze dijk kronkelt door het Friese landschap tussen Rauwerd en Oosterbierum.
Verder is er in het dorp onder andere een kaatsvereniging Wez-Wis geheten, een tennisclub, badmintonvereniging, ijsclub en de Stichting Skûtsje Raerder Roek.
Cultuur.
Het dorpshuis van het dorp, De Trijesprong, zit in het dorpscafé, dat ook nog steeds als café fungeert. Verder is er in het dorp onder meer een toneelvereniging, Nije Moed en een popkoor Animo.
Onderwijs.
Het dorp heeft een basisschool met de naam It Raerderhiem.

</doc>
<doc id="18901" url="https://nl.wikipedia.org/wiki?curid=18901" title="24">
24

Het jaar 24 is het 24e jaar in de 1e eeuw volgens de christelijke jaartelling.

</doc>
<doc id="18902" url="https://nl.wikipedia.org/wiki?curid=18902" title="Franekeradeel (1984-2018)">
Franekeradeel (1984-2018)

Franekeradeel (; Fries: "Frjentsjerteradiel" ()) was een gemeente in de Nederlandse provincie Friesland met 20.180 inwoners (30 april 2017, bron: CBS) met een oppervlakte van 109,17 km², waarvan 6,44 km² water.
Geschiedenis.
Tot de gemeentelijke herindeling op 1 januari 1984 was Tzum de grootste plaats van de toenmalige gemeente Franekeradeel. Echter, het gemeentehuis van Franekeradeel was gevestigd in de Martenastins in Franeker. Daarna werd de rol van bestuurscentrum overgenomen door het gemeentehuis van de gemeente Franeker.
Na het besluit tot fuseren in april 2016 ging Franekeradeel per 1 januari 2018 samen met Het Bildt, Menaldumadeel en vier dorpen uit Littenseradeel op in de nieuwgevormde gemeente Waadhoeke.
Kernen.
Stad en dorpen.
De gemeente Franekeradeel bestond uit zeventien officiële kernen, waarvan de stad Franeker verreweg de grootste was. De Nederlandse namen waren de officiële.
Aantal inwoners per woonkern op 31 december 2009:
Buurtschappen.
Naast deze officiële kernen bevonden zich in de gemeente de volgende buurtschappen:
Gemeenteraad.
De gemeenteraad van Franekeradeel bestond uit negentien zetels. Hieronder staat de samenstelling van de gemeenteraad sinds 1998:
College 2010-2014.
Het college van burgemeester en wethouders van Franekeradeel in de zittingsperiode 2010-2014 bestaat uit een coalitie van PvdA, Gemeentebelang en de VVD.
De burgemeester en wethouders zijn:
Cultuur.
Monumenten.
In de voormalige gemeente zijn er een aantal rijksmonumenten en oorlogsmonumenten, zie:
Kunst in de openbare ruimte.
In de voormalige gemeente zijn diverse beelden, sculpturen en objecten geplaatst in de openbare ruimte, zie:

</doc>
<doc id="18903" url="https://nl.wikipedia.org/wiki?curid=18903" title="25">
25

Het jaar 25 is het 25e jaar in de 1e eeuw volgens de christelijke jaartelling.

</doc>
<doc id="18904" url="https://nl.wikipedia.org/wiki?curid=18904" title="Het Bildt">
Het Bildt

Het Bildt (; Bildts: " 't Bildt"; Fries: "It Bilt") is een streek en voormalige gemeente in de Nederlandse provincie Friesland met als hoofdplaats Sint Annaparochie. De gemeente telde 10.502 inwoners (per 30 april 2017, bron: CBS) en ligt aan de Waddenzee met 15,4 km kust. Het Bildt maakte ooit deel uit van de Middelzee en is een van de oudste Nederlandse polders. Hertog George van Saksen liet het gebied in 1505 inpolderen door Hollanders. De bewoners van dit gebied worden Bilkerts genoemd, zijn van een Hollandse oorsprong en spreken een eigen karakteristieke taal. Er wordt zodoende in dit gebied grotendeels, niet het in Friesland gebruikelijke Fries maar, Bildts gesproken. De naam "het Bildt" komt van "opgebild", wat "opgeslibd" betekent. Men is ook niet 'in' het Bildt maar 'op' het Bildt.
De bodem (zeeklei) is zeer vruchtbaar, het gebied leeft van landbouw; voornamelijk pootaardappelen, graan, uien, suikerbieten en in zeer geringe en afnemende mate van fruitteelt. Er is een eigen aardappelras ontwikkeld; de Bildtstar.
Op 1 januari 2018 is de gemeente Het Bildt samen met de gemeenten Franekeradeel, Menameradiel en vier dorpen van de gemeente Littenseradiel opgegaan in de nieuwe gemeente Waadhoeke.
Kernen.
De gemeente het Bildt telde tussen 1984 en 2018 zeven officiële dorpen, waarbij het de Nederlandse namen als de officiële hanteerden. Het Friestalige Minnertsga werd in 1984 vanuit de opgeheven gemeente Barradeel bij het Bildt gevoegd. Nij Altoenae kreeg begin deze eeuw een van de twee postcodes van Oude Leije en werd daardoor een officiële kern.
Dorpen.
Aantal inwoners per dorp op 1 januari 2010:
Het dorp Oude Leije viel ook deels binnen het Bildt (verdeeld onder Oudebildtzijl en Vrouwenparochie).
Buurtschappen.
Naast deze officiële dorpen bevonden zich in de gemeente de volgende buurtschappen:
Gemeentewapen.
Het gemeentewapen van het Bildt is omstreeks 1620 voor het eerst in de archieven gekomen, eerst op oude zegels, vervolgens op landkaarten van de gemeente. Het wapen geeft de ontstaansgeschiedenis aan van de gemeente. De blauwe achtergrond staat voor de zee, waaruit het land is gewonnen en tevens de status van kustgemeente. De drie schelpen staan voor de dorpen Sint Annaparochie, Sint Jacobiparochie en Vrouwenparochie. De vruchtbare grond wordt gesymboliseerd door de aren. Het wapen werd vaak ondertiteld en betiteld als 'Aren út Skelpen'.
Taal.
In het poldergebied van het Bildt wordt in tegenstelling tot de rest van Friesland (met uitzondering van de Stellingwerven 'onder de Tsjonger') geen Fries, maar Bildts gesproken. Na diverse studies wordt algemeen aangenomen dat dit Hollandse dialect één (of meerdere) Zuid-Hollandse dialect(en) als basis heeft gehad en dat het door de eeuwen heen (in niet nader vast te stellen mate) beïnvloed is door het Fries uit omliggende gebieden (zie Geschiedenis).
Onlangs heeft professor Kees Kuiken aangetoond uit zijn onderzoek dat de rijke aristocrate Bildts/Zuid Hollandse boeren in de 16e eeuw zeer actief betrokken zijn geweest in de handel in de Harlinger havens en op de Leeuwarder en Franeker markten, er handelscontacten waren met voornamelijk de toenmalige bierhoofdstad Haarlem (en Amsterdam) voor de levering van graan. Het Bildt werd destijds als de graanschuur van Nederland gezien. Daarmee is aangetoond dat het Bildt geen enclave is geweest maar onder invloed heeft gestaan van diverse dialecten en talen waaronder het Fries en de Stadsfries. Gezien de vooraanstaande positie van deze aristocrate Bildtse boeren moet hun taal/dialect ook zijn invloed hebben gehad op de Friese taal en Stadsfriese dialecten. In welke mate valt echter niet meer te achterhalen.
Alleen in het dorp Minnertsga, dat niet in het poldergebied ligt en pas sinds de gemeentelijke herindeling van 1983 tot de gemeente Het Bildt behoorde, wordt in hoofdzaak Fries gesproken.
Politiek.
Gemeenteraad.
De gemeenteraad van Het Bildt bestond uit vijftien zetels. Laatstelijk (waarnemend) burgemeester van het Bildt was Gerrit Krol.
Hieronder staat de samenstelling van de gemeenteraad sinds 1998 tot de opheffing in 2018:
Lijst van burgemeesters van het Bildt (1851-2012)
Lijst van grietmannen van het Bildt (1555-1851)
College van B&amp;W.
Het College van Burgemeester en Wethouders bestond tot 1 januari 2018 uit:
Geschiedenis.
Het Bildt maakte ooit deel uit van de Middelzee. Toen deze rond 1300 door een dijk tussen Beetgumermolen en Britsum werd afgesloten, slibden de noordelijke kwelders verder aan. In 1398 werden de Bildtse onbedijkte kwelders tezamen met Ameland door graaf Albrecht van Beieren geschonken aan Arend van Egmont, dit overigens uit louter strategisch belang. Honderd jaar later, in 1498, was het gebied aanzienlijk groter geworden door aanslibbing. Het bestond toen uit het Grote Bildt en het Kleine Bildt, en werd eigendom van hertog Albrecht van Saksen. Zijn zoons Hendrik V van Saksen en George van Saksen kregen Friesland onder hun gezag. Tot dit gebied behoorden ook de eilanden Terschelling, Griend, Ameland en deze buitendijkse kweldergronden, het tegenwoordige Bildt. Hertog Hendrik zetelde zich in de stad Franeker en oefende de feitelijke macht uit. Hij bracht namens zijn vader de inning van (hoge) pachten en belastingen ten uitvoer. Hendrik was een feodaal heerser en daardoor niet geliefd onder de Friese bevolking. Dit resulteerde op 12 mei 1500 in het Beleg van Franeker. Een leger van Friese boeren en edelen belegerden de stad Franeker, maar waren ongetraind en ongeorganiseerd. Ondanks enkele aanvallen had de belegering geen resultaat. Albrecht ontzette de stad op 16 juli 1500 middels een talrijk, haastig bijeengebracht, leger. Na de dood van Albrecht kort daarop in september 1500 volgden Hendrik en Georg hun vader op als heersers van Friesland. Op 26 maart 1501 schonken Hendrik en Georg de stad Franeker een aanzienlijk (200 morgen) stuk buitendijks kwelderland als beloning voor hun trouw aan Hendrik ten tijde van de belegering van Franeker. Deze landen dragen de naam Franekerlanden en zijn tot op de dag van vandaag nog steeds eigendom van de stad Franeker.
Feitelijk had George van Saksen het gouverneurschap van zijn broer Hendrik al enige tijd op zich genomen. Dit omdat Hendrik zijn buik vol had van de Friezen die in zijn ogen een stug en moeilijk volk waren. Hendrik was een feodaal heerser, Georg was daarentegen een capabel leider. Nog voor de formele machtsoverdracht op 30 mei 1505 tekende Georg van Saksen op 22 februari 1505 de overeenkomst om het Bildt te bedijken (het tegenwoordige Oud Bildt).
Daarvoor sloot hertog George van Saksen op 22 februari 1505 een overeenkomst met de gebroeders Dirk, Floris en Jacob van Wijngaarden, en Thomas Beukelaar, de schoonzoon van een van hen. Met deze Zuid-Hollandse heren werd afgesproken dat zij de kwelders zouden indijken tegen vrijstelling van pacht gedurende het eerste jaar. De gebroeders van Wijngaarden stonden bekend om hun eerdere succesvolle inpolderingen in Zeeland, op het Land van Altena. Dat Georg voor dit werk specifiek Hollanders inhuurde had een reden. De vader van Georg, Albrecht, had zich tot zijn dood uitvoerig verdiept in het Friese grondrecht. Het Friese grondrecht bepaalde dat bewerkte buitendijkse kwelders en landen van (Friese) particulieren en kloosters waaronder Mariengaarde na inpoldering in het bezit van deze partijen bleven. Omdat Georg veel geld investeerde (en al niet ruim meer in zijn kasgeld zat) wilde hij zoveel mogelijk pacht ontvangen na inpoldering. Hij beriep zich daarom op het Hollandse recht dat in tegenstelling tot het Friese grondrecht bepaalde dat buitendijks gebied moest worden afgestaan. Om te voorkomen dat de Friezen aanspraak zouden maken stelde Georg daarom Hollanders aan voor de inpoldering. Ondanks deze aanstelling van Hollandse lieden werden er gedurende 16e eeuw toch aanspraken gedaan op het land en vergoedingen. Uiteindelijk zijn er (geringe) vergoedingen betaald voor deze verloren door voornamelijk kloosterordes en Leeuwarder verpachters (nadere toelichting volgt hieronder).
In 1505 werd het Bildt binnen 261 dagen door circa 1500 arbeiders uit onder meer Zuid-Holland, Zeeland, Noord-Brabant en Noord-Holland ingedijkt met een dijk van dik 14 kilometer, de tegenwoordige Oudebildtdijk. In de dijk werden twee sluizen gebouwd, één oostelijk en één westelijk, waarvan die van Oudebildtzijl nog bestaat. Het werk werd nog voor het stormseizoen van 1505 voltooid. Een enorme prestatie in die tijd, omdat het werk werd verricht met zeer beperkt gereedschap zoals schep en kruiwagen. Machines waren er in die tijd nog niet. Wel werd er gebruikgemaakt van een aantal paarden met sleepbakken. Er werd in vijftien ploegen van zogenaamde 'homannen' gewerkt. Eën Homan was een honderd man sterke arbeidersploeg die één kilometer dijk(vak) aanlegde. Dat moest ook wel want de dijk moest voor het stormseizoen voltooid zijn. Tot 1508 werden nog aanpassingen aan de dijk gedaan, zodoende wordt ook wel vermeld dat de aanleg van de dijk tussen 1505 en 1508 plaatsvond. Veel dijkwerkers zijn nadien op het Bildt blijven wonen.
In het midden van de polder werd een kaarsrechte weg aangelegd, in eerste instantie 'Regentenweg' en later 'Middelweg' genoemd. Langs deze weg werden een drietal werkkampen opgericht van waaruit de dijkwerkers iedere dag naar de Oudebildtdijk trokken om aan de dijk te werken. Deze nederzettingen werden vernoemd naar de oorspronkelijke plaatsen (Wijngaarden, Altoenae en Kijfhoek), waar het voornaamste deel van de dijkwerkers vandaan kwamen. Zo ontstonden de drie dorpen: Wijngaarden, Altoenae en Kijfhoek. Elk dorp vormde een katholieke parochie, en de namen daarvan gingen al snel over op de dorpen. Zo ontstonden Sint Jacobiparochie (voor Wijngaarden), Sint Annaparochie (voor Altoenae), en Vrouwenparochie naar Onze Lieve Vrouwe (voor Kijfhoek).
De Friezen maakten zogezegd aanspraak op de kweldergronden die zij voor de aanleg van de Oudebildtdijk bewerkten of wilden daar een redelijke vergoeding voor hebben. Het kweldergebied was een inkomstenbron voor boeren, verpachters en kloosterschappen. De Saksische hertogen hadden naast enkele kleine boeren en cassiers (investeerders/verpachters uit bijvoorbeeld Leeuwarden) in hoofdzaak te maken met het grote kloosterschap Ludingakerke uit het dorp Almenum(nu Harlingen) en Mariëngaarde nabij Hallum.
Ludingakerke was een groot Augustijner kloostergemeenschap in Friesland en had vele kleinere kerkjes/gemeenschappen onder zijn bestuur. De monniken van de deze kerkjes bewerkten de voormalige buitendijkse kweldergronden ten noorden van de Griene Dyk. De premonstratenzer monniken van klooster Mariëngaarde bewerkten het voor hun westelijk kweldergebied (nu oostelijk Bildt) westelijk van Hallum en Oude Leije. Georg van Saksen kwam met Ludingakerke vrij snel tot een overeenkomst voor een vergoeding van de voormalige kweldergronden. Het oostelijk gelegen klooster Mariëngaarde heeft echter lange tijd aanspraak gemaakt op door hen westelijk buitendijks bewerkte kwelders en vergoedingen daarvoor. Het duurde tot 1540 voor er ook een overeenkomst werd gesloten met dit klooster. Klooster Ludingakerke was zeer rijk geworden door de aanleg van de grachten in Harlingen ten behoeve van de handel en was minder afhankelijk van deze kweldergronden dan Mariëngaarde.
Georg van Saksen heeft niet lang van het Bildt mogen genieten, want al in 1514 werd hij genoodzaakt het gehele gebied te verkopen aan keizer Karel V. Hij heeft nog wel een verzoekschrift aan de keizer gestuurd of hij het gebied onder zijn gezag mocht houden, maar dit heeft niet gebaat. Toen de Republiek der Zeven Verenigde Nederlanden zich losmaakte van Spanje, werd het Bildt de negenentwintigste grietenij van Friesland.
Het gebied slibde nog steeds aan en zo werd in 1600 het Buitenbildt ingedijkt (Nij Bildt), dat in 1637 samen met een deel van Oud Bildt door de Staten van Friesland uit geldgebrek aan de pachters werd verkocht. In 1715 werd nogmaals een kweldergebied ingedijkt, de Wester Bildtpollen geheten. Op 12 maart 1751 werd dit met de rest van het Bildt dat nog in bezit was van de Friese Staten verkocht. In 1754 werden de Ooster Bildtpollen ingedijkt.
In de jaren na de aanleg van de Afsluitdijk (1932) verdween de visserij langs de Bildtse kust. Door het dichtslibben van het wad was vissen vrijwel onmogelijk geworden en leverde niet genoeg op om van te leven. Honderden vissers verloren hun werk en een ooit bloeiende vissersgemeenschap is geheel verdwenen. Men viste op een verscheidenheid van vissoorten, incidenteel werden er zeehonden geschoten. Deze visserij, veelal door middel van fuiken haaks geplaatst op de kust, vond plaats ten noorden van Harlingen tot westelijk van Zwarte Haan. Wat nog herinnert aan deze tijd is een monument van Frans Ram genaamd 'De Waadfisker', ter ere van deze waddenvissers. Dit beeld staat nabij de buurtschappen Koehool en Dijkshoek (Franekeradeel), halverwege het kustgebied waar de visserij plaatsvond.
Er waren plannen om het gebied rond de Oude- en Nieuwebildtdijk te laten aanwijzen als beschermd Rijksmonument. Deze plannen zijn eind 2004 door de gemeenteraad afgewezen. Op 27 februari 2009 is er een nieuwe procedure gestart. Zie Rijksbeschermd gezicht Oude en Nieuwe Bildtdijken Het gebied is in 2015 definitief aangewezen.
In 2005 is het vijfhonderdjarig bestaan van het Bildt gevierd.
Het Bildt is met een aantal andere gemeenten opgegaan in de gemeente Waadhoeke per 1 januari 2018. Een onderzoek in opdracht van het lokale nieuwsblad De Bildtse Post wees uit dat bijna 73% van de bevolking tegen een fusie van de gemeente was. Ondanks dit gegeven en naast het uitzonderlijk culturele karakter van de streek, het Bildt is een van oorsprong Hollandse polder met een eigen taal, heeft het gemeentebestuur er toch voor gekozen de bevolking niet te raadplegen. Dit heeft voor een golf van aandacht gezorgd onder lokale, provinciale en landelijke media. De partij de Frije Bilkerts heeft aangedragen om een overkoepelend orgaan in leven te roepen voor de Bildtse organisaties om de Bildtse cultuur beter te kunnen behoeden en te behouden. Hierop is het overkoepelend orgaan Bildts Aigene in het leven geroepen.
Fruitteelt.
In de 17e eeuw is begonnen met het telen van fruit op het Bildt. Al snel bleek dat kleigrond uitermate geschikt was voor het telen van fruitbomen. In de zeventiende eeuw waren het veelal kleine telers, gardeniers, die zich met kleinschalige fruitteelt bezighielden. Veel fruit werd verscheept naar de markten van Franeker, Leeuwarden en Harlingen. De gardeniers verbouwden op kleine schaal appels, peren, pruimen en bessen.
In de 18e eeuw vond er een sterke ontwikkeling plaats in de fruitteelt, doordat er in het begin achttiende eeuw een aantal grotere kwekerijen werden opgezet. De meeste boomgaarden vond men in(nabij) Sint Annaparochie met circa zeventien hectare. Ook in Vrouwenparochie en Berlikum (gelegen in de naburige gemeente Menaldumadeel) nam de omvang toe. De boomgaarden hadden veel te duchten van de straffe zeewind, die altijd aanwezig is in dit kustgebied, en moesten daarom beschermd worden. De boomgaarden werden beschut door middel van boomsingels. Ook werd er steeds slimmer gebruikgemaakt van de grond en werd hoge met lage beplanting gecombineerd zodat men meer kon produceren. Zo werden struikbessen geplant onder appelbomen. Twee eeuwen lang floreerde de fruitteelt en zo ontstond er in Sint Annaparochie een tuinbouwschool, een vruchtenjamfabriek en waren er het hele jaar door veilingen. Veruit het meeste fruit werd geveild op de Harlinger en Leeuwarder veilingen. Er was zelfs een plaatselijk bessenras: Sint Anna Korfke.
Hoewel een oude slogan luidde; "Wie 't Bildt zegt, zegt ook de B van bessen", worden bessen inmiddels niet meer geteeld. Tegenwoordig worden er in hoofdzaak appels, peren en pruimen verbouwd.
In de 20e eeuw raakte de fruitteelt in Sint Annaparochie (en oostelijk daarvan) in verval. Voor de oorlog waren er nog maar een paar kwekers over met enkele hectaren boomgaarden, voornamelijk ten noorden en ten westen van het dorp. Tegenwoordig is er ten westen van Sint Annaparochie nog maar één fruitteler actief met hooguit vier hectare. Vele boomgaarden, met name oostelijk van Sint Annaparochie gelegen, tussen de Langhuisterweg en de Altoeneastraat, zijn gerooid. Veel windsingels zijn behouden gebleven maar ook zijn er veel verdwenen. Westelijk van Sint Annaparochie is een nieuwbouwwijk verrezen, die in de volksmond "de Smotsbuurt" (van Appel-smots ; Appelmoes) genoemd. Hier staat een monument dat herinnert aan de boomgaarden die op die plek stonden. De boomgaard direct ten westen van de "smotsbuurt" is in 2014 gerooid. Ook zijn er in het verleden veel bomen gerooid ten bate van Sportpark De Waaie, waarop voetbalclub VV Sint Annaparochie en kaatsvereniging 'K.F. St.-Anne/Drie spul is ut' actief zijn.
Tot de Tweede Wereldoorlog was de fruitteelt in Sint Jacobiparochie voor eigen gebruik en was handel, in tegenstelling tot Sint Annaparochie, maar bijzaak. Dit veranderde na de oorlog, toen enkele professionele fruitbedrijven werden opgezet, waaronder een proefboerderij om te kijken welke rassen het beste gedijden in deze streek met straffe wind en kleigrond. De ontwikkeling en beschikbaarheid van Tractoren met verbrandingsmotor (en aanverwante machinerie) speelde daarin een grote rol. Tegenwoordig vindt men de meeste boomgaarden ten noorden van Sint Jacobiparochie, waar nog maar één teler actief is. In 2012 waren er nog maar twee fruitbedrijven actief in de gehele gemeente, de fruitteelt op het Bildt is de laatste vijftien jaren gedecimeerd. In 1995 waren er op het Bildt in totaal vier grote telers actief, drie in Sint Jacobiparochie en één in Sint Annaparochie. Mede door de slechte prijzen voor fruit zijn twee telers, A.C. van Alfen en H. van der Gun, gestopt en hebben hun boomgaarden verkocht. De boomgaarden van Van Alfen zijn omstreeks 2012 deels gerooid. De boomgaarden van Van der Gun zijn daarvoor in zijn geheel gerooid ten bate van de landbouw. De enige nog beroepsmatige fruitteler op het Bildt is Dirk de Groot uit Sint Jacobiparochie. Daarnaast houden Dhr. R. Krap (Sint Annaparochie) en Dhr. A.C. van Alfen nog enkele boomgaarden voor niet beroepsmatige doeleinden.
Noordelijke Elfstedenvaarroute.
Een deel van de noordelijke route van de Friese Elfstedentocht en vaarroute gaat door het Bildt. Al geruime tijd gingen er stemmen op om de route bevaarbaar te maken, zodat men de Elfstedentocht ook per boot zou kunnen afleggen. In 2008 is besloten om de vaarroute gereed te krijgen in 2013. De route moest toegankelijk worden voor boten met een maximale kruiphoogte van 2.40 meter met een maximale diepgang van 1.30 meter. Het project had als doel om meer recreatie en toerisme naar dit gebied te trekken, zonder dat daarbij natuur en het landschap in het geding zouden komen. Het was een samenwerkingsverband tussen de gemeenten het Bildt, Menaldumadeel, Ferwerderadiel, Leeuwarden, Leeuwarderadeel, Tytsjerksteradiel, de provincie Friesland en Wetterskip Fryslân. Kosten waren geraamd op 28,3 miljoen euro en zijn voor een groot deel gefinancierd uit een bijdrage van het waddenfonds. Met de bouw van de sluizen was een investering van zes miljoen gemoeid. Ze zijn extra duur uitgevallen, omdat Wetterskip Fryslân een elektrische bediening eiste. Bij een handmatige bediening zou het kunnen gebeuren dat beide sluisdeuren open kwamen te staan, met een elektrisch geregelde bediening is dit risico zo goed als uitgesloten.
De vaarroute op het Bildt kende vele knelpunten, die verhinderden dat de route toegankelijk was voor het waterverkeer. De waterstand op het Bildt, die 35 centimeter lager is dan in de rest van Friesland, lag hieraan ten grondslag. Door het lage waterpeil was de route aan twee zijden afgedamd. De dammen lagen bij Wier en Oude Leije. Het verhogen van de waterstand bleek te kostbaar en zou te veel beperkingen geven en daarom heeft men besloten tot het bouwen van sluizen op de plaatsen van de dammen. In 2011 zijn de sluizen opgeleverd en hebben de namen Anita Andriesensluis en de Schutsluis Wierstersyl gekregen. De laatste werd op 28 april 2011 opgeleverd en is vernoemd naar een eerdere sluis op de plek. De sluizen zijn volledig zelf te bedienen en tevens voorzien van een vispassage. Bij de sluizen zijn ook speciale trappen voor schaatsers aangelegd, tijdens de Elfstedentocht moet men op deze punten Klunen.
Niet alleen de dammen waren een probleem, ook moesten er veertien bruggen worden opgehoogd om een doorvaarthoogte van ongeveer 2,40 meter te realiseren en is er 500 meter aan aanlegsteigers aangelegd. De bruggen zijn in 2011 opgehoogd. In 2012 en 2013 restte nog het verbreden, uitdiepen en het aanbrengen van walbeschoeiing (natuurvriendelijke oevers). Voor het verbreden is land aangekocht, veelal van boeren. Er zijn uiteindelijk ook enkele boeren onteigend, doordat de partijen het niet eens werden. Vanaf de oplevering van beide sluizen in 2011 en de opleveringsdatum in juli 2013 was de route toegankelijk (maar i.v.m. het uitdiepen en aanbrengen van de walbeschoeiing wat nog gaande was geheel op eigen risico).
Voor de schaatsers betekent het ook dat de route, ook wel bekend als ‘de hel van het Noorden’ een stuk minder lastig wordt, met name door de verhoging van de bruggen.
In 1986 was het in Het Bildt – tussen Wier en Vrouwenparochie – dat Evert van Benthem tijdens de Elfstedentocht wist te ontsnappen uit de kopgroep en uiteindelijk, net als het voorgaande jaar, de overwinning opeiste bij de mannencompetitie. Drie Friezen wisten hier beelden van te schieten, die later zijn gedigitaliseerd en in 2024 zijn overgedragen aan het Fries Film &amp; Audio Archief. 
Herindeling.
Op 1 januari 1984 werd het gebied rond Minnertsga aan het Bildt toegevoegd, in het kader van een gemeentelijke herindeling in Friesland. Dit is een veel ouder gebied; het is nooit ingedijkt. Het dorp bestaat al duizend jaar.
Op 1 januari 2018 fuseerden de gemeenten Franekeradeel, Menameradiel, het Bildt en vier dorpen van Littenseradiel tot een grote fusiegemeente met als naam Waadhoeke. De ambtelijke werknaam was Westergo.
Cultuur.
Monumenten.
In de gemeente zijn er een aantal rijksmonumenten en oorlogsmonumenten, zie:
Kunst in de openbare ruimte.
In de gemeente zijn diverse beelden, sculpturen en objecten geplaatst in de openbare ruimte, zie:

</doc>
<doc id="18905" url="https://nl.wikipedia.org/wiki?curid=18905" title="27">
27

Het jaar 27 is het 27e jaar in de 1e eeuw volgens de christelijke jaartelling.

</doc>
<doc id="18906" url="https://nl.wikipedia.org/wiki?curid=18906" title="Cetartiodactyla (taxonomie)">
Cetartiodactyla (taxonomie)



</doc>
<doc id="18907" url="https://nl.wikipedia.org/wiki?curid=18907" title="28">
28

Het jaar 28 is het 28e jaar in de 1e eeuw volgens de christelijke jaartelling.

</doc>
<doc id="18908" url="https://nl.wikipedia.org/wiki?curid=18908" title="30">
30

Het jaar 30 is het 30e jaar in de 1e eeuw volgens de christelijke jaartelling.

</doc>
<doc id="18909" url="https://nl.wikipedia.org/wiki?curid=18909" title="Tubulidentata (taxonomie)">
Tubulidentata (taxonomie)



</doc>
<doc id="18911" url="https://nl.wikipedia.org/wiki?curid=18911" title="Ferwerderadeel">
Ferwerderadeel

Ferwerderadeel () (officieel, Fries: Ferwerderadiel ()) was een gemeente in de Nederlandse provincie Friesland. Sinds 1999 was de officiële naam van de gemeente het Friestalige "Ferwerderadiel". Op 1 januari 2019 is de gemeente samen met Dongeradeel en Kollumerland en Nieuwkruisland gefuseerd tot Noardeast-Fryslân.
Kernen.
De gemeente Ferwerderadeel telde twaalf officiële kernen (dorpen). De hoofdplaats was Ferwerd.
De dorpen in de voormalige gemeente hebben sinds 1999 alleen de Friestalige plaatsnaamaanduidingen als de officiële namen. De plaatsnaamborden waren in de hele gemeente eentalig Fries. Voor de fusiegemeente Noardeast-Fryslân was hierin geen verandering gekomen.
Dorpen.
Aantal inwoners per woonkern op 1 januari 2014:
Buurtschappen.
Naast deze officiële kernen bevonden zich in de gemeente de volgende buurtschappen:
(*) Bartlehiem lag gedeeltelijk ook in de gemeenten Leeuwarden en Tietjerksteradeel. In die laatste gemeente ligt het grootste deel en wordt het als officiële kern gerekend.
Gemeenteraad.
Hieronder staat de samenstelling van de gemeenteraad sinds 1998:
Bestuurlijke toekomst.
Eén keer eerder is er sprake geweest van het samenvoegen van Ferwerderadeel. In 1979 stelde Gedeputeerde Staten van Friesland voor om de gemeente samen te voegen met de gemeente Leeuwarderadeel tot de nieuwe bestuursentiteit "Noarderâldlân". De plannen van Gedeputeerde Staten werd echter door toenmalig minister van Binnenlandse Zaken Hans Wiegel in 1980 gedeeltelijk overgenomen: tot een fusie tussen de twee is het niet gekomen.
Ambtelijke- en bestuurlijke fusie.
Op 23 maart 2016 nam de gemeenteraad het besluit voor een bestuurlijke fusie (herindeling). Nadat Dantumadeel besloot op 29 maart 2016 de bestuurlijke fusie niet aan te gaan, werd er gewerkt aan een nieuwe DFK-gemeente per 1 januari 2019. Op 1 januari 2017 werden de ambtelijke organisaties van Dongeradeel, Dantumadeel, Ferwerderadeel en Kollumerland en Nieuwkruisland gefuseerd tot één gemeenschappelijke regeling in Noordoost-Friesland. Op 1 januari 2019 is Ferwerderadeel samen met Dongeradeel en Kollumerland en Nieuwkruisland gefuseerd tot een nieuwe gemeente. Deze gemeente heet, overeenkomstig de besluiten van 30 maart 2017, Noardeast-Fryslân.

</doc>
<doc id="18912" url="https://nl.wikipedia.org/wiki?curid=18912" title="Dongeradeel">
Dongeradeel

Dongeradeel (; Fries: "Dongeradiel" ()) is een voormalige gemeente in de Nederlandse provincie Friesland met een oppervlakte van 266,9 km² en 23.831 inwoners op het einde van 2018. Sinds 1 januari 2019 is de gemeente samen met Ferwerderadeel en Kollumerland en Nieuwkruisland gefuseerd tot Noardeast-Fryslân.
Dongeradeel was gelegen in het noordoosten van de provincie met als hoofdplaats Dokkum, de noordelijkste stad van de Friese elf steden.
Geschiedenis.
De gemeente Dongeradeel was een fusiegemeente die bij de gemeentelijke herindeling in 1984 ontstond door het samenvoegen van de gemeenten Dokkum, Westdongeradeel en Oostdongeradeel. In de volksmond werd de gemeente in het meervoud aangeduid als 'de Dongeradelen'. Het wapen van Dongeradeel was een samenvoeging van de wapens van de drie opgeheven gemeenten. De twee stromen stellen de riviertjes Paesens en Zuider Ee voor, die in Dokkum samenkomen.&lt;br&gt;
In 2004 schilderde de Amsterdamse kunstenaar Guido van Driel 27 tegeltableaus voor de gevels van het nieuwe gemeentehuis. Ook maakte hij in opdracht het stripalbum "Om Mekaar in Dokkum". Wegens de in het album gebezigde vloeken en schuttingtaal gaven christelijke politici hun exemplaren terug. Ook eisten CDA, ChristenUnie en Algemeen Belang Dongeradeel dat het album niet langer als relatiegeschenk zou worden verstrekt.&lt;br&gt;
Ambtelijke en bestuurlijke fusie.
Sinds 1 januari 2017 vormde de ambtelijke organisaties van Dongeradeel, Dantumadeel, Ferwerderadeel en Kollumerland c.a. samen één gemeenschappelijke regeling in Noordoost-Friesland. Op 23 maart 2016 nam de gemeenteraad het besluit voor een bestuurlijke fusie (herindeling). Nadat Dantumadeel besloot op 29 maart 2016 de bestuurlijke fusie niet aan te gaan, zou worden gewerkt aan een nieuwe gemeente per 1 januari 2019. Deze nieuwe gemeente zou volgens de gemeenteraadsbesluiten van 30 maart 2017 Noardeast-Fryslân gaan heten.
Toen in 2018 burgemeester Marga Waanders per 30 oktober van dat jaar tot burgemeester van de gemeente Waadhoeke werd benoemd werd Magda Berndsen (D66) voor twee maanden tot waarnemend burgemeester van Dongeradeel benoemd. Per 1 januari 2019 hield de gemeente Dongeradeel op te bestaan.
Kernen.
Dongeradeel bevatte de stad Dokkum en 28 dorpen. De Nederlandse namen waren de officiële.
Stad en dorpen.
Aantal inwoners per woonkern op 1 januari 2013:
Paesens en Moddergat worden doorgaans als één geheel beschouwd. Oostmahorn verkreeg in 2006 de dorpsstatus, maar kende geen eigen postcode, anders dan Ezumazijl, dat nog als buurtschap wordt gezien ook al werd het ook wel een dorp genoemd.
Buurtschappen.
Naast de officiële kernen bevonden en de al genoemde plaatsen zich in de gemeente de volgende buurtschappen:
Loop van de bevolking.
De gemeente Dongeradeel had sinds midden jaren tachtig te maken met een gestage terugloop van de bevolking. Rond 2005 was er een groei die werd veroorzaakt door de opening van een asielzoekerscentrum in Dokkum.
Bron: CBS Statline
Gemeentebestuur.
Gemeenteraad.
De gemeenteraad van Dongeradeel bestond uit 19 zetels. Hieronder staat de samenstelling van de gemeenteraad sinds 1998:
Openbaar vervoer.
Bij Holwerd is een veerdam van waaruit de veerboten naar het eiland Ameland vertrekken. Vanuit Leeuwarden rijden 2 buslijnen in aansluiting op de veerboot: lijn 66 en 166.
Dokkum wordt door diverse buslijnen met Leeuwarden verbonden. De belangrijkste zijn sneldienst 355, Leeuwarden-Dokkum en lijn 51, Leeuwarden-Damwoude-Dokkum.
Andere buslijnen in de gemeente waren:
Aardgasveld aangeboord.
In januari 2012 heeft de Nederlandse Aardolie Maatschappij (NAM) bekendgemaakt een nieuw gasveld aangeboord te hebben bij Tibsterwei in Tibma, onderdeel van de gemeente Dongeradeel. Naar schatting zit er ruim 4 miljard m3 aardgas in het reservoir, waarmee dit de grootste vondst is op het land voor de NAM sinds 1995. De put, met een diepte van ongeveer 3900 meter, werd geboord tussen augustus en oktober 2011. De aanvang van gasproductie staat gepland voor de zomer van 2012. NAM verwacht de komende 15 jaar gas te winnen uit dit nieuwe gasveld.

</doc>
<doc id="18915" url="https://nl.wikipedia.org/wiki?curid=18915" title="Suicide">
Suicide



</doc>
<doc id="18916" url="https://nl.wikipedia.org/wiki?curid=18916" title="Suïcide">
Suïcide



</doc>
<doc id="18918" url="https://nl.wikipedia.org/wiki?curid=18918" title="UNESCO">
UNESCO

De Organisatie der Verenigde Naties voor Onderwijs, Wetenschap en Cultuur ("United Nations Educational, Scientific and Cultural Organization", UNESCO) is een gespecialiseerde organisatie van de Verenigde Naties met als missie het bijdragen aan de vredesopbouw, armoedebestrijding, duurzame ontwikkeling en interculturele dialoog door onderwijs, wetenschap, cultuur en communicatie. UNESCO is opgericht op 16 november 1945 en haar hoofdkantoor staat in Parijs.
Werkwijze.
UNESCO vervult als gespecialiseerde VN-organisatie vijf rollen voor de wereldgemeenschap in het kader van de in de inleiding genoemde UNESCO-missie. Deze rollen zijn:
Prioriteiten.
UNESCO ziet twee wereldwijde prioriteiten: Afrika en gelijkheid tussen man en vrouw. Daarnaast is er aandacht voor de jeugd, de minst ontwikkelde landen, de kleine eilandstaatontwikkelingslanden, achtergestelde en buitengesloten groepen en de zwakste delen van een samenleving inclusief oorspronkelijke bevolkingsgroepen.
Middellangetermijnstrategie.
UNESCO werkt met een middellangetermijnstrategie die zes jaar omspant.
Tweejarenprogramma.
In de tweejarenprogramma's wordt de middellangetermijnstrategie uitgewerkt in concrete aanpakken voor de vijf UNESCO-aandachtsgebieden (onderwijs, natuurwetenschappen, sociale wetenschappen, cultuur en communicatie/informatie).
Werelderfgoed.
Een redelijk bekende activiteit van UNESCO is het werelderfgoedprogramma. Sinds 1972 stimuleert UNESCO de bescherming van werelderfgoed ("World Heritage") door het opstellen van een werelderfgoedlijst door het Werelderfgoedcomité. Deze lijst bevat onroerende goederen met een uitzonderlijke en universele natuur- en/of cultuurwaarde. In 1992 is UNESCO gestart met het Memory of the World-programma, bedoeld om het wereldgeheugen te beschermen. Dit programma heeft in 1995 aanleiding gegeven tot de oprichting van de Werelderfgoedlijst voor documenten. Ook is er aandacht voor immaterieel erfgoed en onderwater cultuurerfgoed. Er staan op dit moment 1031 monumenten op de lijst van materiaal erfgoed van UNESCO en daarvan zijn er 48 bedreigd.

</doc>
<doc id="18919" url="https://nl.wikipedia.org/wiki?curid=18919" title="Elbrus">
Elbrus



</doc>
<doc id="18922" url="https://nl.wikipedia.org/wiki?curid=18922" title="Faculteit">
Faculteit



</doc>
<doc id="18924" url="https://nl.wikipedia.org/wiki?curid=18924" title="Jokeren">
Jokeren

Jokeren (ook bekend als: Amerikaans jokeren, jokers, veertigen, veertigleggen) is een eenvoudig aan te leren gezelschapsspel met 104 speelkaarten en 4 jokers. Het kan thuis worden gespeeld of met een grotere groep mensen, onder wedstrijdleiding en verdeeld aan tafels. Het gezelschapsspel Rummikub heeft grote overeenkomsten met jokeren.
Spelregels van jokeren.
Algemene regels.
Doel van het spel.
Doel van het spel is om zo veel mogelijk kaarten (punten) kwijt te raken door sets of rijen te vormen. Een set bestaat uit drie of vier kaarten van dezelfde waarde, maar verschillende kleuren (harten - ruiten - schoppen - klaver). Een rij bestaat uit minimaal drie kaarten van dezelfde kleur en in oplopende volgorde (aas - 2 - 3 - 4 - 5 - 6 - 7 - 8 - 9 - 10 - boer - vrouw - heer - aas). Deze sets en rijen liggen open op tafel.
Begin van het spel..
Elke speler begint met 13 kaarten in zijn hand. De kaarten die overblijven worden gesloten op een stapel gelegd. Om de beurt pakken de spelers de bovenste kaart van deze stapel. Daarna wordt er eerst één ronde (beurt) gespeeld zonder dat men op tafel komt.
Degene na de gever (degene die de kaarten uitgedeeld heeft) mag de eerste kaart van het stapeltje pakken, daarna een kaart op de weggooistapel leggen.
Als iemand een setje heeft van 3 kaart (1e potje), 4 dezelfde (2e potje), 3 + 4 kaart (3e potje), 4 + 5 kaart (4e potje), 5 kaart + 4 dezelfde (5e potje) of 5 kaart alles uit (6e en laatste potje) mag die dat neerleggen. Dit wordt "uitkomen" genoemd. In een volgende beurt mag deze speler ook bij sets en rijen die door medespelers gevormd zijn, kaarten aanleggen.
De kaartwaardes zijn als volgt:
Variaties.
De regels zijn meestal zoals hierboven, behalve dat er 5 rondes worden gespeeld met veranderen kaartenreeksen om uit te komen.
Bijvoorbeeld:
De joker.
Een joker mag voor iedere kaart worden neergelegd. De speler die dat doet moet wel aangeven voor welke kaart hij de joker heeft gelegd. Een (andere) speler mag de neergelegde joker omruilen voor de oorspronkelijke kaart. Dat mag echter alleen door een speler die al is uitgekomen.
Einde van het spel.
Het spel kan pas eindigen nadat iedere speler één keer aan de beurt is geweest. De speler die in één keer al zijn kaarten (min één) in één of meer sets en/of rijen op tafel kan leggen, is de winnaar. De éne kaart die hij overhoudt, legt hij op het weggooistapeltje.
Puntentelling.
De winnaar krijgt 0 (straf)punten. De overige spelers tellen nu het aantal kaarten in de hand.
Op het formulier wordt voor de winnaar een - gezet en voor de andere spelers het aantal kaarten dat is overgehouden.
Na vijf beurten wordt een tussentotaal geteld. Er worden in totaal 10 spelletjes gespeeld.
Ter controle worden de - en geteld en boven in het formulier gezet.
Wedstrijdregels.
Algemeen.
Voor wedstrijden met grotere groepen: 
Wedstrijdresultaten.
De restkaarten in elke hand moeten voor iedereen zichtbaar en hardop worden geteld. Het aantal behaalde punten wordt ingevuld op het wedstrijdformulier. 
Aan het einde van de 10 partijen worden de kolommen opgeteld en gecontroleerd door de overige spelers.

</doc>
<doc id="18925" url="https://nl.wikipedia.org/wiki?curid=18925" title="BootP">
BootP

Bootstrap Protocol (BOOTP) is een onderdeel van de TCP/IP-suite dat wordt gebruikt om hosts op een computernetwerk automatisch van een IP-adres en aanverwante informatie te voorzien. De standaard wordt gedefinieerd in RFC 951 uit 1985.
Bootp gebruikt UDP-verkeer over poorten 67 en 68 om informatie te achterhalen over het eigen IP-adres en de gateway. Daarnaast kan een bootfile gespecificeerd worden waardoor schijfloze werkstations hun opstartprocedure kunnen doorlopen. De bootfile wordt doorgaans opgehaald middels TFTP. Binnen het pakket is ook ruimte om informatie te verschaffen over bijvoorbeeld het subnet masker en DNS-server adressen.
In tegenstelling tot het nieuwere DHCP kent BOOTP IP-adressen niet dynamisch toe. Het MAC-adres van de client wordt opgezocht in een tabel op de server.
Een andere manier om computers te "bootstrappen" is RARP.

</doc>
<doc id="18926" url="https://nl.wikipedia.org/wiki?curid=18926" title="Narcotica">
Narcotica



</doc>
<doc id="18927" url="https://nl.wikipedia.org/wiki?curid=18927" title="Stuurprogramma">
Stuurprogramma

Een stuurprogramma, in het Engels driver of "hardware driver", is een specifiek stuk software dat een verbinding legt tussen de hardware en het besturingssysteem.
Het stuurprogramma zorgt er hiermee voor dat de programmeur van een applicatie geen weet hoeft te hebben van de hardware waar zijn applicatie op zal gaan draaien. Op een uniforme manier kan de programmeur het besturingssysteem aanspreken. Het besturingssysteem spreekt vervolgens de hardware aan via het stuurprogramma.
Het gebruik van stuurprogramma's heeft ervoor gezorgd dat bij het ontwikkelen van applicaties geen rekening meer gehouden hoeft te worden met de hardware. Daardoor kan een computer zonder geschikte driver een nieuw aan te sluiten apparaat niet herkennen. Die driver kan men soms downloaden: via pakketbronnen in Linux, via Windows Update bij Windows of via de website van de fabrikant. Vaak wordt er ook een cd of dvd meegeleverd met nieuw aangekocht hardware, waarop documentatie en drivers staan.
In de tijd dat MS-DOS nog het meest gebruikte besturingssysteem was, waren er nog vrijwel geen stuurprogramma's beschikbaar. Iedere applicatie moest dus zelf een code implementeren om de hardware aan te spreken, wat de keuze van hardware moeilijker maakte, omdat het geenszins zeker was dat de hardware wel voldoende ondersteuning zou genieten van de applicaties. Ook voor de programmeur vormde dit een probleem, omdat het niet zeker was of toekomstige hardware nog wel compatibel zou zijn met oudere producten. Door gebruik van stuurprogramma's worden beide problemen ondervangen. Wanneer het stuurprogramma correct werkt, kan elke applicatie de hardware aanspreken. Een programmeur hoeft zich geen zorgen te maken om toekomstige hardware, omdat de driver zorgt voor de nodige vertaalslag.
Testen van software.
Bij het testen van softwaremodules wordt de term "driver" met een andere betekenis gebruikt. Daar wordt met een driver een module bedoeld die een module vervangt die nog niet gebouwd is. Deze driver roept de te testen module aan, in plaats van de nog niet gebouwde module. Hierdoor kan getest worden dat de al wel gebouwde module het gewenste gedrag vertoont. Vergelijk met de term stub, waar het omgekeerde het geval is.

</doc>
<doc id="18928" url="https://nl.wikipedia.org/wiki?curid=18928" title="WebServer">
WebServer



</doc>
<doc id="18930" url="https://nl.wikipedia.org/wiki?curid=18930" title="Schaakopening - BenOni">
Schaakopening - BenOni



</doc>
<doc id="18931" url="https://nl.wikipedia.org/wiki?curid=18931" title="Fietspad">
Fietspad

Een fietspad, ook wel rijwielpad genoemd, is een weggedeelte of vrijliggend pad dat is gereserveerd voor het fietsverkeer en gelijkgestelde voertuigen zoals snorfietsers.
In Nederland en België zijn fietspaden een gebruikelijk verschijnsel. Ook in andere landen wordt meer fietsinfrastructuur gerealiseerd, maar soms moeten fietsers zonder de gebruikelijke maatregelen op de rijbaan of op het trottoir rijden.
Een fietspad is geen rijbaan. Een weg met een fietspad aan weerszijden is dus niet een weg met meerdere rijbanen. Heeft een weg geen voetpad of trottoir, maar wel een fietspad, dan mogen ook voetgangers het fietspad volgen.
Geschiedenis.
Ontwikkelingen tot en met de Tweede Wereldoorlog.
Rond het einde van de 19e en het begin van de 20e eeuw zijn in diverse landen voor het eerst weggedeeltes speciaal voor fietsers aangelegd. In de laatste decennia van de 19e eeuw gebeurde dat bijvoorbeeld in Duitsland en in de Verenigde Staten van Amerika. In september 1885 werd het wandelpad op de Maliebaan in Utrecht op zondagmiddag opengesteld voor rijwielen. Die plaats was ook het centrum van Het Nederlandsche Vélocipèdisten-Bond, de latere Algemene Nederlandse Wielrijdersbond (ANWB). De initiatiefnemer tot het fietspad was de later als zoöloog bekend geworden Anthonie Cornelis Oudemans, een van de weinige fietsers die zich niet bij een fietsvereniging had aangesloten.
Het eerste echte Nederlandse fietspad ontstond in 1896, en liep tussen Eeneind en het station Nuenen. In datzelfde jaar richtte de ANWB een wegencommissie op, die gemeentes ging aanmoedigen om fietspaden aan te leggen. Zelf opende de vereniging in 1898 haar eerst aangelegde pad in Den Haag aan de Stadhouderskade.
In de 20e eeuw werd infrastructuur voor fietsers vooral in verband met het toenemende autoverkeer gerealiseerd. Vanaf 1900 nam het aanleggen van fietspaden een hoge vlucht, aanvankelijk vooral in Duitsland. Tot 1910 lagen daar fietspaden nog in het midden van de weg. Rond de jaren dertig werden ook in België, Denemarken, Frankrijk en Zwitserland steeds meer fietspaden aangelegd. De matige kwaliteit maakte de eerste fietspaden omstreden onder fietsers. Nederland verplichtte de fietsers, vanaf de Tweede Wereldoorlog, om gebruik te maken van de fietspaden.
Tweede helft 20e eeuw – heden.
Terwijl in de jaren zestig nog uitgebreide fietspadennetwerken werden aangelegd in Scandinavische steden zoals Helsinki, werden veel Duitse fietspaden weer afgebroken. Dit gebeurde om meer ruimte voor het autoverkeer te scheppen. In Nederland ervoeren veel fietsers ook dat het autoverkeer ruim baan kreeg ten koste van fietsinfrastructuur. Uit acties daaromtrent ontstond de Eerste Enige Echte Nederlandse Wielrijders Bond (ENWB, nu Fietsersbond geheten). Deze speelde vervolgens een rol bij de totstandkoming van het Masterplan Fiets. Dit project was overigens ook een reactie op succesvolle experimenten met nieuwe fietspadennetwerken in Denemarken. Verder nam in Duitsland de belangstelling voor fietsinfrastructuur weer toe.
Sinds de laatste decennia van de 20e eeuw worden in steeds meer Europese landen fietspadennetwerken aangelegd, verder uitgebreid of op elkaar aangesloten. De Europese Unie en op toeristisch fietsen gerichte projecten als EuroVelo stimuleren dit.
Nederland.
Tot 1995 mochten in Nederland ook bromfietsers op het fietspad rijden.
Vanaf 15 december 1999 is er in Nederland onderscheid tussen 'fietspaden' en 'fiets/bromfietspaden'. De laatste komen vooral buiten de bebouwde kom voor. Een fietspad is alleen toegankelijk voor fietsers en snorfietsers, een fiets/bromfietspad ook voor bromfietsers.
België.
Ook in België zijn sinds begin jaren tachtig steeds meer fietspaden aangelegd. De aanleg van verkeersinfrastructuur is een gewestelijke bevoegdheid, dus de Vlaamse regering is hiervoor verantwoordelijk in Vlaanderen. In Wallonië en het Brussels gewest is de infrastructuur voor fietsers beperkter, deels vanwege het heuvelachtige terrein.
Reguliere fietspaden.
Veel fietspaden maken deel uit van wegen die ook gebruikt worden door veel, of relatief veel autoverkeer. Een dergelijk pad is gerealiseerd als een verharde baan die aan de zijkant van het weggedeelte bedoeld voor auto's ligt en daarvan duidelijk gescheiden is, bijvoorbeeld door middel van een berm. Soms ligt het pad slechts aan één kant van de weg en dient het voor tweerichtingsverkeer, maar in stedelijke gebieden ligt meestal aan beide zijden van de weg (evenals trottoirs, die weer aan de zijkant van fietspaden gelegen zijn) een eenrichtingsfietspad. Deze paden zijn vaak uitgevoerd in een onderscheidende kleur, waarbij gekleurde tegels, verf of gravel als ondergrond dienen. In Nederland en Vlaanderen worden fietspaden meestal in steenrood uitgevoerd. Het eerste rode fietspad werd rond 1980 in Tilburg aangelegd. Fietspaden kunnen gemaakt zijn van betontegels (vaak 30 × 30 × 6 cm), straatwerk van klinkers of betonstenen, asfalt of in het werk gestort beton.
Solitaire paden.
Er zijn ook vrijliggende fietspaden die geen weg begeleiden; die worden solitaire fietspaden genoemd. In stedelijk gebied gaat het hierbij om vaak korte trajecten die een verbinding leggen tussen wijken of stadsdelen. Dergelijke fietsinfrastructuur wordt vooral toegepast in nieuwe steden als Houten en Lelystad.
In landelijke en natuurrijke gebieden zijn solitaire fietspaden soms speciaal aangelegd voor recreatieve fietsers. Vaak zijn het ook beheerwegen van grondeigenaren die wel fietsers maar geen snelverkeer op hun terrein willen. Op het platteland zijn vooral in het oosten van Nederland de meeste paden met een eigen tracé aangelegd door rijwielpadverenigingen. Zulke paden worden dan ook vaak gebruikt als hoofdbestanddeel van recreatieve fietsroutes.
Voor solitaire fietspaden worden soms extra voorzieningen aangelegd zoals fietsbruggen en fietstunnels.
Fietsstroken.
Binnen stedelijke omgevingen komen verder nog wegen voor met rode fietsstroken, waarop de gedeeltes voor fietsers worden aangegeven door belijning en een op de weg geschilderd fietssymbool, wat het verplicht gebruik ervan voor fietsers inhoudt. In Nederland mogen motorvoertuigen niet stilstaan op deze fietsstroken, evenals op de rijbaan ernaast.
Fietssuggestiestroken.
Voorts zijn er fietssuggestiestroken die in rood of zwart kunnen zijn uitgevoerd. Zij hebben dezelfde belijning als de verplichte fietsstroken zonder het fietssymbool, maar men is niet verplicht daar gebruik van te maken. Ook mogen er auto's op stilstaan of geparkeerd worden. Een wettelijke status voor deze stroken ontbreekt.
Fiets/bromfietspad.
Een zogenaamd 'fiets/bromfietspad' is zowel voor fietsers als bromfietsers verplicht. Het komt alleen in Nederland veel voor. Het verscheen voor het eerst bij een revisie van het RVV van 1990. Voordien waren alle fietspaden ook bedoeld voor bromfietsen. Het wordt in het RVV geschreven zonder weglatingsstreepje.
Voetpad en fietspad (België).
Een combinatiebord voor voetpad en fietspad bestaat in Nederland niet. De Nederlandse wetgeving schrijft voor dat voetgangers het fietspad volgen als er geen voetpad is.
Fietspaden en veiligheid.
Het geldt als algemeen geaccepteerd dat fietspaden de verkeersveiligheid bevorderen, mits de breedte van het fietspad is afgestemd op de hoeveelheid en type verkeer dat van dit fietspad gebruik maakt. Dit wordt onderschreven door de SWOV en CROW. Daarnaast zorgen vrijliggende fietsvoorzieningen voor een verhoogd veiligheidsgevoel en daardoor stimuleert dit het fietsgebruik.
Het grootste voordeel van fietspaden ten opzichte van fietsstroken, of helemaal geen fietsvoorziening, is de fysieke scheiding van auto- en fietsverkeer op wegvakken. Indien een fietsstrook gecombineerd wordt met het parkeren langs de weg, is het risico op ongevallen met geparkeerde auto's relatief hoog. Het CROW stelt daarom dat fietsstroken in combinatie met langsparkeren alleen toegepast kunnen worden op 30 km/h-wegen. Het combineren van fietsstroken met haaks parkeren wordt afgeraden. Vrijliggende fietspaden liggen of volledig los van de weg (veelal buiten de bebouwde kom) of tussen de parkeerstrook en het voetpad in (veelal binnen de bebouwde kom). Hier speelt deze problematiek nauwelijks, omdat het parkeren daar links van de fietser plaatsvindt, en er vaak een schrikafstand of groenstrook tussen het langsparkeren en het fietspad geplaatst wordt.
Er zijn oude onderzoeken die aantonen dat fietsstroken op kruispunten juist onveiliger zijn dan fietspaden. Deze studies zijn van vóór de eerste gedachten over Duurzaam Veilig. Het aanbrengen van snelheidsremmende voorzieningen op kruispunten kwam slechts spaarzaam voor. Brommers waren toegelaten op het fietspad en rotondes waren er alleen in de vorm van grote verkeerspleinen. De inrichting van kruispunten is sindsdien meer gericht op verkeersveiligheid.
De SWOV heeft aangetoond dat fietspaden smaller dan 180 centimeter ongevalsverhogend werken"." De CROW-richtlijn zoals beschreven in de Ontwerpwijzer fietsverkeer is minimaal 2 meter voor een fietspad in enkele richting, en breder bij een hoge intensiteit (of indien verkeer vaak een bepaalde samenstelling heeft, zoals veel duofietsers op een schoolroute).
Verkeerstekens Nederland.
In Nederland wordt onderscheid gemaakt tussen een verplicht fietspad (bord G11) en een onverplicht fietspad (bord G13). Een verplicht fietspad is altijd onderdeel van een weg met een of meer rijbanen, en houdt in dat fietsers deze rijbanen niet mogen volgen. Dit geldt echter alleen voor gewone fietsen: fietsen breder dan 75 cm of fietsen met een brede aanhanger mogen de rijbaan wél volgen.
Soms plaatst de wegbeheerder een geslotenverklaring (bord C14 of C15) op de rijbaan. Dit is in principe niet nodig als er een verplicht fietspad, respectievelijk fiets/bromfietspad is. Het voorkomt wel dat fietsen die breder zijn dan 75 cm van die rijbaan gebruik mogen maken. Tevens is zo'n geslotenverklaring geen overdaad als het fietspad niet goed zichtbaar is, op enige afstand van de rijbaan ligt of zich aan de linkerkant van de weg bevindt.
Op een onverplicht fietspad zijn snorfietsen en scooters (max. 25 km/h) met ingeschakelde motor verboden, behalve elektroscooters. Dit geldt ook als het onverplichte fietspad een solitair fietspad is, d.w.z. niet ligt langs een rijbaan.
Geschiedenis.
Tot 1985 mocht een tweewielige fiets niet breder zijn dan 75 cm. Een driewielige fiets en een fiets met zijspan- of aanhangwagen had tot dan een maximale breedte van 150 cm en gold als onbespannen wagen, mocht dus niet op een fietspad rijden, zelfs als hij niet breder was dan 75 cm.
Tot 1 januari 2011 waren op de onverplichte fietspaden (G13) alle snorfietsen en scooters (max. 25 km/h) verboden met ingeschakelde motor.

</doc>
<doc id="18934" url="https://nl.wikipedia.org/wiki?curid=18934" title="Primaat (persoon)">
Primaat (persoon)

Een primaat (Latijn: "primus" = behorende tot de eersten) is iemand die in kerkelijk opzicht op de eerste plaats komt.
1. In de Rooms-Katholieke Kerk is de bisschop van Rome (de paus) de primaat van de gehele Kerk.
2. Een rooms-katholieke primaat is een metropoliet die aan het hoofd staat van meerdere kerkprovincies in hetzelfde land. De titel primaat is aan de zetel gebonden. 
In landen waar meerdere kerkprovincies zijn, is daarom slechts een van de aartsbisschop-metropolieten de primaat. Zo is de aartsbisschop van Toledo de primaat van Spanje en de aartsbisschop van Gniezno primaat van Polen. Het koninkrijk Napels kende sinds de middeleeuwen een primaat: de aartsbisschop van Salerno nabij Napels. Van oudsher waren er in Frankrijk nochtans drie aartsbisschoppen die primaat waren. De drie primaatschappen komen opvallend overeen met de drie Romeinse gebieden van Gallië die Julius Caesar beschreef in zijn boek De Bello Gallico: Gallia zelf, Belgica en Aquitania.
Er waren in Frankrijk verschillende disputen over zulke primaatschappen, bijvoorbeeld door de aartsbisschoppen van Bordeaux (primaat van Aquitanië) of dezen van Rouen (primaat van Normandië). De aartsbisschoppen van Auch noemden zich eeuwenlang primaat van Novempopulania en van Navarra.
Sommige primaten bezaten ambtshalve bevoegdheden van de paus. Zo'n primaat werd legatus natus genoemd.
Landen met slechts één kerkprovincie (Nederland bijvoorbeeld) hebben geen primaat. Uitzondering op die regel is België waar de aartsbisschop van Mechelen wel de titel primaat heeft als "blote eretitel".
3. In de Anglicaanse kerk is de primaat de belangrijkste bisschop van een kerkprovincie, de "chief bishop". Uitzondering zijn de kerkprovincies Engeland en Ierland die elk 2 primaten hebben. Voor Engeland zijn dit de aartsbisschoppen van Canterbury en York; voor Ierland dezen van Armagh en Dublin. Zij spreken onderling af wie zich primaat van "all England" of "all Ireland" mag noemen.

</doc>
<doc id="18936" url="https://nl.wikipedia.org/wiki?curid=18936" title="Cocaine">
Cocaine



</doc>
<doc id="18937" url="https://nl.wikipedia.org/wiki?curid=18937" title="Coke">
Coke

De term Coke wordt gebruikt voor zowel een drug die wordt gewonnen uit de cocaplant, als voor een frisdrank:

</doc>
<doc id="18938" url="https://nl.wikipedia.org/wiki?curid=18938" title="Versnellingsmechaniek">
Versnellingsmechaniek

Een versnelling is een mechanische constructie die een bepaalde kracht-armverhouding kan omzetten in nuttigere kracht-armverhoudingen. Deze constructie wordt vooral gebruikt in fietsen, auto's en andere transportmiddelen.
Doel.
Een versnelling heeft als functie de aangeboden kracht van een persoon (in het geval van een fiets) of een motor (in het geval van bijvoorbeeld een auto en boot) om te zetten in een kracht die past bij de huidige snelheid van het vervoermiddel in kwestie.
Zowel mens als motor hebben bepaalde draai- of trapsnelheden waarbij een optimale kracht geleverd kan worden waardoor er optimaal gepresteerd wordt. Om zo dicht mogelijk bij de aandrijfsnelheden te blijven, wordt de versnelling gebruikt als een mechanische overbrenging van de geleverde kracht aan de wielen van een voertuig.
Uitvoeringen.
De meest eenvoudige versnelling is te realiseren door middel van het gebruik van twee tandwielen met een verschillend aantal tanden. Bij de rotatie van één wiel zal het andere wiel een groter of kleiner aantal rotaties ondergaan.
Soms is zo'n tandwiel-tandwielkoppeling niet direct, maar gerealiseerd via een ketting die twee kettingwielen met elkaar verbindt. Dit is bijvoorbeeld het geval bij een fiets. 
Vaak wordt van meerdere combinaties van kettingwielen gebruikgemaakt om over meerdere kracht-armverhoudingen te beschikken. Bij auto's wordt doorgaans van een koppelingsmechanisme gebruikgemaakt, daar de aandrijfkracht van de motor tijdelijk los gemaakt moet worden om te kunnen herconfigureren (=schakelen).
Er bestaan overigens vele vormen en uitvoeringen van versnellingstechnieken en mechanieken om een versnelling te kiezen. Zo bestaat er bij de auto de variomatic, die door DAF ontwikkeld werd maar bij andere automerken nooit veel populariteit heeft genoten. Bij fietsen kan gedacht worden aan de naafversnelling waarbij de versnelling volledig gerealiseerd is binnen de naaf van het achterwiel van de fiets, waarbij vaak ook de remmen zijn geïntegreerd (vaak een trommelrem). Voorts kan gedacht worden aan een derailleur waarmee de fietsketting van het ene kettingwiel naar het andere kettingwiel kan worden gebracht.

</doc>
<doc id="18939" url="https://nl.wikipedia.org/wiki?curid=18939" title="Amfetamine">
Amfetamine

Amfetamine, in straattaal ook wel "speed", "pep" of "snelle" genoemd, is een synthetisch psychofarmacon en drug. De dextro-isomeer van amfetamine dextro-amfetamine wordt voorgeschreven als therapie voor ADHD en narcolepsie. Het racemaat van amfetamine kent momenteel geen medicinale toepassingen in Nederland en wordt slechts recreatief gebruikt. Het gebruik is geestelijk verslavend. Amfetamine werkt stimulerend en bevordert aldus slapeloosheid. Daarnaast vermindert het veelal de lust tot eten of drinken. Amfetamine werd vroeger dan ook wel toegepast als vermageringsmiddel. Het werd ook als doping in de sport toegepast.
Recreatief gebruik van amfetamine vindt vooral plaats door het te snuiven of te slikken.
Verwante stoffen die een sterkere werking hebben zijn methamfetamine en het vooral in enkele Aziatische landen populaire yabaa.
Geschiedenis.
Amfetamine werd voor het eerst in 1887 gesynthetiseerd door de Roemeense chemicus Lazăr Edeleanu. Toen men er in 1927 achter kwam dat amfetamine verlichting geeft bij astma en bronchitis werd het voorgeschreven in de vorm van inhalators. Al snel werd opgemerkt dat de stof ook andere werkingen had.
Methamfetamine beter bekend als "crystal meth" of Yabaa is een verwante stof met een nog sterkere werking dan amfetamine. Deze is door Akira Ogata in 1919 gesynthetiseerd.
Amfetamine werd in de jaren 30 populairder en het werd in de Tweede Wereldoorlog zowel aan Duitse, als aan geallieerde zijde, als ondersteunend middel gebruikt wanneer er werd gevochten.
Men ervoer in de jaren 40, dat de bijwerkingen van amfetamine zeer ernstig konden zijn. Gedurende de Tweede Wereldoorlog werden amfetamine en daaraan verwante stoffen als benzedrine en dexedrine op grote schaal van officiële zijde voorgeschreven aan militairen. Piloten konden erdoor langer alert blijven. Maar het middel bleek onder meer hartklachten te veroorzaken waar mensen aan konden overlijden. Amfetamineproducten werden daarom alleen nog op doktersrecept verstrekt. Artsen schreven die tot begin jaren 60 vrij gemakkelijk uit. Later kwamen er steeds meer illegale laboratoria waar amfetamine werd geproduceerd. Tijdens de oorlog in Vietnam nam het drugsgebruik onder Amerikaanse militairen eind jaren 60 extreme vormen aan. Ongeveer 60% van de militairen gebruikte drugs, waaronder veel amfetaminen.
Werking.
Amfetamine is een sympathicomimeticum. Het bootst de werking van verschillende stoffen in het sympathisch zenuwstelsel na. Belangrijke neurotransmitters in het sympathisch zenuwstelsel zijn noradrenaline en adrenaline. Amfetamine is een agonist van deze stoffen, het zorgt ervoor dat er extra veel vrijkomt en dat het extra lang doorwerkt. Amfetamine, net als efedrine, wordt opgenomen door het uptake-1 systeem van het presynaptisch deel en zorgt ervoor dat noradrenaline in de synaps vrijkomt waar het postsynaptische α- en β-receptoren stimuleert.
Amfetamine zorgt dat noradrenaline langer in de synaps aanwezig blijft, omdat het de opname van noradrenaline in het presynaptisch deel door middel van uptake-1 inhibeert. Amfetamine heeft ook een inhiberende invloed op de monoamino-oxidase, dat normaal gezien 20% tot 40% noradrenaline in het presynaptisch deel afbreekt na opname uit de synaps. De overige 60% tot 80% van de heropgenomen noradrenaline uit de synaptische spleet kan weer door vesikels worden opgenomen.
Activering van het sympathisch zenuwstelsel vindt normaal gesproken plaats bij gevaar of spanning. Noradrenaline en adrenaline maken het lichaam klaar om snel te reageren, de stofwisseling krijgt minder prioriteit en de eetlust vermindert, de hartslag, bloedglucosespiegel en de bloeddruk worden verhoogd en de spieren geven een grotere prestatie.
Verschijnselen.
Mensen die amfetamine gebruikt hebben, hebben veel energie: ze praten veel en hebben last van onwillekeurige bewegingen van het lichaam. Ze zweten meer en kunnen soms last van hoofdpijn krijgen.
Er kunnen na gebruik op langere termijn erectieproblemen ontstaan en het hart, de lever en de nieren kunnen er ook problemen van ondervinden. Er is bovendien een verhoogd risico op psychotische stoornissen. Iemand kan er een depressie van krijgen, wanneer hij eerst wel amfetamine gebruikte, maar er daarna er lange tijd van afziet. Psychosen veroorzaakt door amfetaminegebruik zijn meestal van voorbijgaande aard wanneer het men er niet meer van neemt.
Gebruik.
Amfetamine is in zijn pure oftewel in zijn base vorm een stroperige kleurloze tot lichtgele vloeistof met een branderige smaak en een geur heeft die kenmerkend voor amines is. Vanwege deze eigenschappen alsmede de hoge dampdruk van amfetamine wordt het middel vrijwel altijd in vorm van een amfetamine zout ingenomen. Dit is meestal amfetamine sulfaat, hoewel andere zoutvormen zoals fosfaat en hydrochloride ook bestaan. Amfetamine zouten en voornamelijk het sulfaat zout staan het meest bekend onder de straatnaam speed. Speed kan als pil of in poedervorm worden ingenomen. Het wordt meestal gesnoven, maar het kan ook worden geslikt of gespoten. Wordt amfetamine geslikt, dan begint de werking na zo'n 20 minuten. Als het echter in een 'bommetje', een vloeitje dat tot een soort containertje is gevouwen, wordt geslikt dan duurt het, vanwege de vloei, wat langer voor het effect is te voelen, zo'n 30 minuten tot een uur. Bij het snuiven komt de speed via het neusslijmvlies in het bloed terecht en komt het effect al na een paar minuten. Bij het spuiten in een ader werkt de speed vrijwel onmiddellijk. De duur van het effect van speed varieert, de duur van de werking ligt zo tussen de vier en acht uur, afhankelijk van de hoeveelheid en sterkte van de speed. Amfetamine wordt, in tegenstelling tot wat redelijk vaak wordt beweerd, bijna nooit in tabletten xtc verwerkt. In Nederland wordt maar in ongeveer 2% van de pillen amfetamine gevonden.
Amfetamine die onder de naam "speed" wordt verkocht, voornamelijk in Europese landen, kan niet worden gerookt. Methamfetamine is echter krachtiger en kan wel worden gerookt. Methamfetamine heeft meer de vorm van kristallen, dus is harder, in tegenstelling tot speed, dat vaak een soort poeder is. Als de speed nog nat is, 'vers', dan lijkt het een soort pasta en kan dan niet of moeilijk worden gesnoven. Zowel de positieve als de negatieve effecten van methamfetamine worden als sterker ervaren. Amfetamine wordt, vooral in het buitenland en met name in de Verenigde Staten, ook wel gerookt. Het wordt dan in een glazen pijpje gedaan en met een aansteker verwarmd. Het effect is al voelbaar na enige malen inhaleren. Het roken is wel alleen van toepassing bij de stof methamfetamine, dat in het illegale circuit "crystal meth" of kortweg "meth" wordt genoemd. 
Gebruik en verslaving in Nederland.
Ongeveer 1,4% van de Nederlandse bevolking had in 2016 in het afgelopen jaar amfetamine gebruikt en 4,4% had het "ooit" gebruikt. Amfetamine is een typische partydrug op festivals. In 2015 waren 1800 mensen in behandeling voor amfetamineverslaving. Bijna tachtig procent hiervan was man. Het aantal dodelijke overdosissen wordt geschat tussen 1 tot 5 per jaar.
Benzedrine.
Benzedrine is de merknaam van het racemaat van amfetamine, dl-amfetamine. Het werd in 1928 door Smith, Kline and French in de Verenigde Staten in de vorm van inhalators op de markt gebracht.

</doc>
<doc id="18940" url="https://nl.wikipedia.org/wiki?curid=18940" title="Versnellingen">
Versnellingen



</doc>
<doc id="18941" url="https://nl.wikipedia.org/wiki?curid=18941" title="Lysergeenzuurdi-ethylamide">
Lysergeenzuurdi-ethylamide

Lysergeenzuurdi-ethylamide (C20H25N3O), bekend als LSD-25 of simpelweg lsd of acid, is een organische verbinding met een hallucinogene werking. De stof werd in 1938 voor het eerst gesynthetiseerd door de Zwitser Albert Hofmann uit de ergotalkaloïden van de graanschimmel moederkoren. Lsd is een afkorting van het Duitse woord "Lysergsäure-diäthylamid", wat in het Nederlands vertaald wordt als lysergeenzuurdi-ethylamide.
Een van de bijzondere eigenschappen van lsd is dat het al bij het innemen van extreem kleine hoeveelheden (25 microgram) een psychoactieve werking vertoont. In de 20e eeuw werd lsd wereldwijd gebruikt door psychiaters om geestesziektes zoals psychosen (bijvoorbeeld schizofrenie) te behandelen. Ook werd het in de jaren vijftig eens onderzocht als mogelijk waarheidsserum door de Amerikaanse CIA en de Britse MI6 (overigens zonder succes). De populariteit van lsd bereikte een hoogtepunt in de jaren zestig en daalde snel nadat de drug eerst op nationale schaal en vervolgens in 1971 door de Verenigde Naties werd gecriminaliseerd. In de 21e eeuw is de belangstelling voor de microdosering en therapeutische toepassing van lsd gestegen.
Lsd werd in 2009 door onderzoekers van het Rijksinstituut voor Volksgezondheid en Milieu geclassificeerd als een relatief onschadelijke drug; verslaving of een overdosis is vrijwel onmogelijk en de risico's beperken zich voornamelijk tot de kans op een zeer onaangename bad trip, wat door een goede voorbereiding ("set en setting") voorkomen kan worden. Lsd wordt afgeraden voor personen met (aanleg voor) psychiatrische stoornissen en tijdens de zwangerschap. Het Europees waarnemingscentrum voor drugs en drugsverslaving meldt dat de straatwaarden van lsd in 2006 in de meeste Europese landen varieerden tussen de € 5 en € 11 per eenheid.
Geschiedenis.
Achtergrond.
Moederkoren is een schimmel die granen (voornamelijk rogge) kan aantasten. Het eten van door moederkoren beschimmeld brood leidde in de Middeleeuwen tot uitbraken van ergotisme ofwel Sint-Antoniusvuur, waarbij –naast het afsterven van ledematen – heftige hallucinaties kunnen optreden.
Ontdekking.
In het laboratorium van Sandoz (sinds 1996 Novartis) in Bazel waar Albert Hofmann werkte, deed men onderzoek naar lysergeenzuur, een chemische basisstructuur die voorkomt in de ergotalkaloïden van moederkoren. De vijfentwintigste lysergeenzuurvariant was lysergeenzuurdi-ethylamide, in zijn laboratorium bekend onder de naam LSD-25. Deze variant werd voor het eerst in 1938 door Hofmann gesynthetiseerd in de hoop een stimulans te vinden voor de bloedsomloop en ademhaling. De dierproeven toonden voornamelijk een sterk effect op de baarmoeder en rusteloosheid onder verdoving, maar wekte geen interesse bij de farmacologen en artsen van Sandoz en de stof werd aan de kant gezet.
Het duurde vijf jaar totdat Hofmann op 16 april 1943 uit nieuwsgierigheid zijn tweede synthese maakte van LSD-25. Tijdens het zuiveren bemerkte hij een "niet onplezierige" intoxicatie die twee uur duurde, gekenmerkt door een enorme versterking van de verbeeldingskracht en een veranderde waarneming van de wereld om hem heen.
Hij realiseerde zich dat deze effecten veroorzaakt konden zijn door de stof waar hij die dag mee werkte, die ondanks zijn gewoonlijke voorzichtigheid mogelijk in contact was gekomen met zijn vingertoppen.
Drie dagen later, op 19 april, besloot hij de lsd moedwillig te testen. De vrije base lsd lost slecht op in water. Daarom maakte hij een variant, de zogenaamde tartraat-vorm. Hij nam 0,25 milligram, wat al een grote dosis bleek te zijn: uit zijn laboratoriumnotities blijkt dat hij na 40 minuten nog slechts met moeite kon schrijven. Vanwege de intensiteit van de effecten werd besloten dat Hofmann zijn intoxicatie beter thuis dan in het laboratorium kon ondergaan; vanwege Zwitserse beperkingen aangaande de Tweede Wereldoorlog was er geen auto beschikbaar en maakten Hofmann en zijn assistent de huiswaartse reis door Bazel per fiets. Ter nagedachtenis aan deze eerste lsd-trip staat 19 april in de psychedelische gemeenschap bekend als "Bicycle Day" ("Fietsdag").
Na uitvoerige dierproeven werd lsd in 1947 door Sandoz onder de merknaam Delysid als experimenteel medicijn beschikbaar gesteld aan onderzoeksinstituten en huisartsen, en gedurende de jaren 50 werd er wereldwijd onderzoek gedaan naar de psychiatrische toepassingen van lsd.
Experimenten.
Vanaf 1953 begon de Amerikaanse inlichtingendienst CIA onder leiding van Sidney Gottlieb te experimenteren met lsd als potentieel waarheidsserum of hersenspoelmiddel. Onder de codenaam MK-ULTRA liet Gottlieb de volledige wereldvoorraad aan lsd door de CIA opkopen voor $ 240.000 en distribueerde de drug naar ziekenhuizen, klinieken, gevangenissen en andere instituties met het verzoek (onder een schuilnaam) om onderzoek te doen naar de werking, wat uiteindelijk de verspreiding van drug door de gehele Verenigde Staten in de hand werkte. Sommige deelnemers waren vrijwillige studenten, waaronder schrijvers Ken Kesey ("One Flew Over the Cuckoo's Nest"), Allen Ginsberg en Robert Hunter van Grateful Dead, die vervolgens vanwege hun positieve ervaringen de drug met enthousiasme zouden promoten. Andere deelnemers werden zonder hun medeweten gedrogeerd, waaronder nietsvermoedende prostituanten die de proefkonijnen werden van operatie Midnight Climax. Nadat de gewenste resultaten niet konden worden waargemaakt werd MK-ULTRA begin jaren 60 stopgezet.
De Engelse geheime dienst MI6 verrichtte in 1953 en 1954 om gelijkaardige redenen experimenten op deelnemers die dachten een medicijn tegen verkoudheid te testen.
In 1962 werd de 14-jarige mannelijke Indische olifant Tusko in de dierentuin van Oklahoma City door onderzoekers geïnjecteerd met 297 mg lsd (genoeg voor 3000 mensen). Tusko raakte bedwelmd en na 1 uur en 40 minuten overleed hij; het is echter onduidelijk of hij overleed aan de hoge dosis lsd of aan de chloorpromazine en verdovingsmiddelen die hij gedurende zijn fatale trip door de onderzoekers kreeg toegediend.
De Nederlandse psychiater Jan Bastiaans heeft – met zeer omstreden resultaten – lsd (en pentothal) gebruikt als middel bij het behandelen van zwaar getraumatiseerde patiënten.
Populariteit.
De populariteit van lsd bereikte een hoogtepunt in de jaren zestig. De auteur Tom Wolfe beschrijft in zijn boek "The electric kool-aid acid test" de Amerikaanse scene waarin lsd werd gebruikt. De meest beruchte promotor van lsd in deze tijd was de Amerikaanse psycholoog Timothy Leary, die de termen "set" en "setting" introduceerde om een trip onder controle te houden. Bij een hippiemanifestatie in het Golden Gate Park van San Francisco in 1967 moedigde Leary de 25.000 aanwezige jongeren het gebruik van lsd aan met zijn slogan "turn on, tune in, drop out". Schrijver Ken Kesey en zijn Merry Pranksters organiseerden zogenaamde "Acid Tests", drugsfeesten waarbij duizenden jongeren lsd kregen uitgedeeld.
De invloed van lsd op muziekgroepen zoals The Beatles, The Beach Boys en Pink Floyd leidde tot de ontwikkeling van psychedelische muziek. Referenties naar lsd in de rockmuziek van de jaren 60 zijn wijdverspreid. Zo had Grateful Dead-gitarist Jerry Garcia de veelzeggende bijnaam "Captain Trips". Op het rockopera-album "Tommy" van The Who staat het lied "The Acid Queen", waarin een vrouw de hoofdpersoon Tommy poogt te genezen met de drug. Een andere groep, Country Joe &amp; the Fish, nam op een van hun platen "The acid commercial" ("de lsd-reclame)" op. De muzikale progressie die The Beatles maakten op het album "Revolver" uit 1966 wordt vaak toegeschreven aan hun ervaringen met lsd; de tekst van het slotnummer "Tomorrow Never Knows" is ontleed aan Leary's boek "The psychedelic experience".
Criminalisatie.
Gelijktijdig met de popularisatie van lsd ontstond er een morele paniek rondom de drug. De associatie van lsd met de tegencultuur en de provocerende uitspraken van Leary jaagden de gevestigde orde angst aan. Daarnaast belandden steeds meer gebruikers met een bad trip op de eerste hulp. De reputatie van de drug werd eveneens beschadigd door broodjeaapverhalen die breed werden uitgemeten door de media; zo zouden studenten onder de invloed van lsd zijn verblind door langdurig naar de zon te staren en zou lsd de chromosomen beschadigen. Om afstand te nemen van de controverse staakte Sandoz in april 1966 de levering van lsd-25 en in oktober van dat jaar werd al het wetenschappelijk onderzoek naar lsd in de Verenigde Staten door de FDA stopgezet.
In 1966 werd lsd verboden in Nederland en het Verenigd Koninkrijk, gevolgd door de Verenigde Staten in 1968. In 1971 werd lsd op lijst I van het Verdrag inzake psychotrope stoffen van de Verenigde Naties gezet, dat alle ondertekenende landen een verbod op onder meer lsd oplegt met uitzondering van medische en wetenschappelijke toepassingen.
Renaissance.
In de jaren 2010 is de interesse in lsd toegenomen als een drug om te microdoseren: het innemen van zeer lage doseringen om de productiviteit en creativiteit te verhogen. Microdosering is vooral populair in Silicon Valley en is vanuit de Verenigde Staten overgewaaid naar de rest van de wereld. In 2015 kreeg de Britse onderzoeker Robin Carhart-Harris als eerste in vijftig jaar toestemming voor wetenschappelijk onderzoek naar de therapeutische toepassing van lsd. Vanwege deze hernieuwde interesse in psychedelische drugs wordt wel eens gesproken van een "psychedelische renaissance".
Effect van lsd.
Na orale inname van lsd duurt het 30 tot 60 minuten voordat de effecten merkbaar worden. Afhankelijk van genetische constitutie en stofwisselingssnelheid kunnen de primaire effecten van lsd 12 tot 14 uur lang aanhouden; secundaire effecten kunnen zelfs langer dan drie dagen merkbaar zijn.
Lsd veroorzaakt sterke trips. Gedurende deze trips is de gebruiker bij bewustzijn en lichamelijk fit. Lsd veroorzaakt bij de meeste gebruikers sterke visuele hallucinaties, euforische gevoelens, diepe gedachten, verandering van tijdsperceptie en er is sprake van synesthesie (bijvoorbeeld kleuren "horen" of geluiden "zien"). Ook is er sprake van een opkomen van "vergeten" herinneringen of een nieuwe interpretatie van eerdere (levens-)ervaringen.
De visuele effecten manifesteren zich zowel met open ogen ("OEV" of "Open Eye Visuals") als met gesloten ogen ("Closed Eye Visuals"). Met open ogen merkt de gebruiker een opvallend sterkere patroonherkenning, ook op plaatsen waar er geen patroon aanwezig is, zoals willekeurige decoratie op een tegel. Licht en kleur worden intenser en heel normale objecten worden plots veel interessanter. Een wandeling in het bos kan een compleet nieuwe ervaring opleveren doordat de gebruiker elk klein detail opmerkt en er veel aandacht aan besteedt.
Bij gesloten ogen kunnen er abstracte patronen in verscheidene kleuren worden waargenomen, alsook concrete beelden die als het ware uit het geheugen worden opgevist, zoals cartoonfiguren. Er is soms ook een "oceanisch gevoel" van eenheid met het universum of eenheid met de natuur, alsook met de levende wezens rondom zich. Bij een heel sterke dosis is er een tijdelijk verlies van de persoonlijkheid en mogelijke ervaringen van depersonalisatie.
Boven een kritische dosis (ongeveer 500 microgram) heeft de hoeveelheid ingenomen lsd amper invloed op de intensiteit van de trip, maar wel op de duur. De gewenning is vrij groot en er is een kruistolerantie met psilocybine (afkomstig van psilocybe). Na een trip is het gedurende 4 tot 14 dagen of zelfs nog langere tijd minder effectief om opnieuw lsd te gebruiken. Lsd geeft een intense ervaring die de meeste gebruikers niet elke dag willen beleven. Na een sterke lsd-trip kan een gebruiker zich vaak nog enige dagen een beetje anders voelen, vanwege het verwerken van de opgedane ervaringen.
Toxiciteit.
Lsd wordt in het algemeen als een non-toxische (niet-giftige) stof beschouwd. Exacte gegevens over doses die voor de mens giftig of dodelijk zijn niet in de medische literatuur voorhanden. Bij dieren varieert de LD50 tussen 0,3 en 50 milligram per kg lichaamsgewicht. Omgerekend naar mensen komt dit voor een gemiddeld persoon met een gewicht van 75 kg neer op een dosis van 22,5 tot 3750 milligram (mg), circa 1500 tot 25.000 keer een flinke dosis van 150 microgram (aangeduid met µg). Omdat lsd meestal op papier wordt verdeeld en het praktisch onmogelijk is om dergelijke hoge doses op papier te impregneren, is accidentele overdosering eerder onwaarschijnlijk. In de praktijk zijn er geen gevallen bekend van een overdosis lsd, wel zijn er gevallen van mensen die met een bad trip verward in een ziekenhuis belanden. De stof wordt door de lever snel afgebroken: de halfwaardetijd is 5 uur. Na een etmaal is de stof vrijwel volledig uit het lichaam verwijderd.
Europese en Engelse wetenschappelijke publicaties over de schadelijke gevolgen van drugsgebruik voor de gebruiker en de omgeving bevestigen dat lsd gebruik niet zonder risico's is. Beide publicaties concluderen dat de negatieve gevolgen relatief gering zijn.
Risico's bij het gebruik van lsd.
Lsd heeft een krachtige invloed op de waarneming van de omgeving en op de gedachtegang van de gebruiker. Slapen en studeren is onmogelijk en activiteiten zoals autorijden of arbeid verrichten zijn moeilijk uitvoerbaar en vaak gevaarlijk. Het formuleren van goede zinnen kan een bijzonder moeilijke opgave zijn. De gebruiker dient er zich vooraf goed van bewust te zijn dat hij de eerste 8-10 uur van de trip deze activiteiten niet zal kunnen uitvoeren.
Onder de mogelijke kortdurende bijeffecten van lsd behoren: kippenvel, verhoging van de hartslag en bloeddruk, euforie, krampen en samentrekken van de baarmoeder, stijfheid, spierzwakte, trillen, hyperthermie, kletsen, vastklampen, verstoorde motoriek en coördinatievermogen, pupilverwijding, duizeligheid, zweten, speekselvloed, slapeloosheid en tremoren (soms krampen). Deze zijn meestal van korte duur en treden vooral op bij onervaren of onwetende gebruikers. Fatale ongelukken met lsd komen zelden voor, maar er kunnen ongelukken optreden als een gebruiker onder de invloed van lsd autorijdt of probeert te "vluchten" uit een bad trip.
Bad trip.
Een trip kan een zeer intense ervaring zijn, en kan soms gepaard gaan met paniek en angst. Als een trip verkeerd valt spreekt men van een bad trip. Deze kan worden veroorzaakt doordat de gebruiker niet goed in zijn vel zit (stress, mentale problemen), doordat de trip wordt verstoord door een externe invloed (plotse dringende verplichtingen) of doordat de gebruiker zich verzet tegen de invloed van het product en er zich niet met overgave kan aan toevertrouwen.
Tijdens een bad trip kan de gebruiker het gevoel krijgen het contact met de realiteit te verliezen (desoriëntatie), angstaanjagende flashbacks waarnemen of de angst krijgen om dood te gaan. De lange duur van een lsd-trip zorgt ervoor dat, als de gebruiker zich niet goed voelt bij de trip, dit nog een lange tijd kan blijven aanslepen en de gebruiker in een steeds diepere spiraal van negatieve gedachten terechtkomt. Een bad trip duurt uiteindelijk niet langer dan de normale effecten en de gebruiker zal zich in de regel altijd herstellen.
Voorkomen en behandelen.
Een lsd-trip is meestal gebaseerd op wat er in de gebruiker leeft, wat er van de trip wordt verwacht, fantasieën en/of angsten ("set") of op wat er in de directe omgeving te vinden is ("setting"). Afhankelijk hiervan kan dit in een zeer positieve of juist zeer negatieve ervaring resulteren. Een goede inschatting van de "set" en "setting" verhoogt de kans dat negatieve effecten tijdig gecorrigeerd kunnen worden of kan erger doen voorkomen.
De effecten van lsd zijn slecht voorspelbaar. Gebruikers zijn door de indrukwekkende en misleidende interpretatie van de omgeving niet altijd in staat om rationeel te denken en een zogenoemde "tripsitter" of "tripguide" is altijd sterk aan te raden om de "tripper" in het oog te houden, om in geval van een bad trip destructieve handelingen (voor de persoon zelf) tegen te houden. Tijdens een trip is er van gewelddadig gedrag doorgaans geen sprake.
Psychoses.
Bij 0,1% van de gebruikers wekt lsd een psychose op die binnen 48 uur verdwijnt, doorgaans bij personen met reeds bestaande psychopathologische problemen. Psychische stoornissen zoals schizofrenie kunnen door lsd geactiveerd worden bij personen die hier een aanleg voor hebben. Er is bij combinatie met antidepressiva ook kans op serotoninesyndroom. Het is echter nooit bewezen dat een trip een chronische psychotische reactie kan veroorzaken. De meeste lsd-gebruikers die op de spoedeisende hulp terechtkomen hebben vaak alleen maar begripvolle aanmoedigingen en sedatie (benzodiazepine) nodig. Hulp indien een gebruiker paranoïde wordt, bestaat uit chloorpromazine of haloperidol-injecties.
Herhaald optredende verstoringen van de visuele perceptie kunnen optreden na gebruik van lsd. Symptomen zijn onder andere zwevende voorwerpen aan de randen van het gezichtsveld, kleurflitsen, geometrische pseudohallucinaties en prettige nabeelden. Deze "flashbacks" kunnen enkele dagen of weken na de laatste lsd-inname voorkomen, maar deze verstoringen kunnen ook enkele jaren aanhouden (hallucinogen persisting perception disorder). Deze verstoring komt overigens maar ongeveer bij 1:50.000 van de lsd-gebruikers voor. De symptomen kunnen verminderen door behandeling met benzodiazepinen (kalmeringsmiddelen). De antipsychotica chloorpromazine en perfenazine kunnen de symptomen verergeren.
Zwangerschap.
Het gebruik van lsd kan resulteren in het krampen en samentrekken van de baarmoeder. Vanwege het risico op een spontane abortus wordt het gebruik van lsd tijdens de zwangerschap, zeker in het eerste trimester, afgeraden.
Nep-lsd.
Soms worden gevaarlijke andere psychedelische substanties in plaats van lsd verkocht. Substanties uit de DO"x" serie, waaronder DOB, worden regelmatig gevonden in blotters die als lsd verkocht zijn. Hoewel er gelijkenissen zijn tussen de ervaringen met DO"x" en lsd, kan de gebruiker in paniek raken door effecten die DO"x" onderscheiden van lsd. Substanties uit de 25"x"-NBOMe serie, zoals 25I-NBOMe en 25C-NBOMe, worden eveneens als lsd op de markt gepresenteerd. In tegenstelling tot lsd en DO"x", heeft onder andere 25I-NBOMe tot meerdere dodelijke incidenten geleid, waarmee deze zich tot een van de grootste dreigingen op de huidige lsd markt heeft ontwikkeld. In Nederland is het mogelijk lsd te testen om ongelukken te voorkomen.
Verslaving.
Verslaving aan lsd komt nauwelijks voor. Tolerantie (steeds meer van een stof nodig hebben voor hetzelfde effect) voor lsd ontwikkelt men vrij snel, die dan ook weer vrij snel afneemt indien men het middel enige tijd niet meer gebruikt. Van psychologische drang, lichamelijke afhankelijkheid of ontwenningsverschijnselen is bij lsd geen sprake. Daarnaast nodigt de intensiteit van een lsd-trip niet uit tot regelmatig gebruik. Uit onderzoek met proefdieren, in het kader van verslavingsonderzoek, blijkt dat zij net als mensen aan cocaïne of alcohol verslaafd kunnen raken, maar niet aan lsd.
Inname.
Vormen.
Lsd wordt doorgaans als vloeistof gesynthetiseerd. Deze vloeistof wordt soms verdund en direct verkocht aan consumenten in flesjes met een druppelteller.
Tot de criminalisatie van lsd in 1966 werd de drug in Amsterdam verkocht in suikerklontjes. Tegen het einde van de jaren zestig werd al snel gebruikelijk de lsd in kleine tabletten te verwerken, de zogenaamde "microdots". Niet lang daarna werden "blotters, papertrips" of "zegels" populair, waarbij een vel absorberend papier wordt gedrenkt in lsd en een klein stukje (één blotter) van dit vel papier één dosering lsd bevat. Voor korte tijd werden ook de zogenaamde "windowpanes" verkocht, waarbij er lsd in gelatine tabletten was verwerkt. Hoewel lsd ook wel in poeder- of kristalvorm en in capsules zou zijn gesignaleerd, en ook microdots en de flesjes met vloeibare lsd nog verkocht worden, zijn de papieren blotters tegenwoordig de meest voorkomende drager van lsd.
Het gelijkmatig verdelen van lsd over verschillende blotters, tabletten of andere dragers is een moeilijk proces, waardoor de doseringen zelfs binnen een enkele partij soms variëren. Daarbij wordt de dosering die de laborant vastgesteld heeft vaak door de verkopers overdreven of onopzettelijk niet of onjuist aangegeven. Daardoor is het voor de eindgebruiker moeilijk om te bepalen hoeveel lsd een enkele dosering (bijvoorbeeld één blotter of één tablet) nou daadwerkelijk bevat.
Microdoseren.
Microdoseren is het innemen van zeer lage doseringen lsd, rond de 15 microgram. Gebruikers gebruiken een microdosering niet om 'high' te worden, maar met uiteenlopende doelen zoals het verhogen van productiviteit en creativiteit in het dagelijkse werk of de zelfmedicatie van depressie. Sinds 2015 is er een groeiende belangstelling voor microdoseren&lt;ref name="trends.google.com/"&gt;&lt;/ref&gt; en wordt er regelmatig over bericht in (populaire) media.&lt;ref name="bbc.com/"&gt;&lt;/ref&gt; Het fenomeen is vanwege de claims die door gebruikers worden gemaakt ook het onderwerp van wetenschappelijk onderzoek. Er loopt een placebogecontroleerd ('self-blinding') onderzoek naar microdosering van lsd door het Imperial College Londen.
Toedieningswijzes.
Lsd kent meerdere gebruikelijke toedieningswijzes:
Lsd wordt sporadisch ook wel "nasaal" toegediend (gesnoven), bijvoorbeeld als een verpulverd tablet, maar deze toedieningswijze heeft voor de meesten geen voordelen. "Rectale" toediening is mogelijk, maar eveneens ongebruikelijk. De schrijver Aldous Huxley, die eerder in zijn boek "De deuren der waarneming" schreef over zijn ervaring met mescaline, vroeg op zijn sterfbed in 1962 om lsd, vermoedelijk om zijn doodstrijd te verzachten. Zijn vrouw diende vervolgens twee doseringen lsd toe via een "intramusculaire injectie", omdat artsen weigerden medewerking te verlenen. Huxley zou vredig gestorven zijn.
Combinaties.
Lsd wordt regelmatig gecombineerd met andere substanties. Het combineren van lsd en MDMA (ecstasy) is zeer populair, en wordt ook wel "candyflipping" genoemd.
Variant.
Sinds 2015 wordt een derivaat van lsd met een iets afwijkende molecuulstructuur als designer drug verkocht onder de namen "1P-LSD" (1-propionyl-lysergic acid diethylamide) en "1C-P-LSD" (cyclopropionyl-lysergic acid diethylamide of "Curie" / "Currie"). Deze stof staat in een aantal landen inmiddels eveneens op de lijst van substanties waarvan het bezit en de verkoop strafbaar is gesteld. Nederland behoort daar nog niet bij, maar deze stof zou wel kunnen komen te vallen onder het aangekondigd groepsstoffenverbod, een verruiming van de Opiumwet die generiek zou kunnen worden toegepast op designer drugs en zogeheten research chemicals.
Wettelijke situatie.
Lsd staat op lijst I van het Verdrag inzake psychotrope stoffen van de Verenigde Naties uit 1971, dat alle ondertekenende landen een verbod op onder meer lsd oplegt met uitzondering van medische en wetenschappelijke toepassingen. Anno 2020 zijn er 184 landen aangesloten.
België.
Het bezit, de verkoop, de aankoop en de invoer van psychotrope stoffen, waaronder lsd, werd in een koninklijk besluit op 22 januari 1998 expliciet strafbaar gesteld in België.
Nederland.
Lsd werd op 8 februari 1966 op lijst I (harddrugs) van de Nederlandse Opiumwet geplaatst, waardoor bezit, productie en handel van lsd strafbaar is. Dit besluit werd 's avonds laat met spoed door het parlement gejaagd nadat Amsterdamse provo's affiches hadden verspreid met de aankondiging om het huwelijk van prinses Beatrix en Claus van Amsberg op 10 maart te verstoren door de paarden van de Gouden Koets suikerklontjes met lsd te voeren, zoals ze toentertijd door de plaatselijke lsd-handelaar Peter ten Hoopen verkocht werden.
Verenigd Koninkrijk.
Lsd werd in 1966 verboden in het Verenigd Koninkrijk.
Verenigde Staten.
Lsd werd in 1968 verboden in de Verenigde Staten en staat sinds 1970 op lijst I van de Controlled Substances Act van de Verenigde Staten, waardoor bezit, productie en handel van lsd strafbaar is. Gelijktijdig met de Amerikaanse presidentsverkiezingen 2020 stemde een meerderheid van de kiezers in de staat Oregon vóór de decriminalisatie van kleine hoeveelheden van sommige drugs, waaronder lsd.

</doc>
<doc id="18945" url="https://nl.wikipedia.org/wiki?curid=18945" title="Akkerbouw">
Akkerbouw

Akkerbouw is een vorm van landbouw: het is het geheel van economische activiteiten waarbij het natuurlijke milieu wordt aangepast ten behoeve van de productie van planten voor menselijk of dierlijk gebruik. Afhankelijk van het product, de productiemethode en het niveau van welvaart wordt gebruikgemaakt van een groot aantal uiteenlopende technieken, variërend van het werken met eenvoudige werktuigen tot het gebruik van grote machines, waarbij arbeid steeds meer vervangen wordt door machines.
Gewassen.
Belangrijke akkerbouwgewassen zijn aardappelen, graansoorten (zoals mais, rijst, tarwe, gierst, haver), uien, vlas, katoen, tabak, suikerbieten, koolzaad, maar ook de kleinere gewassen als karwij, blauwmaanzaad, boekweit, erwten, tuinbonen, kanariegras en cichorei behoren ertoe.
Werktuigen.
Landbouwwerktuigen en gereedschappen in de akkerbouw zijn:

</doc>
<doc id="18946" url="https://nl.wikipedia.org/wiki?curid=18946" title="Tuinbouw">
Tuinbouw

Tuinbouw of horticultuur is het op commerciële basis telen van groenten, eetbare paddenstoelen, fruit, bloemen, planten, bomen, bollen of zaden. Iemand die beroepsmatig werkzaam is in de tuinbouw wordt een tuinder genoemd.
Soorten tuinbouw.
In de vollegrondstuinbouw worden tuinbouwgewassen buiten geteeld. Dat kunnen groenten (groenteteelt) en snijbloemen zijn. Andere buitenteelten zijn bijvoorbeeld boomteelt, fruitteelt of bloembollenteelt.
Soms worden groenten, zoals koolsoorten, ook door akkerbouwers geteeld. Men noemt dat de 'grove groenteteelt'. Anders dan in de tuinbouw, vindt de teelt en oogst nagenoeg volledig gemechaniseerd plaats.
In Nederland vindt meestal glastuinbouw plaats, tuinbouw onder glas in zogenoemde warenhuizen of in kassen waarbij een kunstmatige voedingsbodem wordt gebruikt.
Glastuinbouw.
In de glastuinbouw worden teelten in een kas ('onder glas') geteeld, met klimaatbeheersing (temperatuur, luchtvochtigheid, CO2-gehalte, lichtsterkte, bestrijding van plantenziekten en plagen). De conditionering van de ruimte is een middel om een vegetatieve / generatieve balans van het gewas te sturen met als doel productieverhoging. Een correct wortelklimaat is hierbij voor de realisatie een noodzaak, de teelt voorzien van voedingsstoffen en een voldoende hoeveelheid water bepalen direct de ontwikkeling van het gewas. Het gaat dan vaak om de teelt van groenten, snijbloemen of potplanten.
Door de teelt 'onder glas' zijn teelten mogelijk die normaal in een gematigd klimaat niet mogelijk zijn. Maar vanwege de zeer hoge kosten (investeringen in kassen, arbeid en energie) moeten hoge opbrengsten gehaald worden. Door de stijgende energieprijzen, de toenemende concurrentie uit warmere landen, de beperking van toegelaten chemische bestrijdingsmiddelen staat de glastuinbouw in Nederland onder druk.
In de glastuinbouw worden plantenziekten en plagen steeds vaker biologisch bestreden.
Verticale landbouw.
In navolging van Sony, Nisshinbo Holding, Sharp, Mitsubishi Chemical, Panasonic Showa Denko en Fujitsu kweekt ook Toshiba groenten in een cleanroom of fytotron met verticale landbouw in een fabriekshal, kantoor of winkel waardoor er geen pesticiden nodig zouden zijn tegen plantenziekten en insecten. In de tuinbouw worden ledlampen gebruikt als kweeklamp voor stekken en als groeilamp met blauwe (450 nm) en rode leds (660 nm) voor de groei en bloei van planten.
Geschiedenis.
Tot in de eerste helft van de twintigste eeuw werd tijdens drukke periodes de hele familie ingeschakeld bij het arbeidsintensieve werk. Ook was er vaak een tuindersknecht in dienst.
Vanaf de jaren 1960 werd in Nederland veel werk in de tuinbouw gedaan door gastarbeiders uit onder andere Marokko. Na de uitbreiding van de Europese Gemeenschap komen vooral mensen uit Midden- en Oost-Europa bij Nederlandse tuinders werken. De buitenlanders zijn veelal seizoenwerkers die worden ingehuurd via uitzendbureaus.
Vanwege de noodzakelijke hoge investeringen en uit de concurrentieoverwegingen vereiste schaalvergroting zijn veel traditionele tuinders met hun bedrijf gestopt. Nederlandse tuinders hebben sinds circa 1995 in toenemende mate grote tuinbouwbedrijven opgezet in Spanje, Marokko en landen als Kenia.
Export.
Nederlandse en Belgische tuinders produceren veel voor de export. Volgens de ramingen van het Productschap Tuinbouw exporteerde Nederland voor 16,5 miljard euro tuinbouwproducten in 2012. De productie in Nederland werd geschat op 7,9 miljard euro, het groter exportvolume is te danken aan de 9,4 miljard geïmporteerde producten die via Nederlandse veilingen en verkoopsorganisaties wereldwijd worden verkocht. 9,9 miljard van de Nederlandse export omvat groenten en fruit.
Veilingen.
Nederland.
De meeste tuinbouwbedrijven zijn aangesloten bij een groente- en fruitveiling waar ze hun productie in binnen- en buitenland op de markt brengen.
Tuinbouwproducten werden oorspronkelijk vaak via een coöperatie verhandeld, waar vooral met een veilingklok de prijs wordt bepaald. De groenteveilingen zijn gefuseerd tot The Greenery, een bedrijf dat nog maar beperkt gebruik maakt van de veilingklok. Veel telers hebben zich verenigd in telersverenigingen, die rechtstreeks aan handelaren leveren. Ook de bloemenveilingen hebben een concentratieproces doorgemaakt, waardoor op 1 januari 2008 de veiling FloraHolland (omzet 2012 : 4,4 miljard euro en 5000 leden) ontstond. Naast de veilingklok om de prijs te bepalen is van oudsher 'bemiddeling' een andere methode die de veilingen hanteren om producten af te zetten. De verkoop van zaden is van oudsher het domein van zaadhuizen en handelaren.
België.
In België is de groenteteelt vooral geconcentreerd in de Mechelse groentestreek.
Bloemenveiling.
Er is slechts één bloemenveiling overgebleven in België. De omzet is - in vergelijking met de Nederlandse veilingen - zeer beperkt (2010 : € 32,3 miljoen / 420 leden). De Belgische siertelers gaan met hun producten regelmatig naar de Nederlandse of Duitse veilingen. Het grootste deel van de handel loopt via de Belgische groothandel of via de eigen verkooporganisatie van de teler(s).

</doc>
<doc id="18949" url="https://nl.wikipedia.org/wiki?curid=18949" title="Pompoen">
Pompoen

Pompoenen zijn zeer oude cultuurgewassen en vormen samen met kalebassen en komkommers een familie. In Midden- en Zuid-Amerika werden al tussen 9000 en 7000 jaar v.Chr. pompoenen verbouwd. In de 16e eeuw werd de pompoen voor het eerst in Europa geïntroduceerd.
Soorten van het geslacht "Cucurbita", dat totaal een dozijn soorten omvat, leveren pompoenen. Sommige soorten zijn eetbaar, maar de kalebassen kunnen alleen worden gebruikt voor decoratieve doeleinden. 
Voorbeelden zijn de volgende soorten:
Pompoenen werden al geteeld door de Indianenvolkeren van het zuidoosten van de Verenigde Staten. Er is een aantal traditionele gerechten waarin pompoenpuree verwerkt wordt, zoals pompoentaart, pompoensoep en pompoenbrood. Ook de oliehoudende zaden van de pompoen worden geroosterd gegeten als borrelhapje.
Naast de oliehoudende zaden zijn ook de jonge steeltoppen en de pompoenbloem eetbaar. In Mexico wordt deze bloem dikwijls in de keuken gebruikt bij de garnering en decoratie van gerechten. De pompoenbloem heeft van nature een zachte smaak en kan voor allerlei doeleinden in de keuken worden gebruikt. In de meeste keukens wordt de pompoenbloem gevuld of voorzien van een deeglaagje voor het wordt gefrituurd.
Een bekende toepassing van de pompoen als decoratie is bekend door het halloweenfeest. Traditioneel wordt er dan een jack-o’-lantern gemaakt: een uitgeholde pompoen waar een eng gezicht uit is gesneden.
Soorten.
Reuzenpompoen.
De reuzenpompoen ("Cucurbita maxima") kan uitzonderlijk groot worden: de grootsten wegen meer dan een ton. De vrucht is bolrond met een afgeplatte boven- en onderkant. De vrucht wordt vaak gebruikt als sier in huis en tuin en op tentoonstellingen. De vrucht blijft mits koel bewaard maandenlang in goede staat, maar gaat op een gegeven moment rotten.
Ook kan van jonge vruchten, als ze 5–10 kg zwaar zijn, jam gemaakt worden en kunnen ze net als de komkommer, augurk en courgette als smaakdrager worden gebruikt. Het meest geschikte ras hiervoor is "Goliath". Het ras "Gele Reuzenpompoen" is vanwege de meer vezelige vruchten hiervoor minder geschikt.
De kleinere, Japanse rassen met een gewicht van 2 tot 4 kilo hebben een betere smaak. Het Japanse ras Hokkaido heeft een oranje kleur, zeer stevig vruchtvlees en een zoete smaak. Ook is er een groenkleurig ras, ook wel "kastanjepompoen" genoemd, dat een iets pittige, kastanjeachtige smaak heeft en stevig okerkleurig vruchtvlees.
Courgette.
De naam van de courgette ("Cucurbita pepo") of kussa is afkomstig uit Frankrijk, heet in het Italiaans zuchetti en wordt in Amerika zucchini genoemd. Een courgette wordt geconsumeerd in een onrijp stadium. In Amerika worden onrijpe pompoenen ook wel "summer squash" genoemd. Als de vrucht rijp is dan spreekt men van een "winter squash". De term squash kan worden gebruikt voor alle eetbare soorten uit het geslacht.
De courgette is meestal niet rankend en heeft vaak komkommerachtige vruchten. Er zijn echter ook ronde vruchten in de handel, een veel gebruikt ras is 'Ronde de Nice'. Voor een optimale vruchtzetting is bestuiving door bijen of hommels nodig, in de professionele teelt worden parthenocarpe rassen gebruikt.
In Griekenland en Italië worden de zeer jonge vruchten met de gele kroonblaadjes er nog aan als een delicatesse gegeten. Meestal worden de vruchten, die een flauwe smaak hebben, geoogst als ze ongeveer 20 cm lang zijn. Bij latere oogst worden ze sponzig. Ook de mannelijke bloem van het ras "Costata Romanesco" wordt als delicatesse geserveerd.
Patisson.
Patissons behoren tot de soort "Cucurbita pepo". De planten zijn niet klimmend. De vruchten zijn ongeveer 15–20 cm groot, wit, geel of lichtgroen van kleur en zijn schotelvormig met een gelobde rand. Het vruchtvlees is licht van kleur en lijkt het meest op dat van een courgette. Ze zijn geschikt om te vullen en lekker in stoofschotels of soepen. Zij worden ook wel als siervrucht gebruikt, bijvoorbeeld in bloemstukken.
Spaghettipompoen.
De spaghettipompoenen behoren ook tot de soort "Cucurbita pepo" en heeft grote, langwerpige, bleekgele vruchten. Alleen de jonge vruchten hebben een redelijke smaak. Het gekookte vruchtvlees lijkt op spaghetti.
Muskaatpompoen.
De muskaatpompoen ("Cucurbita moschata") blijft kleiner en heeft als enige donkergeel vruchtvlees.
Eikelpompoen.
De eikelpompoenen zijn klein en hartvormig met een diepgroene of oranje kleur of een mengsel van beide. Ze worden geschild in plakken of in hun geheel gebakken.
Andere toepassingen.
Uit grote pompoenen worden in de Verenigde Staten voor het Halloween-feest lampionnen gesneden. Daarvoor heeft men een goed scherp mes nodig omdat de wand van de vrucht vrij stevig is. Deze traditie wordt steeds meer overgenomen in West-Europa.
Ondermaatse vruchten worden gebruikt voor het pompoenslingeren of pompoenschieten in de V.S. en als decoratie zoals op een pompoendag. Ook kunnen uitgeholde pompoenen gebruikt worden om in te varen, zoals jaarlijks gebeurt tijdens de regatta in Kasterlee te België.
In Europa en de Verenigde Staten zijn er wedstrijden waarbij de zwaarste pompoen gezocht wordt. De zwaarste pompoen ooit woog 1190 kg. Pompoenen kunnen snel groeien: in Nederland groeide een exemplaar in dertien weken tot 530 kg. Jonge Afrikaanse olifanten doen daar 16 keer zo lang over: zij bereiken dit gewicht pas na zo'n vier jaar na de conceptie, dus inclusief de dracht van 22 maanden.

</doc>
<doc id="18950" url="https://nl.wikipedia.org/wiki?curid=18950" title="Bratislava">
Bratislava

Bratislava (tot 1919 Nederlands: "Presburg"; Duits: "Pressburg" of "Preßburg"; Hongaars: "Pozsony"; Slowaaks: "Prešporok") is de hoofdstad van Slowakije. De stad ligt in het uiterste zuidwesten van het land, aan weerszijden van de Donau (met het oude centrum op de linkeroever) en aan de voet van de Kleine Karpaten. Ze telt circa 430.000 inwoners.
De stad ligt op korte afstand van zowel Oostenrijk (Wenen op slechts 60 km) als Hongarije (Boedapest op 200 km) en zowel Duitsers/Oostenrijkers als Hongaren hebben in de geschiedenis van de stad een grote rol gespeeld. In de voornaamste stad van Slowakije woont nog steeds een etnisch Hongaarse minderheid van ongeveer 15.000 personen.
Naam.
Bratislava heet pas sinds 1919 zo. De stad heette aanvankelijk in het Slowaaks "Prešporok": die naam was ontleend aan het Oud-Duitse "Preslavasburch" (in moderner Duits "Preßburg"), dat verwees naar de burcht die Vratislav van Moravië hier had laten bouwen. In het Hongaars heet de stad van oudsher "Pozsony", een naam die op het Latijnse "Posonium" terug te voeren is. Een andere oude naam is "Istropolis", naar de Griekse naam voor de Donau (Ister). Toen Bratislava in 1919 Tsjecho-Slowaaks werd, werd de stad omgedoopt in "Bratislava". Het voorgestelde "Wilsonovo Mesto" (Wilsonstad, naar de Amerikaanse president Wilson) haalde het niet.
Geschiedenis.
Onder de Hongaarse kroon.
Al in het neolithicum wonen er mensen rond de burchtheuvel, voor de komst van de Hongaren woonden er Romeinen en Moraviërs. Vratislav, vorst van Groot-Moravië bouwde een houten verdedigingsmuur rond de burchtheuvel. 
In 907 kwamen burcht en omgeving na de Slag bij Pressburg in handen van Hongarije, dat er zijn meest westelijke steunpunt van maakte. In een oud geschrift is te lezen dat Koning Stefanus I van Hongarije een derde van de tolinkomsten van de stad schonk aan de Abdij van Pannonhalma. Dit wordt in 1137 nogmaals bevestigd door Koning Béla II van Hongarije, de plaats wordt dan "Castrum Posonium" genoemd.
In de dertiende eeuw werd nederzetting bij de burcht als stad modern gereorganiseerd door daartoe aangeworven immigranten uit Duitse landen (vooral uit Beieren en Oostenrijk), de eerste stadsprivilegen, ontving ze van Árpádkoning Andreas III van Hongarije in 1291. Het kerkelijk bestuur was in handen van voornamelijk Oostenrijkers en Bohemers; de stadsregering bestond uit autochtonen en Oostenrijkers. De adel was Hongaars. De bestuurstalen waren Latijn en na het midden van de 14de eeuw in toenemende mate Duits. Tsjechisch, Slowaaks en Hongaars speelden daarnaast en kleine rol. Ze kreeg in 1405 het privilege om een Koninklijke vrijstad te worden van Koning Sigismund van Hongarije en schonk haar in 1436, een eigen Stadswapen en liet hij bijvoorbeeld eerder, de Sigismundspoort, een Gotische toegangspoort, optrekken bij de burcht van de stad. 
Koning Matthias van Hongarije stichtte hier in 1467 een van de eerste Midden-Europese universiteiten, de Academia Istropolitana, die echter een kort leven beschoren was. In 1914 kreeg de stad opnieuw een universiteit, maar deze verhuisde in 1921 naar Boedapest en later naar Pécs. De huidige universiteit dateert van 1919 (Comenius Universiteit).
Onderdeel van Koninklijk Hongarije (Habsburgs Hongarije).
Sinds Boeda in 1541 in Turkse handen was gekomen, werden de Hongaarse koningen hier gekroond (1563-1830), en tot 1848 zouden hier in Pozsony de rijksdagen van het koninklijk Hongaarse parlement plaatsvinden. Daarna nam Boedapest zijn oude plaats weer in, en viel de stad terug tot provinciehoofdstad. De culturele en economische invloed van het nabijgelegen Wenen was overigens minstens zo groot als de politieke dominantie van Boedapest. Vanaf 1780 wordt de burcht van de stad niet meer gebruikt door de keizer, er wordt onder andere een priesteropleiding gevestigd in het gebouw. Vanaf dan begint het verval van de burcht. Als Napoleon de stad in zowel 1806 als in 1809 veroverd gaat de burcht uiteindelijk in 1811 in vlammen op. Het zou tot 1953 duren voordat ze weer in oude glorie wordt hersteld. 
In 1780 verschijnt in het toenmalige Pressburg/Pozsony het eerste Hongaarstalige dagblad; "Magyar Hírmondó". Al in 1788 wordt de uitgave weer gestaakt. In 1840 wordt vanuit de stad de eerste paardentram van Hongarije geopend. Na 1848 zou Hongaars het tot dan gebruikelijke Duits geleidelijk gaan vervangen als bestuurstaal, en in 1866 werd het Hongaars de enig toegestane officiële taal. 
Onderdeel van Oostenrijk-Hongarije.
De bevolking is aan het eind van de 19e eeuw veelal tweetalig, Duits en Hongaars. Er leven ook veel Joden in de stad die meer en meer overgaan op het verhongaarsen van hun familienamen. De nationalistische sfeer komt tot uitdrukking in de verwijdering van het standbeeld van Johann Nepomuk Hummel, befaamd componist, geboortig uit Pressburg. Hij werd te Duits en Oostenrijks bevonden en in 1904 komt op zijn sokkel Sándor Petőfi te staan, een Hongaarse nationale held. In het laatste Hongaarse decennium wordt nog een nieuwe Hongaarse universiteit opgericht (1912) die in 1919 ook weer verdween samen met Petőfi. Zij passen niet in het nieuwe Tsjechoslowakije en de universiteit verhuist met haar professoren naar Pécs. De Universiteit van die stad is daarmee haar rechtsopvolger.
Onder Tsjechoslowakaaks bestuur.
De Eerste Wereldoorlog eindigde met een nederlaag voor Oostenrijk-Hongarije. Met het Verdrag van Trianon kwam Pressburg onder de naam Bratislava aan de nieuw gevormde republiek Tsjecho-Slowakije. In aantal waren Slowaken steeds een minderheid gebleven; pas in de jaren dertig zouden zij onder de noemer "Tsjecho-Slowaken" een meerderheid bereiken, overigens niet zonder grote aantallen Tsjechen die hier door de centrale regering in Praag als ambtenaren werden aangesteld. De ambtenaren en de gezeten burgers waren tot aan die tijd Hongaars, maar de meerderheid van de Presburgers sprak eeuwenlang Duits of Jiddisch, ook al liet zij zich na 1919 opportunistisch toenemend als Slowaak registreren. Presburg was een belangrijk Joods centrum.
In 1939 werd Bratislava de hoofdstad van de Slowaakse marionettenrepubliek onder Josef Tiso, die zich had mogen uitroepen na de Duitse annexatie van Tsjecho-Slowakije. De regering van Tiso stelde zich op als bondgenoot van de As-machten Duitsland en Italië en moest daarvoor betalen met de afstand van de zuidelijke landsdelen aan de andere bondgenoot Hongarije, gebieden die in meerderheid door Hongaren werden bevolkt. In samenwerking met de SS voerde het regime alleen al uit de stad 15.000 joodse burgers weg naar Auschwitz. In 1945 verscheen het sovjetleger en Bratislava kwam na de communistische machtsovername in 1947, vlak achter het IJzeren Gordijn, in het weer verenigde Tsjecho-Slowakije te liggen. 
In 1948 werd het grootste deel van de Hongaarse bevolking van de stad uitgewezen in het kader van de Tsjechoslowaaks-Hongaarse bevolkingsruil uitgewezen.
De stad onderging ten behoeve van de massale bevolkingstoeloop uit westelijk Slowakije grote stadsuitbreidingen in socialistische stijl en werd de derde stad van het land (na Praag en Brno).
Hoofdstad van Slowakije.
In 1993 verwierf Bratislava voor de derde keer de status van hoofdstad, ditmaal van de nieuwe republiek Slowakije. De Slowaakse regering en volksvertegenwoordiging zijn er gevestigd.
Bevolking.
De stad Bratislava heeft qua bevolkingssamenstelling en bevolkingsgroei de afgelopen eeuw grote veranderingen meegemaakt. In 1900 was het nog een tweetalig Duits-Hongaarstalige stad. Na 1920 ontwikkelde Bratislava zich tot een in meerderheid Tsjechisch- of Slowaakssprekende stad. Na 1945 werd ze zeer overwegend Slowaakstalig.
Hongaarse gemeenschap.
De Hongaarse gemeenschap van Bratislava maakte historisch gezien ongeveer 10 procent van de veelal Duitstalige stadsbevolking uit. Tot in de 19e eeuw was het toenmalige Pressburg / Pozsony zelfs de hoofdstad van Hongarije. In 1910 was ongeveer 41 procent van de bevolking Hongaarstalig. Na 1920 kwam het Hongaars in de verdrukking en in 1948 verlieten veel Hongaren gedwongen de stad tijdens de Tsjechoslowaaks-Hongaarse bevolkingsruil. Begin 21e eeuw vormen de Hongaren een kleine minderheid. Terwijl voor 1919 het onderwijs vrijwel geheel in het Hongaars werd gegeven, is er nu nog één Hongaarstalige basisschool + gymnasium, ("Duna Utcai Magyar Tannyelvű Alapiskola és Gimnázium"). Verder is er in de stad een Hongaars-gereformeerde kerk. In aantallen liep het aantal Hongaren in 100 jaar terug van 31.705 personen in 1910 naar 14.119 in 2011. Tijdens de laatste volkstelling in Slowakije (2021) gaven 11.297 inwoners van de stad aan te behoren tot de Hongaarse minderheid. Qua moedertaal (Hongaars) was het aantal 11.958 personen.
Districten.
De stad Bratislava bestaat uit de volgende vijf districten:
De districten zijn weer onderverdeeld in verschillende gemeenten die elk een eigen gemeenteraad en gekozen burgemeester kennen.
In totaal bestaat de stad Bratislava uit 17 gemeenten (stadsdelen). De grootste is Petrzalka met circa 120.000 inwoners.
Stadsbeeld.
De Burcht van Bratislava ("Bratislavský hrad") is het symbool van de stad: dit hoekige gebouw ligt aan de westkant van het centrum, op een heuvel boven de Donau.
In het oude stadshart ("Staré Mesto") zijn schilderachtige straten en pleinen behouden gebleven. De bouwwijze is die van de Oostenrijkse zo men wil Habsburgse barok. Opvallend is de Michaeltoren in barokstijl, die deel uitmaakt van de oude stadsmuur. De Martinsdom is de grootste kerk in de stad: hier werden eeuwenlang de koningen van Hongarije en Oostenrijk gekroond. Een belangrijk gebouw is ook het Primatiaal Paleis, waar Frankrijk en Oostenrijk na de Slag bij Austerlitz in 1805 de Vrede van Presburg tekenden.
Bratislava is ook een stad met veel naoorlogse uitbreidingen in socialistische standaardbouw. Het opvallendste voorbeeld is het stadsdeel Petržalka (vroeger het dorp Engerau), dat op de andere Donauoever ligt. Tussen de beide oevers van de Donau ligt onder andere de befaamde Most SNP brug.
Vervoer.
Het openbaar vervoer in Bratislava is in handen van het gemeentelijk vervoerbedrijf "Dopravný podnik Bratislava" en omvat bussen, trams en trolleybussen. Bratislava hlavná stanica en Bratislava-Petržalka zijn de voornaamste stations van de stad en verbinden Bratislava met de rest van het land en verscheidene buitenlandse bestemmingen.
Ongeveer negen kilometer van het stadscentrum bevindt zich de luchthaven M. R. Štefánika, die jaarlijks circa twee tot drie miljoen reizigers verwerkt. Het is de grootste en belangrijkste luchthaven van Slowakije. Deze verbindt de hoofdstad met onder andere Londen, Rome, Stockholm en Warschau en is vanuit de stad te bereiken per eigen vervoer, taxi en bus.
Muziek.
Bratislava is van oudsher een centrum van klassieke muziek, opera en eigentijdse klassieke muziek. Componisten die in Bratislava gewoond en gewerkt hebben zijn onder meer Johann Nepomuk Hummel, Peter Machajdík, Petr Kolman, Ladislav Kupkovič en Vladimír Godár.
Sport.
Voetbal is een belangrijke sport in Bratislava. Slovan Bratislava is de meest succesvolle voetbalclub van Bratislava en speelt haar wedstrijden in Štadión Pasienky. De club won in 1969 de Europacup II en is meervoudig kampioen van zowel Tsjecho-Slowakije als Slowakije. Ook FK Inter Bratislava en FC Petržalka 1898 werden kampioen van Slowakije.
Bratislava was in 1959, 1992, 2011 en 2019 speelstad voor het Wereldkampioenschap ijshockey. De Samsung Aréna is het belangrijkste ijshockeystadion van de stad. Daar speelt HC Slovan Bratislava haar wedstrijden voor de Russische Kontinental Hockey League.
Stedenbanden.
Bratislava onderhoudt sinds het genoemde jaar vriendschappelijke betrekkingen met de volgende zustersteden:

</doc>
<doc id="18951" url="https://nl.wikipedia.org/wiki?curid=18951" title="Ekseption">
Ekseption

Ekseption was een Nederlandse symfonische rockband die vooral actief was in de jaren 60 en 70 van de 20e eeuw. Ekseption had verscheidene hits en won in 1970 een Edison. De groep werd vooral bekend vanwege zijn op klassieke werken geënte, vroeg-progressieve rock met jazz-improvisaties.
Geschiedenis.
Ontstaan.
Ekseption ontstond in 1967 uit het Haarlemse schoolbandje "The Jokers", dat in 1958 was opgericht door Hans Alta (bas), Rob Alta (gitaar), Rein van den Broek (trompet, flugelhorn, saxofoon), Tim Griek (drums) en Huib van Kampen (gitaar/saxofoon). In het eerste jaar speelden ook Ton Heydenrijk (saxofoon) en Hans Timmer (orgel) mee. De groep speelde voornamelijk covers van rhythm &amp; blues-, jazz- en popnummers. In 1965 veranderden "The Jokers" hun naam in "Incrowd", maar door het succes van een andere gelijknamige Nederlandse groep moesten ze weer iets anders verzinnen. In 1967 werd dat "Ekseption". Ton Heydenrijk en Hans Timmer verlieten echter de groep. Rob Kruisman kwam erbij en nam de muzikale leiding op zich.
Succesjaren.
In april 1967 kwam toetsenist Rick van der Linden de groep versterken. In 1968 won Ekseption de eerste prijs op het Loosdrecht Jazzconcours en raakte daarmee in een klap tot ver over de Nederlandse grenzen bekend. Ze kregen bij Phonogram een platencontract, wat het volgende jaar zou resulteren in hun eerste grammofoonplaat, getiteld "Ekseption". Hiermee begon een succesrijke periode van vijf jaar, waarin de band door heel Europa toerde en onder meer speelde in het Olympia in Parijs, de Philharmonie in Hamburg en het Palladium in Londen.
In 1968 verlieten Hans Alta en Tim Griek de groep en werden vervangen door respectievelijk Cor Dekker (basgitaar) en Peter de Leeuwe (drums), beiden ex-The Hottletts. Rob Alta was al eerder opgestapt. Tim Griek zou later producer worden van onder anderen Brainbox en André Hazes.
Koersverandering.
In 1969 werd Ekseption door de Engelse band The Nice geïnspireerd om klassieke stukken te bewerken en daarmee de muzikale koers te verleggen naar een mix van rock en klassieke muziek. Rick van der Linden had een conservatoriumopleiding klassieke muziek genoten en had ervaring met het spelen in verschillende pop- en jazzgroepen als het "Occasional Swingcombo" en het "Ferdinand Povel Quartet". Met zijn arrangementen van klassieke werken van onder meer Bach, Albinoni, Beethoven, Mozart, Tsjaikovski en Chatsjatoerjan was hij voor een groot deel verantwoordelijk voor het geheel nieuwe, eigen en energieke geluid van de band.
Eerste successen.
De eerste single, "The 5th" of "The fifth" (een arrangement op Beethovens vijfde symfonie en met fragmenten van andere composities van Beethoven, waaronder de "Mondschein"-sonate), haalde de derde plaats op de hitlijsten. Ook met "Rhapsody in blue" (naar Gershwin) en "Air" (naar Bach) had de groep succes. "Air" en "The 5th" waren arrangementen ontstaan in samenwerking tussen Van den Broek, Van der Linden, De Leeuwe, Van Kampen en Kruisman. "Air" stond in 1969 twee weken op de eerste plaats in de Hilversum 3 Top 30.
Ekseptions eerste album, "Ekseption", werd uitgegeven in 1969. Datzelfde jaar echter verlieten Rob Kruisman en Huib van Kampen al de band, dit vanwege verschillen van mening over de te volgen muzikale koers. Huib van Kampen ging het (muziek)onderwijs in. Dick Remelink (sax, fluit, ex-Pocomania) verving Rob Kruisman, die zich bij de band Island aansloot.
"Beggar Julia's time trip".
Ekseptions vaste bezetting bestond begin 1970 uit Rein van den Broek, Rick van der Linden, Cor Dekker, Dick Remelink en Peter de Leeuwe. Zanger Michel van Dijk deed mee op het tweede album van Ekseption, evenals Dennis Whitebread (echte naam: Witbraad), die Peter de Leeuwe tijdelijk verving op de drums. Het succesvolle conceptalbum uit dat jaar, "Beggar Julia's time trip", won een Edison. Het album verbeeldt de reis van een vrouw uit het jaar 900 door de tijd van toen naar het heden, die haar in aanraking bracht met allerlei componisten en muziekstijlen. Enkele van de nummers op dit album zijn het rock/jazznummer "Pop giant", het barokke "Feelings" en het vocale nummer "Julia". Het album bevat ook een aantal originele, klassiek getinte composities van Rick van der Linden. Het nummer "Concerto" begint met het eerste deel van Tchaikovsky's Pianoconcert, en gaat dan over in het tweede deel van Beethovens Pianosonate nr. 8 in c. Een ander nummer, "Italian concerto", werd een hit.
Ekseption 3.
Nog in 1970 werd ook het derde Ekseption-album opgenomen met de simpele titel "Ekseption 3". Peter de Leeuwe was weer terug en Michel van Dijk, ontevreden over de nadruk op instrumentale muziek, had de groep verlaten en zou later opduiken als zanger bij Brainbox en Alquin. Hij werd vervangen door Steve Allet, overgekomen van de groep Ginger Ale. Het album, een muzikaal schilderij van het sprookje "Le petit prince" van Antoine de Saint-Exupéry, haalde de eerste plaats op de albumhitlijst. Het nummer "Peace planet" (naar Bachs "Suite no. 2") werd als single een hit. "Ekseption 3", met nummers als "Morning rose", "On Sunday they will kill the world", "B 612" en "Another history" (een jazzy ballade) is het meest vocale van alle Ekseption-albums. Toch nam Van der Lindens instrumentale tweedelige suite "Piece for symphonic and rock group in A minor" een centrale plaats in en zou dit album het laatste van de groep zijn met vocale solonummers. Op dit album staat als enige in de reeks een quasi-livenummer, "Rondo".
Ekseption 00.04.
In 1971 had zanger Steve Allet de groep verlaten. Rick van der Linden maakte in Londen met het Royal Philharmonic Orchestra opnamen voor het nummer "Piccadilly sweet" - een stuk van 15 minuten. De overige leden van Ekseption speelden later, in Nederland, hun partijen in. Op het daarna ontstane vierde album, "Ekseption 00.04", stonden de inmiddels vertrouwde instrumentale arrangementen op klassieke werken en ook jazzachtige nummers. In het nummer "Choral" hoort men ook een groep vocalisten (leden van het Nederlands Kamerkoor). Ook dit album haalde de eerste plaats op de albumverkooplijst.
Ekseption 5.
Het jaar daarop kwam "Ekseption 5" uit, een mix van klassiek, rock en jazz, met nummers als "À la Turka" (gebaseerd op Mozarts "Rondo alla Turka", uit de Pianosonate no. 11 in A, K331:3) en arrangementen op J.S. Bachs "Sonata no. 2 in e mineur, Siciliano in G" en "Concerto for violin and orchestra in A minor: 1. Vivace". Wat opvalt is het huilen van Rick van der Lindens zoontje in de ballade "My son" en een instrumentale versie van "For Example" van hun voorbeeldgroep "The Nice" onder de titel "For Example/For Sure", een nummer dat aanvankelijk gecrediteerd werd als "Emerson/Van der Linden", maar op latere uitgaven als "Keith Emerson/Lee Jackson". Andere nummers zijn "Midbar session" en het melodieuze "Virginal".
Intussen was de band druk met vele tournees in heel Europa; vooral in Scandinavië was ze populair. De druk veroorzaakte echter frictie tussen verschillende groepsleden.
Herfstjaren.
Trinity.
1972 was het laatste grote succesjaar van de groep. Interne strubbelingen staken steeds meer de kop op. In maart 1973 werden saxofonist/fluitist Dick Remelink en drummer Peter de Leeuwe door Van der Linden uit de groep gezet wegens 'muzikale ontgroeiing'. Ze werden vervangen door Jan Vennik (fluit, sopraan- en tenorsax) en Pieter Voogt (drums, percussie. Dick Remelink ging bij Galaxy Lin spelen. In de nieuwe bezetting werd het zesde album, "Trinity", opgenomen. Opvallend op dit album waren onder meer de bijdragen van fluitist Vennik en van het Nederlands Kamerkoor in het nummer "Finale III", alsmede de negen minuten durende jam "Improvisation". Rick van der Linden leefde zich uit op piano, pijporgel, spinet, ARP 2600-synthesizer en mellotron. "Trinity" werd commercieel geen groot succes en hits bleven uit.
Ondanks het feit dat het succes buiten Europa niet groot was, zijn er wel diverse persingen gemaakt van de eerste zes lp's. "Ekseption", "Beggar Julia's time trip" en "Ekseption 5" in de Verenigde Staten, alle zes in Canada, het Verenigd Koninkrijk en Israël. Verder diverse persingen in andere Europese en Zuid-Amerikaanse landen. Een Japanse persing bestaat alleen van "Beggar Julia's time trip". De hoezen verschillen bovendien van opzet. Met name in Duitsland, waar de groep zeer populair was, zijn zelfs in 1976 napersingen van de lp's gemaakt, omdat er veel vraag naar was.
In november 1973 werd Van der Linden zelf uit de groep gezet. Begin 1974 eiste hij in kort geding een verbod op het gebruik van de naam 'Ekseption' door zijn ex-collega's. De eis werd drie dagen later toegewezen. In onderling overleg kwamen de vier leden van Ekseption met Van der Linden echter overeen dat Ekseption onder deze naam zou mogen blijven optreden.
Van der Linden was intussen met Peter de Leeuwe begonnen aan een nieuwe groep, "Ace", die later dat jaar zou worden gepresenteerd onder de naam Trace.
Bingo.
Bij Ekseption nam Hans Jansen (keyboards, ex-Think Tank) de plaats in van Van der Linden. Gastspeler op het zevende album, "Bingo" (1974), was Hans Hollestelle (gitaar, viool). Zonder de dominerende Rick van der Linden klonk Ekseption losser en jazzier, met meer ruimte voor solo's van de andere instrumenten. De meeste nummers voor dit album werden gecomponeerd en gearrangeerd door Vennik, Jansen en Van den Broek. Het album bevat onder meer nummers als "Nightwalk" en een nieuwe versie van het eerder uitgebrachte "Sabre dance" (naar Chatsjatoerjan). Het nummer "De fietser" had als single wel enig succes, maar het album bleef qua notering steken in de middenmoot.
Mindmirror.
Ook het achtste album, "Mindmirror" (1975), met zowel klassiek getinte nummers als nummers van Piet Souer en Ramses Shaffy, deed commercieel gezien niet veel en Ekseption hield het voorlopig voor gezien.
Sommige leden bleven wel zichtbaar in het muziekvak, zoals Rein van den Broek, Jan Vennik, Hans Jansen en Hans Hollestelle, die met Jan Hollestelle (basgitaar) en Cees Kranenburg (drums) de jazzrockgroep Spin vormden. Cor Dekker volgde Jaap van Eik op bij Trace.
Back to the Classics.
In 1977 kwam opnieuw een plaat van Ekseption uit, met de veelzeggende titel "Back to the Classics", maar het album had weinig succes. De bezetting van de groep was dezelfde als bij "Bingo", echter zonder Hans Hollestelle.
"Ekseption '78".
Het gemis aan succes gold ook voor Ekseptions tiende: "Ekseption '78", waaraan naast Van den Broek, Dekker, De Leeuwe en Remelink ook Rick van der Linden meewerkte. Naast het opvallende openingsnummer, een uittreksel van Bachs Matthäus Passion, bevatte dit album onder meer "Your home" van Van der Linden en arrangementen op "Impromptu" van Schubert, "Summertime" van Gershwin en "The cat" van Lalo Schifrin. "Ekseption '78" was het enige album van de band dat werd uitgebracht onder het label CNR (en Decca in Duitsland); het zou later als cd worden heruitgebracht onder de titels "The very best of Ekseption" (1991), "Ekseption" (1994) en "Hollands glorie" (2001). Het is het enige album van Ekseption waar Rick zijn Yamaha GX-1-synthesizer laat horen.
Rein van den Broek en Rick van der Linden brachten in 1980 een duoalbum uit onder de naam "Cum laude".
Dance Macabre.
In 1981 kwamen de oude Ekseption-leden Van den Broek, Van der Linden en Remelink weer bij elkaar, aangevuld met de twee ex-Kayakleden Max Werner (drums, percussie, marimba) en Johan Slager (gitaar, basgitaar). Zij namen het album "Dance Macabre" op met een verzameling oude successen van de band als "Air", "Rhapsody in blue", "The 5th" en "Peace planet". Het had echter weinig commercieel succes.
In 1988 kwam een vervolg op de eerste "Cum laude", met Van der Linden en Van den Broek, en versterkt met gastmusici, onder anderen Peter de Leeuwe op slagwerk.
"Ekseption '89".
In 1989 probeerde Ekseption het opnieuw in de oude bezetting (Van der Linden, Van den Broek, De Leeuwe en Remelink). Met medewerking van Frans Muys van de Moer (bas), Johan Zwart (gitaar) en Eddie Conard (percussie) nam de band een tweede reünieplaat op, getiteld "Ekseption '89". Maar de formule van enkele oude hits als "The 5th", "Air" en "Peace planet", aangevuld met nieuwere nummers, bracht de handen niet meer op elkaar en de groep werd opnieuw ontbonden. Toch kwam ze af en toe weer bij elkaar, bijvoorbeeld bij het evenement Eberhard Schoener in Duitsland in 1991.
25-jaarsreünie.
Hoewel de band keer op keer ontbonden werd, bleef de naam Ekseption voortbestaan. In 1994 werd dan eindelijk een live-cd uitgebracht: "The reunion", iets later met de titelnaam "Best of Ekseption". De opnamen werden in november 1993 gemaakt in het Kurhaus in Eberbach en in de Meistersingerhalle in Neurenberg. De bezetting bestond uit Van der Linden, Van den Broek en Remelink, met medewerking van Max Werner en Frans Muys van der Moer.
Nieuw millennium.
In 2003 richtte Rick van der Linden een nieuw Ekseption op, waarmee hij in Nederland, België en Duitsland op tournee ging. De groep bestond behalve Van der Linden en zijn vrouw Inez (zang) uit de Canadezen Mark Inneo (drums/percussie), Bob Shields (gitaar), Meredith Nelson (basgitaar) en Peter Tong (toetsinstrumenten).
Dvd.
Met hulp van Rein van den Broek werd in 2003 videomateriaal op dvd gezet met als titel "The story of Ekseption". De opnamen omvatten een interview, clips, een documentaire en livemateriaal uit onder andere Israël, Frankrijk en Italië. Deze dvd bevat onder meer een deel niet eerder in het openbaar getoond materiaal. De dvd kwam in zekere oplage met een extra cd, de liveopnamen uit Duitsland van 1993. De cd kreeg in deze uitgave de nieuwe titel "Live in Germany".
Overleden groepsleden.
Op 13 februari 1988 overleed voormalig drummer Tim Griek op 43-jarige leeftijd bij een auto-ongeluk.
Op 13 mei 2003 overleed gitarist, saxofonist en mede-oprichter Huib van Kampen op 59-jarige leeftijd.
Op 26 oktober 2005 overleed in zijn woonplaats IJmuiden bassist Cor Dekker op 57-jarige leeftijd aan de gevolgen van blaaskanker.
Op 22 januari 2006 overleed Rick van der Linden op 59-jarige leeftijd aan de gevolgen van het herseninfarct dat hem twee maanden eerder had getroffen.
Op 4 februari 2014 overleed Peter de Leeuwe op 66-jarige leeftijd aan de gevolgen van een hartstilstand.
Op 10 mei 2015 overleed Rein van den Broek op 69-jarige leeftijd aan de gevolgen van hartfalen.
Op 10 maart 2020 overleed fluitist Jan Vennik op 84-jarige leeftijd.
In augustus 2023 overleed toetsenist Hans Jansen.
Op 30 augustus 2023 overleed multi-instrumentalist Rob Kruisman op 76-jarige leeftijd door alvleesklierkanker.
Discografie.
Lp's en cd's.
Andere:

</doc>
<doc id="18952" url="https://nl.wikipedia.org/wiki?curid=18952" title="The Mo">
The Mo

The Mo, ook wel kortweg Mo genoemd, was een Nederlandse popband die in 1979 werd opgericht door de broers Clemens en Huub de Lange. Hun debuutalbum "Mo", met Heili Helder als zangeres en Harm Bieger als drummer, had een voor die tijd aparte instrumentatie: zowel de elektrische gitaar als de basgitaar ontbrak. In plaats daarvan werden toetseninstrumenten gebruikt (waaronder Wurlitzer-piano en Clavinet) en een klassiek blaasinstrument: de fagot.
In februari 1981 haalde het album de top 10. Single-succes was er voor "Nancy" (1980), en bovenal voor "Fred Astaire" (1981).
Nadat begin 1981 Huub de Lange de groep had verlaten en was opgevolgd door Ton van der Meer, viel de groep in juni 1981 uit elkaar door het vertrek van Heili Helder en Clemens de Lange. Bieger en Van der Meer maakten vervolgens een doorstart. Met twee nieuwe bandleden - zangeres Linda Bloemhard en toetsenist Hans Nieuwint - trachtten ze de oorspronkelijke Mo te kopiëren en een vervolg te geven aan het succes, terwijl Helder haar carrière probeerde te vervolgen bij de Nederlandse band Slings, waarmee ze in 1982 de single "Don't Touch Me, Eddy" uitbracht.
Er volgden nog twee albums ("Ha Ha! The Sound of Laughing" en "Stop Staring"), maar het grote succes bleef uit. Wel was The Mo redelijk succesvol in het zalencircuit, mede op basis van de podiumpersoonlijkheid van Bloemhard en een bescheiden hitnotering voor het nummer "Cheese" (1982). De single "Asia" haalde in 1984 nog een tipparadenotering. Na de opnamen voor "Stop Staring", geproduceerd door Willem Ennes, verliet Harm Bieger de groep. De nieuwe drummer was Hans van der Meer, een broer van toetsenist Ton van der Meer. In 1985 werd Mo definitief opgeheven.

</doc>
<doc id="18954" url="https://nl.wikipedia.org/wiki?curid=18954" title="Trommelvlies">
Trommelvlies

Het trommelvlies (latijn: "membrana tympani") is een membraan in het oor van zoogdieren, waaronder de mens, waarmee het oor geluid opvangt en doorgeeft aan de gehoorbeentjes. Het trommelvlies bevindt zich aan het einde van de gehoorgang en vormt de overgang tussen het uitwendige oor en het middenoor.
De verdere bouw en werking van het gehoororgaan wordt beschreven in het artikel oor.
Anatomie van het trommelvlies.
Het trommelvlies bestaat uit twee gedeelten, een pars tensa en een pars flaccida. Beide bestaan uit drie cellagen. Bij de pars flaccida is de middelste cellaag echter minder georganiseerd, waardoor het slapper is dan de pars tensa.
Het trommelvlies heeft een conische vorm, waarbij de umbo (navel) het diepste punt vormt, vanaf de buitenkant gezien. Vanaf de umbo verschijnt de weerkaatsing van het licht van de otoscoop waarmee het oor bekeken wordt, de zogenaamde lichtreflex.
Het trommelvlies gaat via de anulus fibrosus aan de rand over in de huid van de gehoorgang.
Aandoeningen van het trommelvlies.
In het trommelvlies kan een cholesteatoom of tympanosclerose ontstaan.
Door veel verschillende oorzaken (hard geluid, drukverschillen zoals bij duiken, vreemde voorwerpen in de gehoorgang, kan het trommelvlies geperforeerd raken (zie afb. hieronder). Een perforatie herstelt doorgaans, mits de juiste voorzorgsmaatregelen zijn genomen, binnen enkele weken tot maanden. Operatieve sluiting kan in sommige gevallen nodig zijn.
Ontsteking van het trommelvlies wordt myringitis genoemd.
Bij een middenoorontsteking kan zoveel druk ontstaan in het middenoor dat het trommelvlies scheurt. Er ontstaat dan een loopoor.
Schoonmaken.
Het trommelvlies is zeer gevoelig; aanraking is pijnlijk. Het schoonmaken van de gehoorgang op grotere diepte dan dat met de punt van een handdoek mogelijk is, moet daarom worden ontraden. Wattenstaafjes zijn niet effectief. Ze lijken weliswaar steeds bruin oorsmeer uit de gehoorgang te halen maar het al aanwezige oorsmeer wordt ook dieper naar binnen geduwd. Het is beter om alleen de buitenzijde van de oorschelp schoon te maken. Ook oordopjes die gebruikt worden voor de nachtrust kunnen bij verkeerd of langdurig gebruik voor problemen zorgen. Oorsmeer wordt in dit geval ook dieper naar binnen geduwd.
Als toch oorsmeer of een vreemd lichaam uit de gehoorgang verwijderd moet worden, dan kan het oor door een arts of doktersassistente worden uitgespoten, of met een speciaal cerumenhaakje worden verwijderd. Bij uitspuiten moet er op worden gelet dat de waterstraal altijd in de richting van de achterwand van de gehoorgang wordt gespoten en zeker niet rechtstreeks in de richting van het trommelvlies.

</doc>
<doc id="18957" url="https://nl.wikipedia.org/wiki?curid=18957" title="CFA-frank">
CFA-frank

De CFA-frank (in lokaal spraakgebruik "franc CFA" of gewoon "franc") is de naam van twee munteenheden in twaalf voormalige Franse koloniën, een voormalig Portugese kolonie en een voormalig Spaanse kolonie in Afrika. De afkorting CFA stond van origine voor: "Franc des Colonies Françaises d'Afrique" (frank van de Franse koloniën in Afrika). De munt was in waarde gekoppeld aan de Franse frank.
Eind 2019 besloten acht landen de munt niet meer te gebruiken, waardoor er nog zes landen over zouden zijn die de munt gebruiken. De invoering van de nieuwe munt werd echter uitgesteld in verband met de coronapandemie. 
Geschiedenis.
De CFA-frank werd samen met de CFP-frank gecreëerd op 26 december 1945 met een waarde van 1,7 Franse frank. Hiervoor was de Franse frank er in gebruik. Deze had echter in Frankrijk als gevolg van de Tweede Wereldoorlog onder een aanzienlijke inflatie te lijden. Om de Franse koloniën deze inflatie en toekomstige devaluaties te besparen kregen ze een eigen munteenheid.
Na een devaluatie van de Franse frank op 17 oktober 1948 werd de waarde van de CFA-frank gelijk aan 2 Franse franken. Met de introductie van de nieuwe Franse frank op 1 januari 1960 werd de CFA-frank 0,02 nieuwe franken waard (1 nieuwe frank was namelijk 100 oude franken waard). Op 12 januari 1994 werd de CFA-frank gedevalueerd en was hij nog maar 0,01 Franse frank waard. Met de komst van de euro werd de CFA-frank gekoppeld aan deze munt. Na de euro introductie in 1999 werd de waarde van 1 CFA-frank 0,00152449 euro of 1 euro is gelijk aan 655,957 CFA-frank.
In ruil voor de koppeling met de franc waren de Afrikaanse landen na de onafhankelijkheid in de jaren zestig verplicht al hun buitenlandse financiële reserves bij de Franse Centrale Bank onder te brengen. Op deze wijze verzekerde Frankrijk zich van een stabiele munt waarmee importen uit de voormalige koloniën werden afgerekend. Vanaf 1973 hoefden de landen nog maar 65% van hun reserves bij de Banque de France te deponeren en in 2005 daalde het naar 50%.
In 1999 werd de "CFA Franc Zone Convergence Committee" opgericht. Hier worden onderwerpen besproken als economische samenwerking en integratie. Hieraan nemen Frankrijk, UEMOA, CEMAC en de Comoren deel. Dit laatste land heeft sinds 1976 een eigen, maar vergelijkbare, regeling met Frankrijk. Dit comité bereidt de vergadering voor van de ministers en centrale bank directeuren van de CFA-frankzone. Sinds 2019 deponeren de aangesloten landen de vereiste 50% van hun nationale reserves niet meer bij de Franse Nationale Bank maar bij de Centrale Bank van West-Afrikaanse Staten.
De Banque de France publiceert ieder jaar een verslag over de economische en financiële situatie in de CFA-frankzone.
Betekenissen van de naam.
De term "CFA" heeft verscheidene betekenisveranderingen ondergaan. Van origine betekende het "Franc des Colonies Françaises d'Afrique", in 1958 veranderde de naam in "Communauté française d'Afrique" (Franstalige gemeenschap van Afrika) en tegenwoordig is de betekenis "Communauté Financière Africaine" (Afrikaanse financiële gemeenschap). De laatste twee zijn uiteraard backroniemen.
Twee versies.
Er bestonden twee versies van de CFA-frank die beide door Frankrijk gegarandeerd worden. De ene versie kan echter niet in de landen van de andere versie gebruikt worden. 
West-Afrikaanse CFA-frank.
De "Communauté financière africaine" franc, of "CFA franc BCEAO" (ISO_4217-code XOF) voor de acht landen van de West-Afrikaanse Economische en Monetaire Unie (UEMOA), uitgegeven door de BCEAO (Centrale bank van West-Afrikaanse staten).
Deze acht landen hebben besloten het gebruik van de CFA-frank te staken en deze te vervangen door de nieuwe munt eco, die in 2027 zou gelanceerd worden. Vanwege de coronacrisis werd dit echter uitgesteld. Het besluit werd genomen na een jarenlange lobby van Afrikaanse economen en activisten die de CFA-frank zagen als een middel van Frankrijk om financiële controle te houden over hun voormalige koloniën. De nieuwe munteenheid heet de eco, maar de waarde wordt ook gekoppeld aan de euro. De landen zijn dan niet langer verplicht een deel van hun deviezen bij de Centrale Bank van Frankrijk aan te houden.
In het verleden gebruikten Mauritanië en Guinee de CFA-frank. Mali gebruikte van 1960 tot 1984 de Malinese frank.
Centraal-Afrikaanse CFA-frank.
De "Coopération financière en Afrique centrale" franc, of "CFA franc BEAC" (ISO_4217-code XAF) voor de zes landen van de Centraal-Afrikaanse Economische en Monetaire Gemeenschap (CEMAC), uitgeven door de BEAC (Centrale bank van Centraal-Afrikaanse staten).
Landen die de CFA-frank gebruiken.
Huidige landen
Voormalige landen
Kritiek.
De huidige waarde van de CFA-frank wordt door veel economen gezien als te hoog en belemmerend voor de economie. De boeren kunnen door de waarde hun producten niet zo makkelijk exporteren. Ook zou de hoge waarde de stedelijke elite bevoordelen die geproduceerde goederen uit het buitenland hierdoor goedkoop kunnen kopen.
Bovendien wordt het door sommigen beschreven als een vorm van neo-kolonialisme. De CFA-Franc is immers gekoppeld aan de euro, en dit geeft 'Europa' een aanzienlijke economische en politieke invloed op CFA-landen.

</doc>
<doc id="18959" url="https://nl.wikipedia.org/wiki?curid=18959" title="Dynamic Host Configuration Protocol">
Dynamic Host Configuration Protocol

Dynamic Host Configuration Protocol (DHCP) is een computerprotocol dat beschrijft hoe een computer dynamisch zijn netwerkinstelling van een DHCP-server kan verkrijgen. Het DHCP-protocol is gebaseerd op het Internet Protocol IP en werkt met UDP-pakketten.
Introductie.
Bij DHCP is het principe dat toestellen in een IP-netwerk geen vast geconfigureerd IP-adres hebben, maar hun IP-adres dynamisch verkrijgen van een centraal beheerde DHCP-server. De server, die zelf een vast IP-adres heeft, beheert hiertoe een "pool" van beschikbare IP-adressen, veelal in de private address space volgens RFC 1918. Na opstarten van de DHCP-server zijn die adressen vrij en kunnen ze aangevraagd worden door de toestellen op het netwerk. Door de aanvragen worden de IP-adressen toebedeeld, uiteraard in aantal beperkt tot de grootte van de pool.
Toestellen die op het netwerk komen, kunnen via een aanvraagsequentie een IP-adres verkrijgen dat beperkt geldig is, voor de ingestelde geldigheidsduur, de "lease time". Toestellen die het netwerk verlaten, dienen hun adres vrij te geven. Dit gebeurt uiteraard niet in alle gevallen. Het adres komt echter uiteindelijk toch weer vrij door het verlopen van de geldigheidsduur.
DHCP-servers kunnen voor bepaalde toestellen een vast uit te reiken IP-adres geconfigureerd hebben. Zo kan het bv. zijn dat binnen een bedrijf alle netwerkprinters een vast IP-adres krijgen, dit terwijl andere toestellen een willekeurig adres uit de pool toebedeeld krijgen.
Oorsprong en classificatie.
DHCP vindt zijn oorsprong in het BootP-protocol, dat oorspronkelijk ontworpen was om computers hun besturingssysteem vanaf het netwerk te laten laden. Tegenwoordig bevindt BootP zich net als DHCP in de TCP/IP-suite, om precies te zijn in de internet-laag. Men kan deze laag vergelijken met de netwerklaag in het OSI-model, ofwel laag 3.
Voordelen.
Gebruik van DHCP heeft belangrijke voordelen voor het netwerkbeheer:
Protocol.
Een toestel dat een IP-adres wenst te verkrijgen, dient daartoe een sequentie van aanvraag te starten. Bij een correcte configuratie van het netwerk zal ten minste één DHCP-server op de aanvraag moeten reageren. Het aanvragende toestel kan vervolgens de finale aanvraag doen, waarop de aanbiedende server normaal bevestigend zal antwoorden. Vanaf dat moment maakt het aanvragende toestel deel uit van het netwerk ook op de internetlaag en kan het op IP-pakketten gebaseerde communicatie uitvoeren. Het is mogelijk dat er zich meer dan één DHCP-server op het netwerk bevindt, voor verschillende subnetten.
Het volledige proces ter verkrijging van de netwerkinstellingen bestaat uit een sequentie van vier aanvragen en reacties. Dit proces staat bekend onder de afkorting DORA. Discover Offer Request Acknowledge.
Hieronder het verloop van een succesvolle aanvraag, met vermelding van de naam van de boodschap binnen het DHCP-protocol tussen haakjes:
De client gebruikt dus de gegevens van de eerste DHCP-server waarvan hij antwoord krijgt en gebruikt deze gegevens om zijn netwerkverbinding in te stellen. De betreffende computer heeft nu een uniek IP-adres en kan derhalve vervolgens communiceren met andere toestellen.
Uiteraard is het ook mogelijk dat de aanvraag niet slaagt, door een fout of een reeds bestaande allocatie. Hiertoe dienen de volgende DHCP-berichten:
Een clienttoestel kan het in gebruik zijnde IP-adres ook weer vrijgeven:
Gegevens die onder meer (kunnen) worden doorgestuurd zijn:
Handmatig.
Het is niet noodzakelijk om DHCP te gebruiken. Een computer kan ook handmatig van de correcte instellingen worden voorzien. In de praktijk echter vinden veel systeembeheerders DHCP eenvoudiger, omdat zij dan niet zelf alle computers in het netwerk handmatig hoeven te configureren. Ook als er zich wijzigingen in het netwerk voordoen, hoeft alleen de DHCP-server van de nieuwe instellingen te worden voorzien.
In veel grote netwerken wordt juist wél gewerkt met vaste IP-nummers (en dus geen DHCP), om op die wijze voor tienduizenden PC's de instellingen eenmalig handmatig te verrichten. Daarmee kunnen ook eenvoudiger routes van het ene netwerkapparaat (PC) naar het andere (een printer bijvoorbeeld) worden opgegeven, op basis van het IP-adres. Een van de grootste netwerken in Nederland (Defensie MULAN) is op deze wijze ingericht. Bijkomend voordeel op gebied van beveiliging is dat IP-pakketten van onbekende MAC-adressen meteen kunnen worden gedetecteerd.
ISP's.
Internet Service Providers maken ook graag gebruik van DHCP. Zo konden ze het aantal benodigde IP-adressen beperken, omdat niet al hun abonnees tegelijkertijd verbinding maken, en daarnaast de configuratie van de gebruikersapparatuur eenvoudig houden, wat zorgt voor flexibiliteit bij de inrichting van het netwerk. Bij tijdelijke verbindingen zoals inbelverbindingen zijn niet meer IP-adressen nodig dan er modems dat bij de ISP aanwezig zijn. Dit is door de landelijke uitrol van ADSL en kabelinternet achterhaald. Doordat veel computers met ADSL-, glasvezel- of kabelinternet continu op het internet aangesloten zijn (als het modem thuis aan blijft staan), hebben ze in de praktijk vaak lang hetzelfde IP-adres, ook als daar door de ISP geen garanties voor worden gegeven.
Looptijd.
Aan de DHCP-gegevens is een bepaalde "leasetime" of looptijd gekoppeld, variërend van enkele minuten tot enkele weken. In die tijd is het IP-adres voor deze specifieke computer gereserveerd. Voordat de leasetijd verlopen is moet de computer opnieuw een aanvraag indienen, en krijgt dan eventueel een ander IP-adres (maar meestal hetzelfde IP-adres). Als een computer, of netwerkverbinding, herstart tijdens de looptijd van een "lease" voorziet het protocol in een voortzetting van het reeds verkregen IP-nummer zodat de eerste stap (initiële aanvraag) overgeslagen wordt en een verlenging gebruikt wordt. Voor het opnieuw uitgeven van IP-adressen gebruikt de DHCP-server een groep adressen ('pool'). Met de standaardinstellingen van consumentenapparatuur heeft die pool een omvang die varieert van enkele tientallen tot enkele honderden adressen.
Breedband.
In het geval van breedband-internetverbindingen, zoals kabelinternet en ADSL, wordt vaak ook met DHCP gewerkt, hoewel een aantal providers ook vaste adressen uitdeelt. Mensen met een dynamisch IP-adres zullen iets meer moeite moeten doen als zij een server willen draaien. Hoewel hun IP-adres over het algemeen hetzelfde zal blijven (toegewezen op basis van hun MAC-adres), kan het zijn dat het toch verandert. Dit gebeurt bijvoorbeeld als de host langere tijd offline is geweest (en het IP-adres is vrijgegeven of zelfs al toegewezen aan iemand anders), of als er bijvoorbeeld een andere netwerkkaart wordt geplaatst. De ISP herkent dan het MAC-adres van de host niet meer. Eventuele DNS-instellingen moeten dan worden aangepast. Dit kan handmatig of automatisch door middel van een script (zoals DynDNS) gebeuren.
Problemen bij DHCP.
Wanneer de computer niet als zodanig is ingesteld dat deze zelf aan de DHCP-server verlenging van de looptijd vraagt, of er is langere tijd geen DHCP-server beschikbaar, wordt de verbinding met een regelmaat van een half uur tot een dag tijdelijk verbroken. Dit kan bij applicaties als IRC hinderlijk zijn. Ook het onjuist instellen van de DHCP-server en/of de overige netwerkapparatuur kan problemen geven: indien een netwerkgebruiker een IP-adres gebruikt dat binnen de pool van de DHCP-server ligt, dan zijn er op een gegeven moment twee netwerkapparaten met hetzelfde IP-adres. Hierdoor ontstaan op ethernetverbindingen veel collisions en haperende apparatuur. Het reserveren van adresgebieden is van groot belang. Indien de client geen DHCP server kan bereiken (of niet tijdig kan bereiken) gaat de client gebruikmaken van APIPA.
DHCP Authentication.
Om DHCP veiliger te maken werd in juni 2001 authenticatie voor DHCP-berichten bedacht. DHCP Authentication is beschreven in RFC 3118 en is een verbetering in de beveiliging die de normale DHCP-berichten met geverifieerde servers/clients vervangt. Clients en servers controleren de afkomst van de bron met verificatie-informatie en berichten. Indien ongeldig zal de bron geweigerd worden. Een DHCP Authentication-server kan tevens overweg met clients die alleen het standaard DHCP-protocol ondersteunen (backwards compatible).
DHCP Relay Agent.
In grotere, typisch hiërarchisch georganiseerde netwerkomgevingen met vele subnetten en verschillende IP-reeksen is het niet efficiënt om één DHCP-server per LAN/subnet op te zetten en te onderhouden. Voor dergelijke netwerken zal men er daarom de voorkeur aan geven om te werken met een of meer centrale DHCP-servers die IP-adressen kunnen toewijzen voor verschillende LANs/subnetten. Dit betekent echter dat DHCP-verkeer tussen de verschillende LANs en de DHCP-server mogelijk moet zijn, waarbij er toestellen op hogere lagen dan de datalinklaag, zoals routers, moeten worden gepasseerd. Om dit toe te laten kan men werken met "DHCP-relay-agents".
Een DHCP-relay-agent communiceert met een DHCP-server in een ander IP-netwerk (segment) en fungeert als een proxy voor DHCP-broadcastberichten die moeten worden gerouteerd naar dat andere IP-netwerk.
Hierdoor verloopt het DHCP-verkeer, in verschillende netwerken, transparanter.
Om de DHCP-relay-agent goed DHCP-verkeer te laten uitwisselen is het essentieel om zowel een DHCP-server als een DHCP-relay-agent te hebben in de andere IP-netwerken.
De DHCP-relay-agent wordt geïnstalleerd op een geschikt apparaat (router, modem of server) dat het protocol ondersteunt.
Het gebruik van een DHCP-relay-agent compliceert op zich de opzet en is daardoor doorgaans alleen geëigend voor grote, complexe netwerkomgevingen met vele subnetten, waar centralisatie meer voordelen biedt dan het behouden van eenvoud op het niveau van de individuele netwerksegmenten.
DHCP MAC Binding.
DHCP wijst een willekeurig IP-adres toe aan elk apparaat in het netwerk.
Om te voorkomen dat een apparaat steeds een ander IP-adres krijgt bestaat er MAC-binding (Bind IP to MAC).
In feite doet MAC-binding niets anders dan dit: Een MAC-adres met een vast IP-adres reserveren in het netwerk met een leasetime die nooit verloopt.
Het grote voordeel hiervan is dat er een betere controle is op de apparaten binnen een netwerk en het beheer met DHCP doeltreffender is.
MAC-binding kent twee mogelijkheden:
Voorbeeld bij ADSL.
Een mogelijke instelling zoals bij ADSL gebruikt kan worden:
10.0.0.0
10.0.0.1 standaard gateway (ADSL-modem)
10.0.0.150 - 10.0.0.200 pool van uit te geven IP-adressen
10.0.0.255 broadcastadres (bericht aan alle netwerkstations in dit segment)
Apparatuur die via DHCP werkt, krijgt van de DHCP-server op aanvraag een adres uit de adressen-pool. Overige apparatuur op het netwerk dat niet met DHCP werkt (dus handmatig of fabrieksmatig is ingesteld) moeten buiten dit adressen-gebied blijven. Een mogelijke indeling zou kunnen zijn:
10.0.0.10 - 10.0.0.50 netwerkopslagapparatuur (NAS) en netwerkprinters
10.0.0.51 - 10.0.0.100 PC's op vaste adressen

</doc>
<doc id="18962" url="https://nl.wikipedia.org/wiki?curid=18962" title="Lijst van chemische stoffen">
Lijst van chemische stoffen

Dit artikel geeft een lijst van de bekendste en meest gebruikte chemische stoffen.
A.
Acanthiet -
Acetaat -
Aceton -
Acetonitril -
Acetonperoxide -
Acetylcholine -
Acetyleen -
Acridine -
Acryl -
Acrylzuur -
Actieve kool -
Adamantaan -
Adenine -
Adenosinetrifosfaat -
Adipinezuur -
Adrenaline -
Alanine -
Arseen(III)oxide -
Alcohol -
Aldehyde -
Aldosteron -
Alizarine -
Alkaan -
Alkeen -
Alkyn -
Allicine -
Aluin -
Aluminiumchloride -
Aluminiumhydroxide -
Aluminiumoxide -
Amalgaam -
Amarant -
Amfetamine -
Amide -
Amine -
Ammonia -
Ammoniak -
Ammonium -
Ammoniumcarbonaat -
Ammoniumnitraat -
Amosiet -
Amoxicilline -
Amylopectine -
Amylose -
Anandamide -
Anhydride -
Aniline -
Anisol -
Antraceen -
Arabinose -
Arachidonzuur -
Aramide -
Argentiet -
Arginine -
Aristolochiazuur -
Asbest -
Ascorbaat -
Ascorbinezuur -
Asparagine -
Aspartaam -
Aspartaat -
Atropine -
Azijnzuur -
Azijnzuuranhydride -
Azide
B.
Bakeliet -
Barietwater -
Bariumsulfaat -
Barnsteen -
Bauxiet -
Bentoniet -
Benzaldehyde -
Benzeen -
Benzodiazepine -
Biotine -
Blauwzuur -
Bleekloog -
Boornitride -
Boorzuur -
Borax -
Boride -
Boterzuur -
Botuline -
Brofaromine -
Bromiden -
Butaan -
Butadieen
C.
Cadmiumpigment -
Cafeïne -
Calciet -
Calciumcarbide -
Calciumcarbonaat -
Calciumhydroxide -
Calciumnitraat -
Calciumoxide -
Calciumsulfaat -
Caprolactam -
Capsaïcine -
Carbonaat -
Carbonzuur -
Carbonyl -
Carboxymethylcellulose -
Caroteen -
Cathinon -
Carveol -
Cellofaan -
Cellulose -
Chinacridon -
Chitine -
Cfk -
Chloorhexidine -
Chloorpicrine -
Chloraalhydraat -
Chloride -
Chloroform -
Chlorofylline -
Chloropreen -
Cholecalciferol -
Cholesterol -
Chrysotiel -
"cis"-3-hexenol -
Citroenzuur -
Cobalamine -
Cocaïne -
Collins reagens -
Collodium -
Corticosteroïde -
Cortisol -
Coumarine -
Coumarinederivaten -
Covelliet -
Crocidoliet -
Crotonzuur -
CS-gas -
Cumarine -
Curare -
Cyaankali -
Cyanide -
Cyanoacrylaat -
Cyclohexeenoxide -
Cyclotrimethyleentrinitramine -
Cyclopentadieen -
Cyclopropaan -
Cysteïne -
Cytosine -
C-4
D.
DDT -
DEET -
Decaan -
Diamant -
Dichloormethaan -
Dichloorvos -
Di-ethylether -
Di-ethylstilbestrol -
Digoxine -
Dihydropyraan -
Dimethylformamide (DMF) -
Dimethylsulfoxide (DMSO) -
Dimethylzink -
Dinatriuminosinaat -
Dioxine -
Disacharide -
Dizuurchloride -
DNA -
Dopamine -
Dysprosium
E.
EDTA -
Efedrine -
Endorfine -
Endotoxine -
Ergocalciferol -
Ethaan -
Ethanol -
Etheen -
Ethylacetaat -
Etheenglycol -
Etheenoxide -
Ethyn
F.
Fenol -
Fenolftaleïne -
Fentons reagens -
Fenylalanine -
Fenylgroep -
Fluazinam -
Fluoreen -
Fluoride -
Foliumzuur -
Formaldehyde -
Fosfaat -
Fosfine -
Fosforzuur -
Fosgeen -
Ftaalzuur -
Ftalaat -
Fullereen -
Furaan -
Furazabol -
Fytomenadion
G.
Galena -
Galliumnitride -
Gamma-aminoboterzuur -
Gips -
Glare -
Glucose -
Glutamaat -
Glutamine -
glycerine -
Glycine -
Glycyrrizinezuur -
Goudchalcogeniden -
Grafiet -
Greenockiet -
Guanine
H.
Halamid -
Haliet -
Halogeniden -
Heliotropine -
Hemoglobine -
Heptaan -
Heroïne -
Hexaan -
Histidine -
Hydraat -
Hydrazine -
Hydride -
H3
I.
Ibogaïne -
Indigo -
IJsazijn -
IJzer(II)oxide -
Insuline -
Inuline -
Isochinoline -
Isoftaalzuur -
Isoleucine -
Isopreen
J.
Jodide(n)
K.
Kaliloog -
Kaliumchloraat -
Kaliumchloride -
Kaliumdichromaat -
Kaliumnatriumtartraat -
Kaliumnitraat -
Kaliumtitanylfosfaat -
Kalk -
kalkwater -
Keton -
Keukenzout -
Kiezelzuur -
Kinine -
Klockmanniet -
Kobaltblauw -
Koningswater -
Kooldioxide -
Koolmonoxide -
Koolstofdisulfide -
Koolzuur -
Koperaluminiumchloride -
Kopergalliumchloride -
Kopersulfide -
kopersulfaat -
Kroonether -
KTP -
Kwarts -
Kwik
L.
Lachgas -
Lactitol -
Lactose -
Lapis lazuli -
Latex -
Lauriet -
Lawessons reagens -
Leucine -
Lidocaïne -
Lignine -
Lijnzaadolie -
Lindaan -
Linoleenzuur -
Linolzuur -
Loodacetaat -
Loodazide -
Loodnitraat -
Loodwit -
Lauriet -
Lsd -
Lucas-reagens -
Lysine
M.
Magnesiumoxide -
Magnesiumstearaat -
Malachiet -
Malonzuur -
Maltitol -
Mangaan(IV)oxide -
Mannitol -
Melatonine -
Melkzuur -
Mesityleen -
Methaan -
Methadon -
Methanol -
Methionine -
Methylacetaat -
Methylbromide -
Methyl-tert-butylether -
Methyleendifenyldi-isocyanaat -
Methylfenidaat -
Methylisocyanaat -
Mierenzuur -
Moclobemide -
Mononatriumglutamaat -
Morfine -
Mosterdgas -
Muscoviet
N.
Naftaleen -
Nafteenzuur -
Napels geel -
Natriumcarbonaat -
Natriumdodecylsulfaat -
Natriumchloraat -
Natriumchloride -
Natriumerythorbaat -
Natriumfluoride -
Natriumhydroxide -
Natriuminosinaat -
Natriumlaurylethersulfaat -
Natriumnitraat -
Natriumsulfiet -
Natriumsulfaat -
Natriumwaterstofcarbonaat -
Natriumwaterstofsulfaat -
Natronloog -
Neopreen -
Neon -
Nicotine -
Nicotinezuur -
Nitraat -
Nitroglycerine -
Nitromanniet -
Noradrenaline -
Novocaïne -
Nylon
O.
Obsidiaan -
Octaan -
Orthocresol -
Oxaalzuur -
Oxalaat -
Oxide -
Ozon
P.
Pancuroniumbromide -
Pantotheenzuur -
Paracetamol -
Parathion -
Pencycuron -
Penicilline -
Pentaan -
Peroxide -
Picrinezuur -
Piranha-oplossing -
Polychloorbifenyl (PCB) -
Polyvinylchloride (pvc) -
Polyhexamethyleenadipamide (Nylon) -
Polycarbonaat (PC) -
Polyetheen (PE) -
Polyethyleentereftalaat (pet) -
Polyurethaan (PUR) -
Polypropeen (PP) -
Polystyreen (PS) -
Polyoxymethyleen (POM) -
Polymethylmethacrylaat (PMMA) -
Proline -
Propaan -
Propaanzuur -
1-Propanol -
Propeen -
Propeenglycol -
Propeenoxide -
Propionzuur -
Pruisisch blauw -
Psilocybine -
Purine -
Pyraan -
Pyridine -
Pyridoxine -
Pyrimidine -
Pyriet -
Pyrrool
Q.
Quinacridone
R.
Retinol -
Riboflavine -
Ricine -
Rodopsine -
Roest -
Ruthenium(VIII)oxide -
Rutheniumtri(bispyridine)
S.
Sacharine -
Sacharose -
Salmiak -
Salpeter -
Salpeterig zuur -
Salpeterzuur -
Sarin -
Schietkatoen -
Schuimaarde -
Serotonine -
Serine -
Siliciumcarbide -
Siliciumdioxide -
Soda -
Soman -
Sorbitol -
Stearinezuur -
Stikstofdioxide -
Stikstofmonoxide -
Stilbeen -
Streptomycine -
Strychnine -
Styreen -
Sulfide -
Sulfiet -
Sulfaat -
Sulfurylfluoride -
Superoxide -
Sylviet
T.
Tabun -
TDI -
Teflon -
Tereftaalzuur -
Testosteron -
Tetrachloormethaan -
Tetrahydrocannabinol -
Tetrahydrofuraan -
Tetrahydropyraan -
Tetrodotoxine -
Thalidomide -
Thaumatine -
Theobromine -
Thiamine -
Thiazool -
Thionylchloride -
Thio-ureum -
Threonine -
Thymine -
Thyroxine -
Titaanwit -
Trinitrotolueen -
Tocoferol -
Tolueen -
Tributyltinhydride -
Tri-joodthyronine -
Trinitrotolueen -
Tryptofaan -
Tyrosine
U.
Umangiet -
Uracil -
Uraniumhexafluoride -
Ureum
V.
VX -
Valine -
Vancomycine -
Veldspaat -
Vetzuur -
Vinylacetaat -
Vinylbromide -
Vinylchloride -
Vitamine A -
Vitamine B -
B1 -
B2 -
B3 -
B5 -
B6 -
B8 -
B11 -
B12 -
Vitamine C -
Vitamine D -
D2 -
D3 -
Vitamine E -
Vitamine K1 -
Vloeispaat
W.
Water -
Waterglas -
Waterstofazide -
Waterstofbromide -
Waterstoffluoride -
Waterstofjodide -
Waterstofnitriet -
Waterstofperoxide -
Waterstofsulfide -
Wijnsteenzuur -
Wolfraam -
X.
Xanthine -
XTC -
Xyleen -
Xylitol
Y.
Yttrium(III)antimonide -
Yttrium-barium-koperoxide
Z.
Zilver -
Zilver(I)bromide -
Zilver(I)chloride -
Zilver(I)fluoride -
Zilver(II)fluoride -
Zilverhalogeniden -
Zilver(I)jodide -
Zilver(I)nitraat - 
Zink
Zinkblende -
Zinkchloride -
Zinkfosfaat -
Zinkjodide -
Zinknitraat -
Zinknitriet -
Zinkoxide -
Zinkselenide -
Zinkstearaat -
Zinksulfaat -
Zinksulfide -
Zinksulfiet -
Zirkoon -
Zouten -
Zouthydraat -
Zoutzuur -
Zwaveldioxide -
Zwavelhexafluoride -
Zwaveligzuur -
Zwaveltrioxide -
Zwavelzuur

</doc>
<doc id="18963" url="https://nl.wikipedia.org/wiki?curid=18963" title="Franse gemeenschap">
Franse gemeenschap



</doc>
<doc id="18964" url="https://nl.wikipedia.org/wiki?curid=18964" title="Vlaamse gemeenschap">
Vlaamse gemeenschap



</doc>
<doc id="18965" url="https://nl.wikipedia.org/wiki?curid=18965" title="Duitstalige gemeenschap">
Duitstalige gemeenschap



</doc>
<doc id="18966" url="https://nl.wikipedia.org/wiki?curid=18966" title="Object-georiënteerd programmeren">
Object-georiënteerd programmeren



</doc>
<doc id="18967" url="https://nl.wikipedia.org/wiki?curid=18967" title="Object orientatie">
Object orientatie



</doc>
<doc id="18969" url="https://nl.wikipedia.org/wiki?curid=18969" title="Salpeterzuur">
Salpeterzuur

Salpeterzuur of waterstofnitraat is een anorganische verbinding met als brutoformule HNO3. Het is een sterk anorganisch zuur dat veel technische toepassingen kent. Salpeterzuur is het meest stabiele zuurstofzuur van stikstof. In zuivere toestand is het een kleurloze vloeistof met een intens prikkelende geur, die zeer goed oplosbaar is in water. Verontreinigingen (doorgaans stikstofoxiden) kunnen de vloeistof een licht- tot okergele kleur geven. De belangrijkste toepassingen liggen in de kunstmest- en explosievenindustrie. Tevens wordt het in het laboratorium aangewend voor diverse doeleinden.
Etymologie.
Het begrip "salpeter" komt van het Latijnse "sal petrae" (zout van de rots). Oorspronkelijk werden de zouten van salpeterzuur (voornamelijk natrium- en calciumnitraat) namelijk van de stenen rondom mestvaalten en van latrines geschraapt.
Geschiedenis.
Salpeterzuur wordt voor het eerst vermeld in het manuscript "De Inventione Veritatis" van de anonieme alchemist Pseudo-Geber, die daarin verwees naar de methode die in de 9e eeuw door de Arabische alchemist Jabir ibn Hayyan werd toegepast. Het werd gevormd door het samen verhitten van salpeter (kaliumnitraat), blauwe vitriool (koper(II)sulfaat) en aluin (kaliumaluminiumsulfaat). In de 13e eeuw zou Albertus Magnus het zuur aangewend hebben om goud en zilver van elkaar te scheiden: het zilver werd namelijk opgelost, terwijl het goud onveranderd achterbleef.
In het midden van de 17e eeuw werd de synthese van salpeterzuur door Johann Rudolph Glauber verbeterd: hij slaagde erin het geconcentreerde zuur te bereiden door de reactie van zwavelzuur en kaliumnitraat, gevolgd door destillatie:
Dit is tot op heden een in het laboratorium nog steeds toegepaste synthesemethode. De verkregen vloeistof werd toen aangeduid als "aqua fortis" of "aqua valens", hetgeen zoveel betekent als "krachtig water". Antoine Lavoisier probeerde in de 18e eeuw de atomaire samenstelling van salpeterzuur te bepalen en kwam tot de conclusie dat er zuurstof aanwezig was in de moleculen. De werkelijke samenstelling (namelijk stikstof, zuurstof en waterstof) werd later bepaald door Henry Cavendish; hij toonde aan dat hij het kon aanmaken door elektrische vonken door lucht te sturen en die lucht dan door water te leiden. Dit vormde in 1903 de basis voor het Birkeland-Eydeproces.
De massaproductie van salpeterzuur startte in de 19e eeuw. Aanvankelijk werd de reactie van zwavelzuur en natrium- of kaliumnitraat gebruikt, maar in 1838 ontdekte Charles Frédéric Kuhlmann de katalytische oxidatie van ammoniak over een platinakatalysator. Omdat er nog geen goede synthesemethode voor ammoniak was gevonden (het Haber-Boschproces werd pas in 1909 ontwikkeld), bleef een verdere ontwikkeling van dit proces uit. Pas in 1906 werd het Ostwaldproces ontwikkeld, dat nog steeds gebruikt wordt voor synthese van salpeterzuur.
Natuurlijk voorkomen.
In vrije toestand wordt salpeterzuur in zeer kleine hoeveelheden in de atmosfeer aangetroffen als product van de tijdens onweer optredende elektrische ontladingen (bliksem). Parelmoerwolken zijn wolken die op zeer grote hoogte, in de stratosfeer (15 tot 25 kilometer hoog), voorkomen en voor een klein gedeelte bestaan uit gekristalliseerd salpeterzuur (de temperatuur waarbij de wolken gevormd worden bedraagt −78 °C of minder).
Salpeterzuur is een component in zure regen, het wordt gevormd door oxidatie van ammoniak, gevolgd door hydrolyse.
Synthese.
Laboratoriumsynthese.
Op laboratoriumschaal kan salpeterzuur "in situ" worden bereid door de reactie van zwavelzuur met koper(II)nitraat:
Vervolgens wordt het reactiemengsel gedestilleerd: de fractie rond 83 °C is salpeterzuur en wordt opgevangen onder verminderde druk. Deze verminderde druk (27 kPa) dient om de opgeloste stikstofoxiden te verwijderen uit het salpeterzuur.
Industriële synthese.
De industriële productie van salpeterzuur loopt tegenwoordig hoofdzakelijk volgens het Ostwaldproces. Eigenlijk was het Charles Frédéric Kuhlmann die in 1838 ontdekte dat wanneer ammoniak en luchtzuurstof in aanwezigheid van een platinakatalysator met elkaar reageerden, er stikstofmonoxide werd gevormd, hetgeen de basis vormt voor de bereiding van salpeterzuur. Het was pas in 1906 dat Wilhelm Ostwald het proces op industriële schaal toepaste en de gevormde NO-gassen absorbeerde in water ter vorming van salpeterzuur. Voor zijn ontwikkelingen met betrekking tot katalyse kreeg Ostwald in 1909 de Nobelprijs voor de Scheikunde.
Het Ostwaldproces verloopt in drie stappen. De eerste stap betreft de oxidatie van ammoniak met behulp van een katalysator, bij een temperatuur van 900 °C. De reactie is exotherm (ΔH = −905 kJ/mol).
De katalysator is een legering van 90% platina en 10% rodium. Soms wordt ook een kleine hoeveelheid palladium toegevoegd. Onzuiverheden aanwezig in het ammoniak en contact met de lucht kunnen leiden tot katalysatorvergiftiging. Zonder katalysator treedt tussen ammoniak en stikstofmonoxide een belangrijke nevenreactie op, waardoor het uiterst stabiele stikstofgas gevormd wordt:
Stikstofmonoxide wordt in de tweede stap afgekoeld tot ongeveer 25 °C en verder geoxideerd tot stikstofdioxide:
Het ontstane stikstofdioxide wordt uiteindelijk gehydrolyseerd:
Het stikstofmonoxide dat in de laatste stap vrijkomt wordt weer in de tweede stap ingebracht. De uiteindelijke concentratie van het salpeterzuur bedraagt ongeveer 50% in water. Dit kan verhoogd worden tot 68% door destillatie.
De jaarlijkse productie van salpeterzuur bedraagt wereldwijd ongeveer 8 miljoen ton.
Eigenschappen en reacties.
Fysische eigenschappen.
Zuiver en watervrij salpeterzuur is een kleurloze vloeistof met een dichtheid van ongeveer 1,5 g/mL. Rond 25 °C bedraagt de viscositeit 0,746 mPa·s. Bij een temperatuur van −42 °C kristalliseert het tot witte kristallen. Van salpeterzuur zijn twee hydraten gekend (in vaste toestand): het mono- en trihydraat. De ideale opslagtemperatuur voor salpeterzuur ligt beneden 0°C, omdat hogere temperaturen aanleiding kunnen geven tot ontledingsreacties. Daarbij ontstaan stikstofoxiden, die de vloeistof een karakteristieke gele of zelfs bruine kleur bezorgen.
Wanneer de zuivere vloeistof aan de lucht wordt blootgesteld, ontstaan witte dampen (men spreekt in deze context over een "rokende vloeistof"). Indien de vloeistof reeds opgelost stikstofdioxide bevat, ontstaan hierbij roodbruine nitreuze dampen. Rokend salpeterzuur bezit een molaire concentratie van 16 mol/L; dit is de meest geconcentreerde vorm van salpeterzuur bij standaardomstandigheden. Salpeterzuur vormt met water een azeotroop mengsel met een concentratie van 68%. Dit mengsel kookt bij 120,5 °C (onder atmosferische druk).
Salpeterzuur ontleedt onder invloed van temperatuur en licht tot onder andere stikstofdioxide:
Deze ontleding kan variaties in de dampdruk boven de vloeistof opleveren, omdat het ontstane stikstofdioxide gedeeltelijk of volledig oplost in het zuur. Om de ontleding te beperken wordt salpeterzuur best bewaard in een bruine fles en onder koele omstandigheden.
Onderstaande tabel geeft een overzicht van enkele relevante fysische parameters van verschillende waterige oplossingen van salpeterzuur (bij 20 °C en 1 bar):
Chemische eigenschappen.
Zuur-base-eigenschappen.
Net zoals andere sterke zuren (zwavelzuur en waterstofchloride) lost ook salpeterzuur zeer goed op in water, omdat het quasivolledig dissocieert:
De zuurconstante (p"K"a) van salpeterzuur bedraagt ongeveer −1,4. Aangezien de zuurconstante van het hydroxoniumion −1,7 bedraagt (en dus formeel een iets sterker zuur is dan salpeterzuur), is de reactie geen volledig aflopende reactie.
Net als water ondergaat ook salpeterzuur in zuivere toestand een autoprotolyse:
Salpeterzuur reageert met basen, tot vorming van (oplossingen van) nitraatzouten. Zo wordt bij de reactie met kaliumcarbonaat een oplossing van kaliumnitraat gevormd:
Resonantie.
In salpeterzuur bezitten zowel het stikstof- als het zuurstofatoom formele ladingen. Daardoor zijn twee resonantiestructuren mogelijk:
Oxiderend vermogen.
Het zuur kan opgevat worden als de gehydrateerde vorm van distikstofpentaoxide (N2O5). Het stikstofatoom bevindt zich in zijn hoogste oxidatietoestand (+V) en de verbinding is naast een sterk zuur dus ook een sterke oxidator.
Zouten van salpeterzuur worden nitraten genoemd. Zij zijn in het algemeen goed tot uitstekend in water oplosbaar. Dit maakt salpeterzuur een goed middel om metalen in oplossing te doen gaan (hetgeen voornamelijk toepassing vindt in de analytische scheikunde). Bij de onedele metalen magnesium, mangaan en zink is het zure proton verantwoordelijk voor dit oplosproces. Bij de reactie wordt waterstofgas gevormd:
Bij de andere metalen, zoals koper of zilver, treedt het nitraation op als oxidator en ontstaat er stikstofmonoxide:
Het stikstofmonoxide reageert vervolgens weer met dizuurstof uit de lucht tot stikstofdioxide (NO2). Dit is zichtbaar als bruinrode nitreuze dampen.
Wanneer de reactie in geconcentreerder salpeterzuur wordt uitgevoerd, ontstaat onmiddellijk stikstofdioxide:
Het oxiderend vermogen van salpeterzuur wordt ook bepaald door zijn concentratie. Wanneer kwik in reactie wordt gebracht met een verdunde oplossing, ontstaat kwik(I)nitraat, terwijl de reactie met het geconcentreerde zuur kwik(II)nitraat oplevert.
Hoewel de meeste metalen door reactie met het zuur de overeenkomstige nitraten opleveren, worden een aantal metalloïden en metalen geoxideerd tot hun oxiden. Dit is het geval bij tin, arseen, antimoon en titanium: zij worden geoxideerd tot respectievelijk tin(IV)oxide, arseen(V)oxide, antimoon(V)oxide en titanium(IV)oxide.
Reacties met niet-metalen.
Aangezien salpeterzuur een sterk oxiderend reagens is, reageert het zeer hevig en exotherm met allerhande organische verbindingen. Salpeterzuur reduceert de niet-metalen (met uitzondering van stikstof, zuurstof, silicium, fluor, chloor, broom en de edelgassen) tot hun hoogste oxidatietoestand. De reactie met koolstof levert koolstofdioxide:
Di-jood wordt geoxideerd tot waterstofjodaat:
Fosfor wordt geoxideerd tot fosforzuur:
Zwavel wordt geoxideerd tot zwavelzuur:
Passivering.
Hoewel chroom, ijzer, kobalt, nikkel en aluminium goed oplossen in verdund salpeterzuur, lossen deze metalen niet op in het geconcentreerde zuur. De reden hiervoor is dat de metalen hun oppervlak beschermen door een passiverende laag van de overeenkomstige nitraten te vormen. Hierdoor wordt verdere oxidatie van het onderliggende materiaal verhinderd. Ook bij koper wordt dit fenomeen waargenomen. Wanneer water wordt toegevoegd om het mengsel te verdunnen verloopt de reactie plots zeer snel en ontstaan de bekende bruine nitreuze dampen.
Toepassingen.
Salpeterzuur is behalve een sterk zuur ook nog een sterke oxidator en is in staat om ook de edelere metalen als zilver en koper op te lossen. Bij toevoeging aan geconcentreerd waterstofchloride wordt de gevormde oplossing koningswater ("aqua regia") genoemd. Dit mengsel kan goud oplossen en wordt in het laboratorium ook ingezet om organische resten uit laboratoriumglaswerk te verwijderen.
In bepaalde typen raketten wordt het als oxidator aangewend. Salpeterzuur wordt ingezet bij de bereiding van verfstoffen en desinfecterende stoffen. Verder dient het als oxidatiemiddel van cyclohexeen bij de productie van nylon.
Basische zouten (zoals hydroxiden en carbonaten) leveren in combinatie met salperzuur de overeenkomstige nitraten. Een voorbeeld is de reactie tussen zinkhydroxide en salpeterzuur, waarbij zinknitraat wordt gevormd:
Van commercieel belang is de synthese van ammoniumnitraat, dat gebruikt wordt als kunstmest en als explosief. Dit zout wordt gevormd door de zuur-basereactie tussen ammoniak en salpeterzuur:
Verder worden nog verscheidene andere verbindingen gesynthetiseerd uit salpeterzuur. Een voorbeeld is waterstofazide (HN3), dat wordt bereid door de voorzichtige oxidatie van hydrazine met een waterige oplossing van salpeterzuur (bij 40 °C):
In het verouderde lodenkamerproces werd salpeterzuur bij hoge temperatuur ontleed tot stikstofdioxide, dat in staat was om zwaveligzuur te oxideren tot zwavelzuur:
Bij gevorderde analytische technieken als ICP-MS en ICP-AES wordt verdund salpeterzuur (0,5 tot 5,0%) gebruikt als matrixelement voor de bepaling van metaalsporen in oplossingen. Hiervoor is zeer zuiver salpeterzuur nodig, omdat de kleinste verontreinigingen (afkomstig van bijvoorbeeld het productieproces) de meetresultaten kunnen beïnvloeden. Verder wordt het zuur ook gebruikt om standaardoplossingen te maken of om moeilijk oplosbare verbindingen in oplossing te krijgen (hiertoe wordt sterk geconcentreerd salpeterzuur aangewend). 
In de elektrochemie wordt salpeterzuur gebruikt bij het zuiveren van koolstofnanobuizen.
In lage concentraties (typisch &lt; 10%) wordt het gebruikt om esdoorn- en dennenhout kunstmatig te verouderen.
Aromatische nitrering.
In combinatie met zwavelzuur wordt nitreerzuur gevormd, dat het reactieve nitroniumion (NO2+) bevat:
Dit reagens wordt gebruikt om aromatische verbindingen te nitreren in het proces dat bekendstaat als de elektrofiele aromatische substitutie. Een voorbeeld is de nitrering van 2,6-dibroomfenol:
Zo kunnen TNT en picrinezuur worden bereid door de nitrering van respectievelijk tolueen en fenol.
Verestering met salpeterzuur is een andere chemische reactie die vaak wordt toegepast. Op die manier ontstaan organische nitraten. Dit proces is van groot industrieel belang: samen met zwavelzuur worden op deze manier bijvoorbeeld nitrocellulose en nitroglycerine bereid.
Toxicologie en veiligheid.
Salpeterzuur is zowel een sterk zuur als een krachtige oxidator; het is zowel irriterend als sterk corrosief. De belangrijkste gevaren zijn brandwonden bij contact met de huid of de ogen. Salpeterzuur hydrolyseert namelijk de proteïnen en vetten (formeel amiden en esters), waardoor ernstige weefselbeschadiging kan optreden. Door interactie met het keratine wordt de huid geel van kleur. De optredende reactie wordt xantho-proteïnereactie genoemd. Bij inslikken of inhalatie van de dampen (afkomstig van bijvoorbeeld rokend salpeterzuur) kan ernstig interne beschadiging optreden (onder andere aan de slokdarm, de luchtwegen en de maag). Intense of langdurige blootstelling kan leiden tot blindheid, hoesten, ademhalingsproblemen en zelfs de dood. Salpeterzuur is niet carcinogeen of mutageen. De LD50-waarde voor mensen bedraagt 430 mg/kg.
Door de sterk oxiderende eigenschappen reageert salpeterzuur heftig met cyaniden, carbiden, nitriden, fosfiden, waterstofperoxide, waterstofsulfide, hydrazine, ammoniak, organische verbindingen (aceton, azijnzuur, ethanol), metalen in poedervorm, metaaloxiden en legeringen. Wanneer het in contact komt met terpentijn, steenkool, carbiden, cyaniden, sulfiden of alkalimetalen kan een explosie optreden.

</doc>
<doc id="18972" url="https://nl.wikipedia.org/wiki?curid=18972" title="Edward Osborne Wilson">
Edward Osborne Wilson

Edward Osborne Wilson (Birmingham (Alabama), 10 juni 1929 – Burlington (Massachusetts), 26 december 2021) was een Amerikaans bioloog.
Wilson stond onder meer bekend om zijn wetenschappelijk werk op het gebied van biodiversiteit en biogeografie, en van de studie van insecten (entomologie), in het bijzonder van de mieren (myrmecologie). Hij beschreef meer dan 400 nieuwe mierensoorten. Hij was tevens een van de grondleggers van de sociobiologie en een prominent pleitbezorger van natuurbescherming.
Zijn werk werd bekroond met tal van onderscheidingen, waaronder twee Pulitzerprijzen, de National Medal of Science en een met Paul R. Ehrlich gedeelde Crafoordprijs in de levenswetenschappen. Hij was lid van het American Institute of Biological Sciences, dat hem in 1976 de AIBS Distinguished Scientist Award toekende.
Biografie.
Edward Osborne Wilson werd geboren in Birmingham (Alabama). Volgens zijn autobiografie, "Naturalist", groeide hij hoofdzakelijk op in de buurt van Washington D.C. en de landelijke omgeving van de stad Mobile (Alabama). Op jonge leeftijd toonde hij reeds interesse voor de natuur. Zijn ouders, Edward en Inez Wilson, scheidden toen hij zeven was. In datzelfde jaar raakte hij blind aan één oog als gevolg van een ongeval bij het vissen.
Wilson groeide op in verschillende steden en dorpen, rondtrekkend met zijn vader en zijn stiefmoeder. Zijn verminderd vermogen om zoogdieren en vogels te observeren deed hem zijn aandacht verleggen naar insecten. Op negenjarige leeftijd ondernam Wilson zijn eerste expeditie, in het Rock Creek Park in Washington D.C. Met het voornemen entomoloog te worden begon hij op 18-jarige leeftijd vliegen te verzamelen, maar het tekort aan insecten-pinnen, veroorzaakt door de Tweede Wereldoorlog, deed hem overschakelen naar mieren, die in flacons opgeslagen kunnen worden. Aangemoedigd door Marion R. Smith, een myrmecoloog van het National Museum of Natural History te Washington begon Wilson een overzicht van alle mieren van Alabama te maken. Deze studie leidde tot de eerste ontdekking van een kolonie van vuurmieren in de VS, in de buurt van de haven van Mobile.
Uit vrees dat hij het zich niet zou kunnen veroorloven om naar een universiteit te gaan, probeerde Wilson bij het Amerikaanse leger te gaan, met als doel financiële steun te verkrijgen bij de Amerikaanse overheid voor zijn onderwijs, maar hij slaagde niet voor het medisch onderzoek van het leger vanwege zijn verminderde gezichtsvermogen. Uiteindelijk kon Wilson zich toch veroorloven om naar de Universiteit van Alabama te gaan. Daar behaalde hij in 1949 zijn bachelorgraad en in 1950 zijn mastergraad. In 1955 behaalde hij zijn doctoraat aan de Harvard-universiteit. Nadien bleef hij bij Harvard werken, waar hij in 1964 hoogleraar in de dierkunde werd. De rest van zijn carrière bleef hij aan Harvard verbonden.
In 1955 was Wilson gehuwd met Irene Kelley. Samen hadden ze één dochter, Catherine, geboren in 1963. Wilson woonde samen met zijn vrouw in Lexington (Massachusetts).
Hij overleed op 26 december 2021 in Burlington, Massachusetts.
Werk.
Samen met Robert H. MacArthur publiceerde hij in 1967 "The Theory of Island Biogeography". In dit boek wordt beschreven hoe de biodiversiteit van een eiland afhankelijk is van de oppervlakte van het eiland en de afstand tot het vasteland, en dit als gevolg van wetmatigheden van kolonisatie, soortvorming en lokaal uitsterven. Dit werk had een grote invloed op de moderne ecologie.
Op grond van gedetailleerde analyses van mieren legde hij met zijn werk "Sociobiology: The New Synthesis" (1975) de basis voor deze tak van de wetenschap. In zijn theorieën over menselijk gedrag ("On Human Nature", 1979) stelt Wilson dat naast opvoeding ook erfelijkheid een belangrijke rol speelt. Hij is hiermee een van de grondleggers van de evolutionaire psychologie.
Wilsons onderzoek naar systematiek, ecologie en gedrag van mieren leidde in 1990 tot het encyclopedische werk "The Ants", dat hij publiceerde samen met Bert Hölldobler.
In 2007 was Wilson een van de winnaars van de TED-prijs. In de voordracht die hij gaf bij het accepteren van deze prijs, brak hij een lans voor het ontwikkelen van een website die informatie over alle soorten ter wereld publiek toegankelijk zou maken. Dit idee zou later vorm krijgen met de Encyclopedia of Life.
In 2010 publiceerde Wilson voor het eerst een roman, getiteld "Anthill", met autobiografische elementen.

</doc>
<doc id="18973" url="https://nl.wikipedia.org/wiki?curid=18973" title="Ammonia">
Ammonia

Ammonia (ook wel: "ammoniumhydroxide" of "salmiakgeest" genaamd) is een oplossing van het gas ammoniak in water. In symbolen: NH3 (aq).
De oplossing is een matig sterke base, die in het huishouden als schoonmaakmiddel gebruikt wordt, bijvoorbeeld om oude verf voor te behandelen zodat eroverheen kan worden geschilderd. De schoonmakende werking komt tot stand doordat oude verflagen vaak bedekt zijn met een laagje vettige aanslag dat voor een groot deel uit vetzuren bestaat. De vetzuren lossen op in de basische oplossing. Vettige stoffen die geen vetzuur zijn, lossen vervolgens in de ontstane zeep op.
Tijdens het oplossen van ammoniak in water treedt de volgende reactie op:
Deze reactie is geen aflopende reactie; er stelt zich een evenwicht in. In een 1 molair (1 M) oplossing heeft slechts 0,42% van de ammoniakmoleculen een proton (H+) opgenomen.
De naam ammoniumhydroxide of de formule NH4OH voor ammonia is in feite een restant van de Arrhenius-theorie aangaande zuren en basen, waarin een base gedefinieerd werd als een donor van OH−-ionen. Ammoniak is geen Arrhenius-base, maar een Brønsted-Lowry-base. Ammoniumhydroxide op zich is onbestaanbaar en werd als zout nog nooit waargenomen.
Ammoniak is echter wel een Lewis-base, waardoor het kan deelnemen aan nucleofiele substitutiereacties (analoog aan amines). Als Lewis-base kan het molecuul als ligand optreden in complexen met overgangsmetaalionen. Een voorbeeld hiervan is het diepblauw gekleurde metaalcomplex Cu(NH3)42+.

</doc>
<doc id="18974" url="https://nl.wikipedia.org/wiki?curid=18974" title="Deuterostomata">
Deuterostomata



</doc>
<doc id="18976" url="https://nl.wikipedia.org/wiki?curid=18976" title="Vlaams">
Vlaams

Het Vlaams is een Nederfrankische taalvariëteit. De term wordt op ten minste vijf manieren gebruikt. Dat zijn, in volgorde van toenemende dialect-afstand:
Vlaams als Zuid-Nederlandse taalvariant.
In Brussel (oranje) zijn zowel het Frans als het Nederlands officiële talen. Ook worden er veel niet-officiële talen gesproken zoals Engels of Arabisch, voornamelijk door mensen met een migratieachtergrond. 
"Het Vlaams" wordt niet als officiële taalbenaming erkend, hoewel die benaming officieus wijdverspreid is en vroeger als officieel gold in de plaats van Nederlands. Toen werd daarmee een afwijzing aangegeven van het Nederlands als taal van een 'vreemde' natie. Het is opvallend dat zo'n onderscheid niet gold voor het Frans; in de combinatie "Vlaams en Frans" als talen van België kwam dat tot uitdrukking. Het Vlaamse Nederlands verschilt van de in Nederland gesproken vormen van het Nederlands, maar die in België gesproken Westvlaamse, Brabantse en Limburgse varianten hangen taalhistorisch nauw samen met het Zeeuws, Noordbrabants en de Limburgse varianten in Nederland. De verschillen zijn in de voorbije eeuw groter geworden. Afwijkingen in België van het Standaard Nederlands, zoals gesproken in Nederland, vindt men in enkele, voornamelijk lexicale, vormen van het Standaardnederlands zoals officieel vastgesteld door de Nederlandse Taalunie. Het "Vlaams" (of "Zuid-Nederlands") verschilt van het "Noord-Nederlands" op het gebied van uitspraak, woordenschat en zinnen.
Door vervaging van de grens tussen standaardtaal en dialect in het informeel gesproken taalgebruik, is er tevens een tussentaal ontstaan, die ook wel 'Verkavelingsvlaams' wordt genoemd. De oorspronkelijke regionale en lokale dialecten zijn in die tussentaal naar elkaar en naar het Standaard-Nederlands toegegroeid.
"Vlaams" als verzameling dialecten.
Traditioneel wordt het Vlaams (in deze betekenis) als een verzameling dialecten of regiolecten van zeer uiteenlopend karakter gezien, niet als een aparte taal. Vlaams is hier dan geen primair taalkundige maar een bestuurlijk-geografische term die de talen in de Vlaamse provincies van België betreft.
Taalgeschiedenis.
De dialecten, die in de Vlaamse provincies worden gesproken, zijn net als de Nederlandse standaardtaal en de dialecten van Limburg, Brabant en Holland, van Germaanse stam. Zij vallen uiteen in verschillende groepen. Het Limburgs, het Brabants waaronder het Antwerps, het Oost-Vlaams (waaronder de Dialecten in de Denderstreek) en het West-Vlaams. Het Limburgs in België komt grotendeels overeen met de verschillende Limburgse varianten die in Nederland worden gesproken.
Het woord "Vlaams" zélf is afgeleid van "flâm", een Ingveoonse vorm van het Germaanse "flauma" (verwant aan het Engelse 'flow' en het Oudduitse woord 'flaum'), wat betekent 'vloed, stroom en stroming'.
Literatuur.
Johan De Caluwe, Veronique De Tier, Anne-Sophie Ghyselen, Roxane Vandenberghe: Atlas van het dialect in Vlaanderen. Uitgeverij Lannoo, 2021. ISBN 9789401468404

</doc>
<doc id="18978" url="https://nl.wikipedia.org/wiki?curid=18978" title="Corydalidae">
Corydalidae

Corydalidae vormen een familie van vliegende insecten uit de orde Megaloptera, de grootvleugeligen of slijkvliegen. De familie heeft geen Nederlandse naam, in het Engels worden ze "dobsonflies" genoemd. 
Kenmerken.
De verschillende soorten lijken door de grote, op de rug gevouwen vleugels enigszins op een vlieg, maar de 'echte' vliegen behoren tot een andere orde (Diptera). Bovendien hebben vliegen slechts twee vleugels, de Corydalidae hebben er vier.
Enkele soorten kunnen behoorlijk groot worden en mannetjes dragen vaak grote, 'slagtand'-achtige monddelen die echter zacht en niet scherp zijn. Ze hebben een zacht, grijs tot bruin lichaam en 3 ocelli op de kop. De larven zijn vaak roofzuchtige dieren die wel kunnen bijten. De lichaamslengte varieert van 2,5 tot 7,5 cm. De vleugels hebben een spanwijdte tot 21 cm.
Voortplanting.
De eieren worden in klompen in de nabijheid van water afgezet.
Verspreiding en leefgebied.
De leden van deze familie leven in Afrika en Zuid-Amerika in gematigde streken in stromend water. 

</doc>
<doc id="18980" url="https://nl.wikipedia.org/wiki?curid=18980" title="Elektronische component">
Elektronische component

Elektronische componenten zijn onderdelen die in elektronische apparatuur worden gebruikt. We kunnen een hoofdonderscheid maken tussen actieve en passieve componenten. De actieve componenten zijn componenten met versterking, terwijl de andere componenten passieve componenten of elektrische componenten worden genoemd.
Hoewel de diode strikt genomen een passieve component met een niet-lineaire karakteristiek is, wordt deze over het algemeen tot de actieve componenten gerekend.
Er wordt in de elektronica een grote verscheidenheid aan componenten gebruikt.

</doc>
<doc id="18985" url="https://nl.wikipedia.org/wiki?curid=18985" title="Hypertext Transfer Protocol Secure">
Hypertext Transfer Protocol Secure

Hypertext Transfer Protocol Secure, afgekort HTTPS, is een uitbreiding op het HTTP-protocol met als doel een veilige uitwisseling van gegevens. Bij gebruik van HTTPS worden de gegevens versleuteld, waardoor het voor een buitenstaander, bijvoorbeeld iemand die afluistert, onmogelijk zou moeten zijn om te weten welke gegevens verstuurd worden.
HTTPS wordt veelal gebruikt bij betalingstransacties per creditcard of bij internetbankieren en bij uitwisseling of verzending en opslag van privacy-gevoelige informatie zoals naam, adres, geboortedatum en andere persoonsgegevens.
Techniek.
Een HTTPS-verbinding is een TLS-verbinding met daarin een normale HTTP-verbinding. De TLS-verbinding versleutelt hierbij het HTTP-verkeer, waardoor het verkeer, als het onderschept wordt, niet uit te lezen valt zonder het encryptie-algoritme te kraken. Dit in tegenstelling tot normaal HTTP-verkeer. Dit wordt namelijk als onversleutelde tekst over de verbinding verstuurd, waardoor het zonder iets te kraken uit te lezen valt als het onderschept wordt.
Bij afspraak geschiedt HTTPS-verkeer standaard op poort 443, toegekend door IANA.
Omdat de gegevens aan beide kanten door een beveiligde verbinding heen gaan, moeten zowel de server als de client hun data versleutelen en ontcijferen. Dit kost extra rekentijd, en dat is ook de reden waarom deze versleuteling niet standaard wordt toegepast. Met moderne computers is dat argument echter vooral een theoretische aangelegenheid, een voor mensen onmerkbaar verschil.
De versleuteling wordt toegepast op basis van TLS. Vlak voor en na de versleuteling is de gegevensoverdracht identiek aan het HTTP-protocol.

</doc>
<doc id="18986" url="https://nl.wikipedia.org/wiki?curid=18986" title="Animalia">
Animalia



</doc>
<doc id="18987" url="https://nl.wikipedia.org/wiki?curid=18987" title="HTTP-server">
HTTP-server



</doc>
<doc id="18989" url="https://nl.wikipedia.org/wiki?curid=18989" title="Jacques Deray">
Jacques Deray

Jacques Deray (Lyon, 19 februari 1929 – Boulogne-Billancourt, 10 augustus 2003) was een Frans filmregisseur.
Hij regisseerde een twintigtal politie- en actiefilms en was een vernieuwer van de politiefilm. Typerend was zijn sombere en troebele sfeer. Hij werd dan ook de Franse Hitchcock genoemd. 
Leven en werk.
Hij werd geboren in Lyon als Jacques Desrayaud. Hij deed filmervaring op als regie-assistent van voornamelijk Gilles Grangier.
Hij debuteerde in 1960 als regisseur met het drama "Gigolo". Hij leverde in de jaren zestig vervolgens enkele misdaadfilms, een spionagefilm en een avonturenfilm af.
Zijn doorbraak had hij te danken aan het broeierige misdaaddrama "La Piscine" (1969) met het toenmalige koppel Romy Schneider en Alain Delon in de hoofdrollen. Delon groeide uit tot Deray's favoriete acteur en draaide negen films met hem. Ook met Jean-Paul Belmondo werkte Deray meermaals samen, onder meer in zijn twee belangrijkste successen, de politiefilms "Borsalino" (1970) en "Le Marginal" (1983).
Deray overleed in 2003 op 74-jarige leeftijd na een lang ziekbed.

</doc>
<doc id="18990" url="https://nl.wikipedia.org/wiki?curid=18990" title="Belgische gemeentes">
Belgische gemeentes



</doc>
<doc id="18991" url="https://nl.wikipedia.org/wiki?curid=18991" title="Quantum">
Quantum



</doc>
<doc id="18992" url="https://nl.wikipedia.org/wiki?curid=18992" title="Walkman">
Walkman

Een walkman is een op batterijen werkend apparaat dat compact cassettes afspeelt via een hoofdtelefoon en onder andere meegenomen kan worden tijdens het wandelen of fietsen. De term werd in 1979 geïntroduceerd door de Japanse fabrikant van consumentenelektronica Sony.
Geschiedenis.
Een echte uitvinding was de walkman niet, want Philips had al 16 jaar eerder in Hasselt de compact cassette uitgevonden en om ze af te spelen een draagbaar apparaat met dezelfde functies en eigenschappen. Deze Norelco Carry-Corder 150 kwam in 1965 uit. Het was de eerste draagbare cassettespeler. Hier is draagbaar een relatief begrip, want de muziekspeler woog meer dan 1,5 kilogram. Toch was de Carry-Corder 150 het begin van de revolutie van draagbare cassettespelers. In de eerste vijf jaar kwamen daarvan reeds 1 miljoen toestellen op de markt.
De eerste versie van de Walkman werd gelanceerd op 21 juni 1979.
De Duitser Andreas Pavel had twee jaar daarvoor, in 1977, een dergelijk apparaat al uitgevonden en zijn idee in verschillende landen gepatenteerd. Dat leidde tot een juridische strijd die na 20 jaar werd bijgelegd. Pavel ontving ettelijke miljoenen van Sony.
Het apparaat, door Sony op de markt gebracht, werd in korte tijd razend populair bij de jongeren. Andere fabrikanten haastten zich om dergelijke apparaten uit te brengen, die in de volksmond allemaal walkman heetten maar officieel worden aangeduid als 'portable cassettespeler'.
De tape van een audiocassette heeft een levensduur van zo'n 15 tot 50 jaar. Van de huidige opneembare cd moet nog bezien worden wat de houdbaarheid is.
In 2010 stopte Sony met de productie van de walkman met audiocassette. In ongeveer 31 jaar heeft Sony ruim 200 miljoen walkmans die met audiocassettes konden draaien verkocht. In 2011 werd ook de productie van de walkman voor minidisc stopgezet. Van deze walkman werden zo'n 22 miljoen exemplaren verkocht in de 19 jaar dat het toestel bestond.
Opvolgers van de walkman.
Sony bleef marktleider op het gebied van de Walkman en produceerde half jaren tachtig apparaten die amper groter waren dan de behuizing van een compact cassette. In 1984 brachten de Japanners een portable cd-speler op de markt onder de bijnaam "Discman", die in 2000 zou worden omgedoopt tot "CD Walkman". In 1992 introduceerde Sony de minidisc, waarmee digitaal geluid afgespeeld én opgenomen kon worden. Dit draagbare apparaat verving langzaamaan de walkman en was anno 2003 nog steeds in de winkels te vinden naast de discmans. Philips kwam in 1999 als eerste de markt op met een draagbare mp3-/cd-romspeler, de "Expanium". De concurrentie werd steeds groter op het gebied van draagbare geluidsdragers, de consument had anno 2004 de keuze uit:
IPod en smartphones.
Nadat Apple Inc. in 2001 de eerste iPod introduceerde, waarop 1000 liedjes konden worden gedownload, ging het snel bergafwaarts met alle andere draagbare muziekapparaten. De iPod werd een wereldwijde rage waar tegen andere merken mp3-spelers niet konden concurreren. De Apple iPod werd de best verkochte muziekspeler ooit. Apple verkocht er ruim 250 miljoen in 15 jaar, wat meer is dan de 200 miljoen Walkmans die Sony in ruim 30 jaar verkocht.
Toen Apple in 2007 de iPhone op de markt bracht, waarmee digitale muziek kan worden beluisterd en ook video kan worden bekeken, werden smartphones met touchscreen de norm. Sony nam het telefoonmerk Ericsson over en probeerde met de Sony Ericsson-smartphones het merk Walkman nieuw leven in te blazen, maar dat lukte maar nauwelijks. Sony heeft met zijn smartphones maar een klein marktaandeel kunnen veroveren. Omstreeks 2015 brengt Sony opnieuw aparte Sony Walkman-apparaten op de markt. Het zijn nu apparaatjes waarmee digitale muziek in hoge resolutie kan worden afgespeeld, wat moet zorgen voor een betere geluidskwaliteit. De prijs is ook hoog en met ongeveer 700 euro evenveel als smartphones in het semi-hoogste segment.
Multimedia-apparaten.
Een andere ontwikkeling op het gebied van walkmans is de opkomst van draagbare apparaten die behalve audio ook video kunnen afspelen. De Franse fabrikant Archos kwam hiermee in 2002 op de markt, waarna meerdere generaties volgden. Deze "PVP" (Personal Video Player) is in staat om op basis van MPEG-4 en het DivX-protocol video af te spelen op het ingebouwde lcd-scherm of weer te geven op een aangesloten televisie. De videokwaliteit van de laatste generatie spelers benadert die van dvd.
Streamen.
In oktober 2010 kondigde Sony aan te stoppen met de productie van de walkman met muziekcassettes. In april 2010 werden de laatste exemplaren verscheept naar de verkopers. Sony verkocht wereldwijd meer dan 200 miljoen stuks.

</doc>
<doc id="18993" url="https://nl.wikipedia.org/wiki?curid=18993" title="Kwantum">
Kwantum

In de fysica is een kwantum of quantum de kleinste, ondeelbare hoeveelheid van een grootheid die bij een interactie betrokken kan zijn.
Hoeveelheden van de grootheid komen alleen voor in veelvouden van een kwantum. Men zegt dat de grootheid gekwantiseerd is. Een foton is een voorbeeld van een lichtkwantum. Sinds het ontstaan van de kwantumfysica zijn in dit onderzoeksgebied meerdere specialisaties ontstaan, waaronder: kwantummechanica, kwantumoptica, kwantumelektrodynamica (QED), kwantumchromodynamica (QCD), kwantumchemie en kwantuminformatica.
Kwantummechanica.
Het woord "kwantum" is afgeleid van het Latijnse "quantum" dat refereert aan een gehele hoeveelheid van iets (vragend: 'hoeveel?' en relatief: zoveel als). Dit is de basis van de kwantummechanica, namelijk, dat een fysische eigenschap (lading, spin, energie, pariteit e.d.) gekwantiseerd kan zijn.
Anders gezegd; een fysische eigenschap kan als geheel veelvoud van een basiseenheid worden weergegeven en zal altijd als een geheel veelvoud hiervan voorkomen in de natuur. Voor lading is deze basiseenheid de elektronlading.
Op de nog kleinere schaal van quarks is de basiseenheid overigens een derde van die lading. In tegenstelling tot lading is energie niet gekwantiseerd, hoewel de energie in elektromagnetische straling van een bepaalde frequentie slechts uit kwanta van de energie "E" van een foton kan bestaan. Deze energie van een foton is "E = h" ν, waarin ν de frequentie van het foton is en "h" de constante van Planck. In deze formule wordt vaak de frequentie gesubstitueerd door de lichtsnelheid gedeeld door de golflengte.
Golf-deeltje-dualiteit.
Een tweede basisidee van de kwantummechanica is de golf-deeltje-dualiteit. Deze stelt dat elk fysisch object zowel een deeltjes- als een golf-karakter heeft, waarbij de ene of de andere wordt waargenomen naargelang de manier waarop men observeert. Voor afmetingen die aanzienlijk groter zijn dan de debroglie-golflengte (formula_1) is kwantummechanica tot klassieke natuurkunde te herleiden. Als deze golflengte van dezelfde orde is als het object waarmee men interageert, dan moet men een kwantummechanische beschrijving gebruiken. Een mens en ook een auto kan zonder problemen als klassiek systeem beschouwd worden omdat hun afmeting ten opzichte van de debroglie-golflengte enorm groot is. Voor atomen en andere elementaire deeltjes is dit niet altijd het geval. Bij atomen in een bose-einsteincondensaat kan deze lengte vele centimeters bedragen en dan is er een macroscopisch systeem waar toch kwantummechanische effecten een rol spelen.
De kwantumfysica onderzoekt dus processen die zich in het kwantumregime afspelen; veelal is dit op atomair of subatomair niveau, maar soms kan dit ook een macroscopisch systeem zijn, waarvoor men wetmatigheden probeert op te sporen.
Er zijn recent pogingen ondernomen een kwantumcomputer te vervaardigen. De nano- of picocomputer moet gebruikmaken van kwantumeffecten om tot nu toe onuitvoerbare berekeningen aan te kunnen en zou bij verwezenlijking een nieuwe revolutionaire stap zijn en grote gevolgen hebben voor alle wetenschappen.

</doc>
<doc id="18995" url="https://nl.wikipedia.org/wiki?curid=18995" title="Pont du Gard">
Pont du Gard

De Pont du Gard is een Romeins aquaduct dat later is uitgebreid tot brug. Het bouwwerk ligt bij het plaatsje Vers-Pont-du-Gard, in de buurt van Nimes. De toeristentrekker staat op de Werelderfgoedlijst van UNESCO, ze kreeg ook het keurmerk "Grand Site de France" van het Franse ministerie van Ecologische Transitie.
Geschiedenis.
In de eerste eeuw na Chr. ontwierpen en bouwden de Romeinen een 50 kilometer lang aquaduct voor waterlevering aan "Nemausus" (het huidige Nîmes). De inlaat bevond zich op 71,5 meter hoogte aan de "Source d'Eure"-bron te Uzès, en het water arriveerde op 60 meter hoogte in Nemausus, meer bepaald in het "castellum divisorium" van de stad. Het gemiddelde verval bedroeg 23 centimeter per kilometer en het geheel was zo gebouwd dat het water vanzelf naar de stad stroomde.
Via de Pont du Gard passeerde de kunstmatige waterloop de rivier de Gardon. Het werk aan de Pont du Gard begon in 38 na Chr. en werd voltooid in 52 na Chr. Er werkten ongeveer 1000 arbeiders aan. Voor de bouw werd meer dan 50.000 ton kalksteen gebruikt, vaak in grote blokken, dat ter plaatse werd gewonnen bij het huidige Vers.
Het aquaduct had een capaciteit van 35.000 kubieke meter water per dag en voorzag de badhuizen, bronnen en fonteinen van Nemausus van water tot ongeveer de 3e eeuw na Chr.. Het grote aquaduct werd in de 6e eeuw na Chr. verlaten; het was toen in het La Lônegebied gedeeltelijk verwoest.
In de 18e eeuw is naast het onderste niveau van het aquaduct een brug aangelegd.
Tentoonstelling.
Bij de brug bevindt zich een expositie over de Romeinen in Nimes en het belang van het aquaduct. Er wordt ingegaan op het ontwerp en de aanleg. Pont du Gard is een van de Franse toeristische topattracties, gemiddeld komen er zo'n 800.000 bezoekers per jaar. 

</doc>
<doc id="18996" url="https://nl.wikipedia.org/wiki?curid=18996" title="Leven op aarde (taxonomie)">
Leven op aarde (taxonomie)

Dit is een wortel (Engels: "root") van de taxonomische informatie op de Nederlandstalige Wikipedia. Hieronder wordt een modernere indeling met 3 domeinen en 4 supergroepen gegeven:
De virussen worden hier niet behandeld, omdat deze geen organismen zijn en niet voldoen aan de belangrijke criteria voor het begrip leven. Zie ook de fylogenetische stamboom.

</doc>
<doc id="19001" url="https://nl.wikipedia.org/wiki?curid=19001" title="Hollandscheveld">
Hollandscheveld

Hollandscheveld (Drents: "Hollaandscheveld") is het grootste buitendorp in de gemeente Hoogeveen in de Nederlandse provincie Drenthe. In de dorpskern wonen 3.615 mensen, het landelijk gebied rondom het dorp en het dorp samen telt bewoners (cijfers ).
Geschiedenis.
Net als de andere buitendorpen was hier aanvankelijk enkel lintbebouwing. In de 18e eeuw kwamen de eerste arbeiderswoningen en boerderijtjes aan het Hollandscheveldse Opgaande. Het eerste pand aan het Hoekje werd gebouwd in 1728. Het lint liep door het bezit van de Hollandsche Compagnie. Het veld van de Hollandse Compagnie werd het Hollandse of Hollandsche Veld genoemd. In die periode ontstonden ook de linten waar later Noord, Noordscheschut en het Krakeel gevonden werd. Andere buurten waren Zuideropgaande, Opgaande, Rechtuit, Noordkant, Carstenswijk, Schutswijk en Beukerswijk. Kleinere gehuchten waren Jan Slotswijk, Ritmeesterswijk, Jeulenwijk, Bennenswijk, Barswijk, Brandligtswijk, Holtien, Groot-Hendrikswijk, Okkenswijk, Langewijk, Het Zandwijkje, Schokland, Prieswijk, Meester Bakkerswijk en de Samuelswijk. In 1840 waren er 1760 inwoners en in 1870 waren dat er 2745.
Tweede Wereldoorlog.
Hollandscheveld was de woonplaats van oorlogsmisdadigers Auke Pattist, Dirk Hoogendam en Martinus Johannes van Oort. Hoogendam werd na de Tweede Wereldoorlog ter dood veroordeeld, maar wist te ontkomen naar Duitsland, waar hij tot zijn dood in 2003 woonde. Pattist werd eveneens ter dood veroordeeld, maar wist naar Spanje te ontsnappen.
De verzetslieden Marinus en Johannes Post zijn geboren en groeiden op in Hollandscheveld.
Boerenopstand en Boerenpartij.
Hollandscheveld kreeg landelijke bekendheid door de boerenopstand in 1963 onder leiding van oud-inwoner Hendrik Koekoek. Drie boerengezinnen werden op last van het Landbouwschap in 1963 uit hun boerderijen gezet omdat ze principieel weigerden de heffingen voor dat schap te betalen. Duizenden zogenaamde 'Vrije Boeren' uit heel Nederland, aanhangers van Koekoek, trokken naar Hollandscheveld om te proberen de ontruiming te voorkomen. De overheid bracht een enorme overmacht van gehelmde en met karabijnen gewapende politie op de been die de demonstrerende boeren weg hield van de plaatsen waar de gerechtsdeurwaarder de mensen uit hun woning verwijderde. Er ontstonden rellen. De politie dreef de mensen met traangasgranaten en wapenstok weg van de boerderijen. Een van de ontruimde boerderijen ging 's nachts in vlammen op. Daders van de brandstichting zijn nooit gevonden. Op de plaats waar deze boerderij heeft gestaan is in 1993 een monument onthuld.
De Boerenpartij, opgericht door Hendrik Koekoek, kreeg na de opstand in Hollandscheveld veel aanhang. Op het hoogtepunt van haar populariteit had deze partij zeven zetels in de Tweede Kamer.
Middenstand.
Het Hoekje is de 'Hoofdstraat' van Hollandscheveld en biedt een divers winkelbestand. Voor de dagelijkse boodschappen is een rit naar Hoogeveen niet nodig.
Sport.
Hollandscheveld kent twee voetbalclubs: zaterdagvereniging VV Hollandscheveld, en zondagvereniging SV HODO die naast voetbal ook een afdeling handbal had. Daarnaast heeft Hollandscheveld ook een tennisvereniging, H.T.C. de Boshoek, en een korfbalvereniging, C.K.V. H.H.V.

</doc>
<doc id="19002" url="https://nl.wikipedia.org/wiki?curid=19002" title="Hendrik Koekoek">
Hendrik Koekoek

Hendrik Koekoek (Hollandscheveld, 22 mei 1912 – Bennekom, 8 februari 1987), bijgenaamd Boer Koekoek, was een Nederlands landbouwer en politicus. Namens de mede door hemzelf opgerichte Boerenpartij was hij van 1963 tot 1981 lid van de Tweede Kamer.
Levensloop.
Koekoek werd in 1912 in het Drentse Hollandscheveld geboren als zoon van de landbouwer Roelof Koekoek en Johanna Gort. Hij doorliep van 1918 tot 1924 de Christelijke Lagere School in zijn geboorteplaats. Over zijn militaire carrière is weinig bekend, maar hij was militair te Arnhem en gemobiliseerd nabij Wageningen. Op 18 september 1942 trouwde hij in Lienden met Theodora Geertruida (Doortje) van Zetten (1902-2002). Hij was toen landbouwer in Hoogeveen. Het echtpaar had geen kinderen.
Koekoek kreeg voor het eerst landelijke bekendheid door zijn strijd tegen het Landbouwschap. Hij was lijsttrekker van de NOU (Nederlandse Oppositie Unie) bij de Tweede Kamerverkiezingen 1956. Uit onvrede met het beleid van de CHU, waar hij tot dan toe lid van was geweest, richtte hij in 1958 samen met enkele anderen de Boerenpartij op. Hij was voorzitter van de Boerenpartij van 1959 tot 1981. Als lijsttrekker in 1963 kreeg hij de partij de Tweede Kamer in, daarbij geholpen door de Boerenopstand van maart dat jaar in Hollandscheveld. De steun van dagblad "De Telegraaf" speelde hierbij een grote rol.
Tweede Kamerlid.
In de Tweede Kamer was Koekoek als fractievoorzitter van de Boerenpartij een kleurrijk en markant lid. Als populair Kamerlid werd hij door andere leden stelselmatig op minzame wijze bejegend. Na diverse onderlinge verschillen in zijn fractie, kwamen er afscheidingen (onder andere de Groep Harmsen van Evert Jan Harmsen). Deze ruzies werden in de pers breed uitgemeten en smalend de "Boerenoorlog" genoemd. Breed bekend werden Koekoeks uitspraken: "ik krijg nooit geen beurt!" en "ik weet niet waar het over gaat, maar ik ben tegen." Tijdens zijn Kamerlidmaatschap werd hij geboycot bij onder andere commissievergaderingen. De Boerenpartij had eind jaren zeventig nog drie zetels in de Kamer (en 1 in de Eerste Kamer), maar ten slotte bleef Koekoek alleen over. De partij veranderde haar naam nog in Rechtse Volkspartij, maar dat hielp niet. Bij de Tweede Kamerverkiezingen 1981 ging ook de laatste zetel verloren.
Naast lid van de Tweede Kamer was Koekoek ook enige tijd lid van de Provinciale Staten van Gelderland en van de gemeenteraad van Ede.
Affaires.
Tijdens de affaire-Adams (jaren zestig) beweerde Koekoek dat voormalige NSB'ers in diverse politieke partijen functies bekleedden, maar hij kon die bewering niet hard maken.
Deze aanvallen bereikten een hoogtepunt toen hij VVD-Tweede Kamerlid Roelof Zegering Hadders beschuldigde in de Tweede Wereldoorlog Engelse piloten te hebben verraden. De Tweede Kamer nam op 12 oktober 1966 een motie aan tegen Koekoek waarin hem werd verboden deze uitspraken te herhalen in de Tweede Kamer.
In 1966 spande zijn collega-Kamerlid Haya van Someren (VVD) een kort geding tegen hem aan, omdat Koekoek in het openbaar beweerd had dat zij deel had uitgemaakt van een nationaalsocialistische organisatie. De rechter verbood hem om deze beschuldiging in het openbaar te herhalen.
Een andere affaire die Koekoeks naam geen goed deed was de beschuldiging van dierenmishandeling toen een paar verwaarloosde pony's in een weiland van hem werden aangetroffen. Het dagblad "De Telegraaf", dat hem politiek lange tijd had gesteund, begon zich tegen Koekoek te keren. Dit schandaal zou hem nog een tijd achtervolgen.
Toen hij bij zijn vertrek uit de Tweede Kamer in strijd met de gewoonte geen ridder in de Orde van de Nederlandse Leeuw werd, zei Wim Kan in zijn oudejaarsconference: "Ze zullen Koekoek geen leeuw geven, hij kan niet eens voor een pony zorgen".
Politieke optredens kenmerkten zich vaak door eenvoud en duidelijkheid. Tijdens de Veronica-hoorzitting, zei hij tegen een KVP'er: "Weet U wel dat Uwe Zijne Heiligheid de Paus ook een illegale zender heeft?", waarmee hij doelde op het buiten de afspraken om uitzenden van Radio Vaticana.
Als gevolg van de affaires was boer Koekoek tijdens zijn politieke loopbaan een van de bekendste Kamerleden, naast Marcus Bakker (CPN) en freule Wttewaall van Stoetwegen (CHU).
Opmerkelijk was ook dat op een gegeven moment zijn electoraat al lang niet meer uitsluitend van het platteland afkomstig bleek, doordat de Boerenpartij, waarvan hij het boegbeeld was, steeds meer een algemene "protestpartij" werd, waartoe ook vele stadsbewoners zich aangetrokken voelden om hun ongenoegens over maatschappelijke veranderingen en de kloof tussen de gevestigde politieke partijen en de kiezer te uiten.
Overlijden.
Koekoek overleed in 1987 op 74-jarige leeftijd in zijn woonplaats Bennekom. Hij werd - na beraad - niet in de Tweede Kamer herdacht.
Kerkelijke gezindte.
Koekoek behoorde tot de orthodoxe richting binnen de Nederlandse Hervormde Kerk.

</doc>
<doc id="19003" url="https://nl.wikipedia.org/wiki?curid=19003" title="Geleedpotigen">
Geleedpotigen

Geleedpotigen (Arthropoda) zijn een stam van koudbloedige, ongewervelde dieren. Ze hebben een uitwendig skelet, een gesegmenteerd lichaam, en meerdelige – gelede – poten. Tot de geleedpotigen behoren bekende groepen als de insecten, spinachtigen, duizendpotigen en kreeftachtigen. De geleedpotigen vormen, met 80% van alle bekende soorten, verreweg de grootste stam van het dierenrijk. Ze komen voor in alle leefomgevingen op aarde, en vertonen een grote vormenrijkdom.
Geleedpotigen kenmerken zich door hun gelede extremiteiten (ledematen), en hun harde exoskelet van chitine, vaak verstevigd met calciumcarbonaat. Het lichaam van een geleedpotige bestaat uit segmenten, die gedurende de ontwikkeling met elkaar kunnen vergroeien. Om groei mogelijk te maken verliezen geleedpotigen om de zoveel tijd hun exoskelet, een proces genaamd vervelling. Ondanks hun spectaculaire verscheidenheid zijn de meeste geleedpotigen kleine dieren. Veel soorten, in het bijzonder insecten, zijn gevleugeld.
Alle geleedpotigen hebben een open circulatiesysteem, waarin hemolymfe – een vloeistof vergelijkbaar met bloed – de lichaamsweefsels voorziet van voedingsstoffen. Geleedpotigen hebben verschillende gaswisselingsorganen, die sterk aangepast zijn aan de leefomgeving. Voorbeelden zijn de kieuwen bij crustaceeën, tracheeën bij insecten, en boeklongen bij spinnen en schorpioenen. Deze aangepaste organen maken zuurstoftransport mogelijk via het exoskelet.
De grootste geleedpotigen komen voor in de zeeën. Voorbeelden zijn de 20 kilogram zware kreeft "Homarus americanus", de Japanse reuzenkrab met een spanwijdte tot 4 meter, en de uitgestorven zeeschorpioenen waarvan de "Jaekelopterus" tot 2,5 meter lang kon worden. Op land bereiken de meeste geleedpotigen een gewicht van maximaal 100 gram. Tot de kleinste geleedpotigen behoren enkele soorten sluipwespen, sommige kevers uit de familie Ptiliidae, en de mijten.
Diversiteit.
Geleedpotigen maken qua aantal soorten een groot deel uit van de eukaryoten. De insecten alleen al tellen, exclusief niet-ontdekte soorten, ongeveer 5 tot 10 miljoen soorten, en volgens sommige theorieën wel 30 miljoen. Voor 1980 waren er slechts 200.000 soorten beschreven; in 2008 waren dat er al 1.000.000. Tot de geleedpotigen behoren de zespotigen (voornamelijk insecten), de achtpotige spinachtigen, de tien- tot veertienpotige kreeftachtigen, de duizendpotigen (duizend- en miljoenpoten) en de uitgestorven trilobieten.
Geleedpotigen komen in vrijwel alle omgevingen voor. Eenoogkreeftjes zijn zeer wijdverbreid, terwijl er tot dieper dan 4000 meter kreeftachtigen te vinden zijn. Springstaarten en springspinnen zijn aangetroffen op de Mount Everest boven de 6700 meter, terwijl springstaarten en de mijten Oribatida tot de vaste bewoners van Antarctica behoren. De pekelkreeftjes "Artemia" leven in zeer zoute omgevingen en kevers, mijten en kreeftachtigen zijn gevonden in warmwaterbronnen, terwijl de laatsten ook in veel ondergrondse wateren te vinden zijn. In woestijnen leven veel insecten en spinachtigen en geleedpotigen zijn de enige ongewervelden die kunnen vliegen.
Anatomie.
Exoskelet.
Het exoskelet is een belangrijke factor in het succes van de geleedpotigen. Het dient ter bescherming, ondersteuning en aanhechting voor de spieren.
Het exoskelet bestaat uit een dunne buitenste laag van proteïne, de epicuticula, en een dikke binnenste laag van chitine-proteïne, de procuticula. Die laatste bestaat weer uit de exocuticula aan de buitenzijde en endocuticula aan de binnenzijde. In de exocuticula wordt chitine verbonden met proteïne door een proces van biomineralisatie vergelijkbaar met looien waarbij door fenolen chitine-proteïne-ketens van sclerotine ontstaan die extra hardheid leveren en waardoor deze laag hydrofoob wordt. De mate waarin dit plaatsvindt, kan variëren en daarmee variëren de eigenschappen van verschillende delen van het exoskelet. Bij veel kreeftachtigen, enkele duizendpotigen en de uitgestorven trilobieten is het exoskelet versterkt met calciumcarbonaat. Het exoskelet wordt uitgescheiden door het onderliggende epidermis.
Het exoskelet maakt dat groei en voortbeweging bemoeilijkt worden. Door eens in de zoveel stadia te vervellen wordt groei mogelijk gemaakt. Daarbij worden enzymen aangemaakt die vooral het endocuticula oplossen, waarna het wordt afgeworpen en achtergelaten of in het geval van enkele soorten op wordt gegeten. Een nieuw exoskelet wordt aangemaakt dat in eerste instantie nog zacht is. Door lokaal de bloeddruk te verhogen en water of lucht in te nemen, wordt dit opgerekt. Door dit oprekken en door looien hardt het skelet binnen enkele uren uit. In de dagen tot weken na het vervellen kan extra endocuticula aangemaakt worden. Het vervelproces wordt ingezet door het afgeven in het bloed van het steroïde prohormoon ecdyson. Tijdens het vervellen is een geleedpotige kwetsbaar voor roofdieren en daarnaast kost het proces veel energie, zodat mogelijk tot 90% van de sterfgevallen van geleedpotigen tijdens deze fase valt.
Enkele geleedpotigen als krabben zijn in staat tot regeneratie waarbij ledematen die afgeworpen zijn, zoals wel gebeurt bij het ontsnappen aan roofdieren, opnieuw aangroeien. Een rudimentair uitsteeksel groeit terug dat zich bij de eerstvolgende vervelling vormt tot nieuw ledemaat.
Opmerkelijk onder ongewervelden is dat geleedpotigen geen trilhaartjes hebben, zelfs niet als larve. Dit hangt samen met de aanwezigheid van het exoskelet.
Voortbeweging.
Om voort te kunnen bewegen, is het exoskelet opgedeeld in verschillende segmenten over het lichaam en buisjes over de ledematen. Bij de verbindingen tussen de segmenten en buisjes is het exoskelet dun en flexibel doordat hier het exocuticula ontbreekt. Ook is het skelet hier gevouwen zodat de segmenten en ledematen kunnen buigen. De poten van geleedpotigen bevatten meestal bicondylaire gewrichten waarbij aan elke zijde een condylus fungeert als kop die draait in een kom. Hoewel deze gewrichten meestal slechts een vrijheidsgraad kennen, zijn deze eenassige scharniergewrichten bij veel insecten paarsgewijs dicht bij elkaar geplaatst, zodat deze samen vrijwel als kruiskoppeling fungeren. Geleedpotigen kunnen deze eenvoudige vormen gebruiken, omdat de belastingen relatief laag zijn, het cuticula zo hard is en omdat de dragende oppervlaktes dicht bij de rotatieas liggen, zodat de wrijving beperkt blijft. Bij gewervelden moet het oppervlak relatief groter zijn doordat de relatieve krachten hoger liggen en omdat het hier gebruikte kraakbeen veel zwakker is. Gewrichtsbanden zijn niet nodig, omdat de gewrichten onderdeel uitmaken van het exoskelet en deze kunnen dus ook de maximale uitslag niet limiteren.
De evolutie van het bewegingsapparaat van geleedpotigen begon met een voorouder met een week lichaam die net als de verwante fluweelwormen zoals de uitgestorven "Aysheaia" beweegbare lichaamsuitstulpingen hadden. Deze ledematen kregen net als het lichaam segmenten en ontwikkelden zich zo tot arthropodia, poten met meerdere geledingen. De arthropodia kwamen steeds meer in de spreidstand te staan, zodat het lichaam van een geleedpotige tussen de poten in hangt. De veelzijdigheid van deze ledematen heeft belangrijk bijgedragen aan het succes van de geleedpotigen.
Bij de weinig beweeglijke uitstulpingen zal voortbeweging nog in een golfbeweging met een kronkelend lichaam zijn gebeurd, zoals bij vissen en slangen. Naarmate de poten meer konden bewegen, namen deze de golfbeweging over en nam de kronkelbeweging van het lichaam af, iets waartoe het exoskelet ook dwong. Kronkelbewegingen zijn echter niet bij alle geleedpotigen verdwenen. Zo beginnen duizendpoten te kronkelen met hun lichaam als ze sneller gaan lopen en neemt het aantal poten in standfase af. Ook bij de larven van holometabole insecten en in beperkte mate bij pissebedden maakt het lichaam nog een golfbeweging. Bij miljoenpoten wordt de golfbeweging wel met alleen de poten uitgevoerd.
Met zoveel ledematen zijn zeer veel gangen mogelijk, maar er is een voorkeur om een paar van ledematen een tegengestelde beweging te laten maken, met de ene in de standfase en de andere in de zwaaifase. De meer ontwikkelde geleedpotigen hebben kortere lichamen met minder ledematen.
Zespotigen.
Bij zespotigen is de voorkeursgang die waarbij de buitenste poten aan de ene kant en de middelste aan de andere worden verzet en daarna andersom. Daarbij staan steeds drie poten aan de grond, wat de stabiliteit ten goede komt, aangezien een driepoot statisch stabiel is.
Hoewel deze afwisselende driepootsgang veel voorkomt, kennen insecten net als gewervelden verschillende gangen voor verschillende snelheden. Zo gaat de bekende bananenvlieg over van een langzame golfbeweging naar een vierpootsgang en uiteindelijk de snelle tripod, al zijn de overgangen hiertussen minder abrupt dan bij gewervelden. Wandelende takken en wandelende bladeren gebruiken een vierpootsgang bij langzaam lopen en gaan over naar een driepootsgang als ze versnellen. Kakkerlakken gebruiken twee gangen, een om langzaam en een om snel te lopen, maar beide zijn driepootsgangen. Bij de kakkerlak "Nauphoeta cinerea" is echter waargenomen dat deze voor de snelle gang overgaat naar een metachrone golfbeweging, waarbij de passen van de ipsilaterale poten – de poten aan dezelfde zijde – elkaar opvolgen.
Zwemmen.
Bij geleedpotigen is het zwemmen waarschijnlijk pas ontwikkeld vanuit het lopen. Zo hebben tienpotigen vijf paar looppoten of pereopoden, terwijl het achterlijf vaak vijf paar zwempoten pleopoden heeft waarmee zij peddelen. Daarbij zijn zwemkrabben goede zwemmers. Kreeftachtigen kennen een achterwaartse vluchtreactie.
Bootsmannetjes worden wel rugzwemmers genoemd omdat ze met de spatelvormige poten ondersteboven zwemmen. Daarnaast kunnen ze ook vliegen.
De watervlo "Daphnia" slaat met zijn tweede paar antennes om zich voort te bewegen.
Vliegen.
Insecten zijn de eerste dieren die konden vliegen. Het aantal fossiele insecten is zeer beperkt voor het Paleozoïcum en geen ervan is geconserveerd in barnsteen. Het oudste fossiel van een vliegend insect is waarschijnlijk de 325 miljoen jaar oude "Delitzschala bitterfeldensis". De 400 miljoen jaar oude "Rhyniognatha hirsti" is wel als het oudste vliegende insect gekenmerkt, maar was mogelijk een duizendpotige. Waarschijnlijk vormde insectenvlucht zich echter al bij Pterygota of gevleugelde insecten in het Laat-Devoon of Carboon uit vleugelloze Apterygota.
Sinds de negentiende eeuw was de discussie of vleugels zich als volledig nieuwe structuren hadden gevormd, of uit bestaande structuren. Dit laatste kreeg de meeste aanhang, waarbij het opnieuw de vraag was welke structuur dit was geweest. De tracheeën zoals bij de nimfen van haften werden als optie gezien, maar op basis van de anatomie van Palaeodictyoptera kreeg de theorie aanhang dat vleugels zich vormden uit een combinatie van paranota – de rugzijde van het borststuk – en de lichaamswand. Voor het ontstaansmechanisme erachter werden twee opties gezien: de theorie van vliegende eekhoorns en die van vliegende vissen, dus op land of op zee. Met de ontdekking van de 407 miljoen jaar oude springstaart "Rhyniella praecursor" kreeg de eerste theorie de meeste aanhang. De paranota zouden aanvankelijk ontstaan zijn als oppervlakte om zonnewarmte op te vangen en zo eerder actief te kunnen worden. Vanuit deze structuren ontwikkelde zich een vorm waarmee ze eerst konden zweven en daarna vliegen.
Bij de haften en libellen zijn de vliegspieren direct verbonden met de vleugels, dit is directe vlucht. Directe vlucht is eerder geëvolueerd en hierbij kunnen de vleugels onafhankelijk van elkaar bewegen, met een hoge wendbaarheid tot gevolg. Deze soorten kunnen hun vleugels niet vouwen.
Insectenvleugels zijn in tegenstelling tot een vliegtuigvleugel vlak en bestaan uit een boven- en onderlaag van het exoskelet met daarin aders. Deze worden volgepompt met bloed nadat een insect voor de laatste keer is verveld, waarna ze uitharden tot een verstevigend raamwerk. De vleugels bevinden zich op het tweede en derde thoraxsegment. Er zijn ook insectenfossielen bekend waarbij ook aan het eerste thoraxsegment nog vleugels voorkwamen.
Graven.
Insecten als termieten, mieren, verschillende soorten spinnen en vooral kreeftachtigen graven regelmatig ondergronds en dragen zo belangrijk bij aan de bioturbatie en daarmee de bodemvruchtbaarheid. Van de kreeftachtigen kunnen Hippoidea en Calappa zich snel graven in rul zand, terwijl molkreeften, bidsprinkhaankreeften en pistoolgarnalen in holen in de zeebodem leven. Vlokreeften als Ampeliscidae leven wel in kokers in de grond.
Solitaire bijen nestelen veelal in de grond, net als de nodige papierwespen. Veenmollen leven overdag ondergronds en 's nachts bovengronds.
Niet ondergronds, maar in de huid van dieren graaft de schurftmijt gangetjes. Teredinidae als de paalworm boren zich in hout.
Segmentatie.
Het lichaam van alle embryo's van geleedpotigen is gesegmenteerd en dat was waarschijnlijk ook het geval bij de laatste gemeenschappelijke voorouder. Bij veel geleedpotigen is er sprake van tagmosis, de samengroei van een aantal segmenten of somieten, zoals bij spinnen in een kopborststuk en achterlijf, bij insecten in een kop, borststuk en achterlijf en bij mijten waar aan de buitenzijde geen segmentatie is te zien.
Oorspronkelijk had elk segment een paar extremiteiten bestaande uit twee delen. Deze splijtpoot bestond uit een basipood met daarop een endopood aan de binnenzijde en een exopood aan de buitenzijde. Hieruit ontwikkelden zich niet alleen de poten, maar ook aanhangsels als voelsprieten of antennes, vleugels of monddelen.
Bij in het water levende geleedpotigen als kreeftachtigen heeft dit zich ontwikkeld tot tweevoudige vertakte ledematen waarbij de exopood de functie van een kieuw heeft en geveerd is, terwijl de endopood wordt gebruikt om te lopen. Bij op land levende soorten is slechts een enkelvoudig paar onvertakte ledematen per segment aanwezig.
Inwendige organen.
De inwendige organen lopen van kop tot achterlijf door de segmenten heen.
Spijsvertering.
Ingestie of inname vindt plaats via de mond. Hier bevindt zich veelal een mandibel of kaak voor masticatie (bijten, snijden en kauwen). Chelicerata waaronder de spinachtigen beschikken over een cheliceer in plaats van een mandibel. Met een cheliceer kan niet gekauwd worden. Vaak zijn maxillae aanwezig om het voedsel te proeven en te hanteren. Veel soorten hebben een proboscis of zuigsnuit om vloeistoffen op te zuigen.
Het darmkanaal bestaat uit een voordarm, een middendarm en een einddarm. De ectodermale voor- en einddarm hebben een bekleding van chitine, de endodermale middendarm heeft deze niet. De chitine van het darmkanaal vervelt ook mee. Door de bekleding met chitine hebben geleedpotigen ook in hun darmen geen trilhaartjes, zodat het voedsel peristaltisch door het darmstelsel wordt bewogen. De voor- en einddarm absorbeert bij kreeftachtigen waarschijnlijk alleen water, terwijl bij insecten de einddarm wel de nodige stoffen kan absorberen.
In de voordarm begint de vertering met enzymen in het speeksel dat afgegeven wordt door de nabijgelegen speekselklieren. Enkele dieren als de kakkerlak en huisvlieg laten de vertering al beginnen voor de ingestie door het speeksel over het voedsel aan te brengen. Voor de vlieg is het noodzakelijk om het voedsel vloeibaar te maken, aangezien deze in tegenstelling tot de meeste insecten geen kaken heeft, maar alleen een "proboscis" of zuigsnuit.
De middendarm wordt ook wel maag genoemd, terwijl de einddarm onderverdeeld kan worden in dunne darm, dikke darm en endeldarm. Afscheiding vindt plaats via de buizen van Malpighi.
De spijsverteringsklier biedt functies die bij zoogdieren afzonderlijk worden verstrekt door de lever en de alvleesklier. Deze klier produceert de spijsverteringsenzymen en draagt bij aan de absorptie van voedsel.
In tegenstelling tot bij andere ongewervelden is er bij geleedpotigen net als bij gewervelden sprake van extracellulaire vertering. Geleedpotigen die in het water leven, leken minder afhankelijk van suikerstofwisseling en meer van eiwitstofwisseling. Zo bevat de spijsverteringsklier relatief weinig koolhydraten. Uit verder onderzoek blijkt echter dat de niveaus in de spieren en hypodermis hoger liggen.
De inrichting van het darmkanaal verschilt sterk, mede afhankelijk van het dieet dat onder meer carnivoor, herbivoor en detrivoor kan zijn. Veel tienpotigen zijn omnivoor, al zijn "Carcinus", "Nephrops" en "Homarus" aaseters en eten vooral vlees, terwijl anderen als watervlooien en eenoogkreeftjes vooral plantaardig eten. Landpissebedden en vlokreeften eten vooral rottende plantenresten ("detritus"). Kannibalisme komt bij veel kreeftachtigen voor. Veel kleine geleedpotigen die in het water leven, zijn filtervoeders. Hiervoor zijn verschillende filtermechanismes, zoals de aanhangsels ("cirri") bij "Balanus". Andere dieren als "Artemia" hebben borstels of "setae" op hun poten. "Daphnia" slaan continu met hun pootjes om een stroming op te wekken die gefilterd wordt. Eenoogkreeftjes wekken de stroming op met hun antennes en monddelen.
Ademhaling.
Ademhaling bestaat uit de gaswisseling aan het lichaamsoppervlak, het zuurstoftransport door het lichaam en de stofwisseling waarbij de cellen zuurstof verbruiken. Bij kleine dieren is diffusie door het cuticula vaak voldoende en ook bij grotere soorten werkt huidademhaling vaak aanvullend. Zeedieren als kreeftachtigen ademen via epipodia op extremiteiten die met hun grote oppervlak, dunne cuticula en goede doorbloeding waarschijnlijk fungeren als kieuwen. Bij grotere tienpotigen is passieve diffusie onvoldoende en zij hebben een scafognathiet aan de tweede maxille waarmee ze water door de kieuwkamer voeren, waar het vervolgens via diffusie opgenomen wordt in het bloed.
Pissebedden als "Porcellio" en "Armadillidium" hebben pseudotracheeën in enkele van hun pleopodes en daarnaast kieuwen. Zij moeten deze vochtig houden om te kunnen ademen.
Grotere landdieren hebben stigmata, openingen in het exoskelet die verbonden zijn met tracheeën. Dit is een zeer fijnvertakt stelsel van kleine buisjes door het lichaam. Grotere dieren hebben ademhalingspigmenten in het bloed zodat deze de zuurstof kan vervoeren.
De meeste spinnen beschikken over boeklongen en tracheeën, terwijl grote spinnen en schorpioenen alleen boeklongen hebben.
Circulatie.
De inrichting van de bloedsomloop is afhankelijk van de grootte. Kleine exemplaren als eenoogkreeftjes (afgezien van Calanoida), de meeste mosselkreeftjes en mijten (afgezien van "Gamasodes") hebben zelfs geen hart.
Bij de kleinere organismes hoeft het bloed meestal geen of weinig zuurstof te vervoeren en het bloed of hemolymfe heeft daarom veelal geen ademhalingspigment. Daardoor is het kleurloos en lijkt het meer op lymfe. Kreeftachtigen hebben meestal een ander ademhalingspigment dan hemoglobine. Dit hemocyanine is blauw door aanwezigheid van koper, waar hemoglobine rood is door ijzer. Bij Malacostraca ontbreekt hemoglobine volledig, maar bij veel soorten Branchiopoda komt het wel voor. Bij "Daphnia" zit het ook in het zenuwstelsel, spieren en eitjes. "Daphnia hyalina" het normaal nauwelijks hemoglobine en is dan kleurloos, maar in zuurstofarm water maakt het dusdanig veel hemoglobine aan dat het paars kleurt. Bij "Triops cancriformis" is dit ook waargenomen.
Watervlooien en de genoemde uitzonderingen hebben wel een hart, maar geen bloedvaten. Dit is mogelijk omdat alle organen bij deze kleine diertjes zo dicht bij elkaar liggen dat lichaamsbeweging voldoende is om de vloeistof door lacunaire ruimtes te bewegen. Bij primitieve geleedpotigen als de kieuwpootkreeftjes Phyllopoda, bidsprinkhaankreeften, pekelkreeftjes en de kakkerlakken Blattoidea loopt een dorsaal bloedvat over vrijwel de gehele lengte van het lichaam. Bij onder meer duizendpotigen, schorpioenen, zwaardstaarten en een aantal hogere kreeftachtigen ligt het bloedvat ventraal.
Bij onder meer pekelkreeftjes heeft dit samentrekkende bloedvat gepaarde mondjes met klepjes ("ostia") en fungeert dit ruggevat als hart. Meestal kan het bloed hierin slechts van achter naar voren lopen. Bij verschillende soorten ontbreken in het voorste deel van dit bloedvat de spieren en ostia, waarmee dit feitelijk een aorta is. Bij veel kreeftachtigen, enkele Chelicerata en insecten is centralisatie van de pompfunctie verder doorgevoerd, wat resulteert in een ingekort hart. Bij tienpotigen is het hart zakvormig met drie paar ostia en een uitgebreid vaatstelsel. Complexere geleedpotigen hebben naast een hart en een aorta dan ook een stelsel van slagaders. Bij insecten en lagere kreeftachtigen zijn slagaders nauwelijks of niet aanwezig, wat bij insecten met tracheeën ook niet nodig is. Aders ontbreken daar ook meestal, wat het een open bloedsomloop maakt.
Migratie.
Om te foerageren of voort te planten migreren de nodige geleedpotigen. Zo moeten landkrabben terugkeren naar zee om te paren en daarna hun eitjes af te zetten. De hieruit gegroeide larven groeien uit tot megalopa en keren daarna terug naar land. Gecarcinidae, Gecarcinucidae en "Sesarma" zijn migrerende landkrabben en van de eerste familie is "Gecarcoidea natalis" een bekende soort die op Christmaseiland met miljoenen van het bos aan de ene kant op het eiland naar de rotsen op de andere kant van het eiland trekken. Zoetwaterkrabben als de Chinese wolhandkrab zijn ook afhankelijk van zout water en maken een trek naar zee tot honderden kilometers via de rivieren.
Zoöplankton migreert elke nacht van grote diepte naar het oppervlak. Veel kleine kreeftachtigen maken deel uit van deze verticale migratie. Opvallend is de langoest "Panulirus" die met tientallen in optocht over de zeebodem lopen, met het kopborststuk op de staart van de voorganger.
Onder de insecten zijn zo'n 6000 soorten libellen, waaronder 25 tot 50 migrerende soorten. Deze worden zwervers genoemd en kunnen ver buiten het voortplantingsgebied worden aangetroffen. Ze kunnen in geheel andere landschappen en habitats terecht komen dan waar ze vandaan komen. Van libellen is bekend dat ze de Indische Oceaan kunnen oversteken. Van de wereldzwerver ("Pantala flavescens") is waargenomen dat een afstand van zo'n 7000 kilometer kan worden afgelegd. Vermoed wordt zelfs dat deze soort van India naar zuidelijk Afrika vliegt en weer terug, er worden tussenstops gemaakt op de Seychellen en de Maldiven. Hierbij wordt een afstand afgelegd van 14.000 tot 18.000 kilometer wat ongekend is voor een insect.
Ook trekvlinders leggen grote afstanden af, zoals de monarchvlinder die tot 4500 kilometer van de geboortegrond migreert. Treksprinkhanen kunnen honderden kilometers per dag afleggen.
Classificatie.
De geleedpotigen worden in vier groepen (onderstammen) ingedeeld. De groepen onderscheiden zich in diverse morfologische kenmerken van elkaar. Belangrijke punten zijn de vergroeiingen van de segmenten (tagmosis) en de aan- of afwezigheid van bepaalde ledematen aan de segmenten.
Er zijn weleens voorstellen gedaan dat deze groepen polyfyletisch zijn en dus onafhankelijk van elkaar zijn ontstaan. De overwegende opinie bij onderzoekers is echter dat de geleedpotigen evolutionair gezien een groep vormen en dus monofyletisch zijn.
Hoe de verschillende combinaties zo geëvolueerd zijn, is dusdanig complex dat dit wel het probleem van de kop van de geleedpotige is genoemd.
In de jaren 1970 werden de uit het Cambrium afkomstige fossielen van de Burgess Shale nauwkeurig bestudeerd. Het meest voorkomende fossiel in de Burgess Shale is "Marrella", dat eerder werd ingedeeld bij de trilobieten. Het bleek echter dat "Marrella" in geen van de vier bekende groepen kon worden ondergebracht: "Marrella" heeft twee paar uitsteeksels aan de kop, beide voor de mond geplaatst. In moderne indelingen van de geleedpotigen wordt het daarom vaak met enkele verwante soorten in een eigen onderstam geplaatst, de Marrellomorpha.
Ook met toevoeging van de Marrellomorpha blijven er echter nog fossiele geleedpotigen uit de Burgess Shale en andere paleozoïsche vindplaatsen waarvan de indeling niet duidelijk is, zoals Yohoia, Burgessia en Branchiocaris.

</doc>
<doc id="19004" url="https://nl.wikipedia.org/wiki?curid=19004" title="Boerenpartij (Nederland)">
Boerenpartij (Nederland)

De Boerenpartij of Boeren-Partij was een Nederlandse politieke partij, die van 1963 tot 1981 was vertegenwoordigd in de Tweede Kamer. Voor de verkiezingen in 1981 werd de Boerenpartij hernoemd tot de Rechtse Volkspartij (RVP), die echter geen enkele zetel behaalde.
Oprichting.
Het is niet helemaal zeker wanneer de Boerenpartij ontstond. De partijorganisatie had geen enkele rechtsvorm. Wel is bekend dat in 1958 in enkele plaatsen in Gelderland de voorlopers van de partij, de 'Vrije Boeren', meededen aan de gemeenteraadsverkiezingen. In 1959 werd de Boerenpartij als kiesvereniging ingeschreven bij de Kiesraad.
Oprichter van de Boerenpartij was Hendrik Koekoek, sinds 1946 voorzitter van de door hem opgerichte Vereniging van Bedrijfsvrijheid in de Landbouw. Deze vereniging, die zich ook wel de 'Vrije Boeren' noemde, verzette zich tegen de bemoeienis van de overheid met de landbouw, onder andere via het Landbouwschap. Een ander belangrijk persoon binnen de partij was medeoprichter Evert Jan Harmsen.
Koekoek was aanvankelijk lid van de Christelijk-Historische Unie. Bij de Tweede Kamerverkiezingen van 1956 stond hij op de kandidatenlijst van de Nederlandse Oppositie Unie, in de kieskring Middelburg als lijsttrekker. De Nederlandse Oppositie Unie haalde echter te weinig stemmen (19.503; 0,34 procent) voor een Kamerzetel.
De BP had weliswaar enkele leden die lid waren geweest van de NSB, maar de partij was niet racistisch en antifascistisch.
Opkomst.
De Boerenpartij kende een ietwat moeizame start. Bij de gemeenteraadsverkiezingen van 1958 werden alleen zetels behaald in Valburg en Zelhem. Bij de Tweede Kamerverkiezingen in 1959 bleef de partij met 39.423 (0,66 procent) onder de kiesdrempel steken. Bij de Statenverkiezingen van 1962 werd één zetel behaald, in de provincie Gelderland. De partij profileerde zich voornamelijk door protest tegen de voor boeren verplichte heffingen van het Landbouwschap.
Vlak voor de verkiezingen van 1963 steeg de populariteit van Koekoek, en zijn partij behaalde plotseling 3 zetels. De belangrijkste aanleiding hiervoor was de zogenoemde Boerenopstand in het Drentse Hollandscheveld, waar de politie met geweld enkele boerderijen ontruimde van boeren die heffingen van het Landbouwschap niet hadden betaald. Koekoek, aanwezig bij het incident en zelf afkomstig uit Hollandscheveld, verwierf in de pers een reputatie als verdediger van kleine ondernemers.
Spectaculair succes in 1966.
Het electoraat van de Boerenpartij bestond aanvankelijk voornamelijk uit boeren. Sinds het midden van de jaren zestig bleek de partij echter ook aantrekkingskracht uit te oefenen op middenstanders en kleine zelfstandigen die zich wilden verzetten tegen overheidsbemoeienis. De Boerenpartij werd in de loop van haar bestaan steeds meer een algemene "protestpartij", waartoe ook vele stadsbewoners zich aangetrokken voelden om hun ongenoegens over maatschappelijke veranderingen en de kloof tussen de gevestigde politieke partijen en de kiezer te uiten, zoals destijds ook enigszins het geval was met de meer ludieke Kabouterbeweging en later ongeveer ook met de Lijst Pim Fortuyn.
Als gevolg hiervan behaalde de partij bij de Provinciale Statenverkiezingen van maart 1966 een onverwacht spectaculair succes: 44 zetels, en een percentage van 6,73, ten opzichte van 1963 een winst van 4,6%. In Tweede Kamerzetels uitgedrukt zou dit 10 zetels betekend hebben, dus een winst van 7 zetels ten opzichte van 1963. Deze enorme winst ging voornamelijk ten koste van de toenmalige regeringspartijen PvdA en KVP. Bij de gemeenteraadsverkiezingen twee maanden later drong de Boerenpartij ook door tot de gemeenteraden van een aantal grote steden, zoals Amsterdam (48.134 stemmen; 9,4 procent; 4 zetels), Rotterdam (29.380 stemmen; 7,2 procent, 3 zetels), Den Haag (36.739 stemmen; 6,9 procent, 5 zetels) en Utrecht (14.017 stemmen; 9,3 procent, 4 zetels). Dankzij het succes bij de Statenverkiezingen kreeg de BP ook drie zetels in de Eerste Kamer.
In opspraak en scheuring vanaf 1966.
Het bleek namelijk snel dat zich onder de vele nieuwgekozen provinciale en gemeentelijke vertegenwoordigers veel mensen bevonden met een besmet oorlogsverleden. Het imago van de partij als een rechtse of zelfs extreemrechtse partij bleek aantrekkingskracht uit te oefenen op allerlei personen met een (NSB- of SS-)oorlogsverleden. Eerste Kamerlid Hendrik Adams en partijlid Evert Jan Roskam hadden beide een NSB-verleden. De partij raakte hierdoor ernstig gecompromitteerd.
Er volgde een golf van negatieve publiciteit, talloze interne conflicten en een scheuring. Naar aanleiding van de Adams-affaire vormde zich binnen de partij de groep "Noodraad", die aanvankelijk probeerde intern de orde te herstellen, maar zich bij het falen van deze poging afscheidde van de Boerenpartij. Op 24 oktober werd onder leiding van Tweede Kamerlid Poulus Voogd de partij "De Noodraad" opgericht, die met een eigen lijst meedeed aan de Tweede Kamerverkiezingen van 1967. Voogd was niet op de kieslijst van de BP gezet vanwege een financieel geschil met Koekoek. De Boerenpartij behaalde in 1967 toch nog 7 zetels, een winst van 4, maar met 4,77% een slechter resultaat dan de 6,73% het jaar daarvoor bij de Provinciale Staten. De Noodraad kwam met 0,66% juist wat stemmen te kort voor een Kamerzetel.
Door interne conflicten (door de pers smalend genoemd de "Boerenoorlog") viel ook de Tweede Kamerfractie van de Boerenpartij uiteen, zo scheidden in 1968 vier fractieleden zich onder aanvoering van Evert Jan Harmsen als Groep Harmsen af onder de naam Binding Rechts. Later zou ook Nico Verlaan zich afsplitsen, waardoor de Boerenpartij kort vóór de Tweede Kamerverkiezingen 1971 nog slechts twee van de zeven zetels over had.
Kamerverkiezingen 1971 en 1972.
De populariteit van voorman Koekoek daalde. Met het verkiezingsprogramma "Urgentieprogram 1971" ging de BP de verkiezingen van 1971 in, maar behaalde nog slechts één zetel. De Groep Harmsen, die deelnam als "Binding Rechts", behaalde geen zetel. Rond deze periode stapte Bernhard Postma over naar de in 1971 opgerichte Nederlandse Volks-Unie.
Het leek gedaan met de Boerenpartij, maar bij de vervroegde verkiezingen van 1972 behaalde de partij weer drie zetels met het verkiezingsprogramma "Wat de Boeren-Partij wil". Naast Koekoek kwamen toen ook de erudiete zakenman Victor Honig van den Bossche en Jan de Koning in de Kamerbankjes. De Koning viel vooral op door zijn verzet tegen de invoering van de zomertijd; hij beweerde dat de zon zich toch niets van de klok aantrok.
In 1974 nam Koekoek samen met Vader Abraham de carnavalssingle "Den Uyl is in den olie" op. De plaat bereikte de eerste plaats in de Top 40. Koekoek werd zodoende de eerste (en tot dusver enige) Nederlandse politicus die bovenaan de hitparade stond.
Tweede Kamerverkiezingen 1977 en nieuwe scheuring.
Bij de Tweede Kamerverkiezingen van 1977 haalde de Boerenpartij nog maar één zetel. Kort daarna kwam Koekoek negatief in het nieuws omdat hij werd verdacht van en veroordeeld wegens het verwaarlozen van dieren (pony's) die bij hem in de wei in Bennekom liepen. Ook deed zich in november 1977 (opnieuw) een scheuring voor in de Boerenpartij, die onder meer leidde tot het vertrek van het enige Eerste Kamerlid van de Boerenpartij, B.W. Maris.
Teloorgang.
Bij de verkiezingen in 1981 deed de partij mee onder de nieuwe naam "Rechtse Volkspartij" (RVP). Hiermee werd geen enkele zetel gehaald. Na 1982, toen Koekoek ook zijn (enige) raadszetel in de gemeenteraad van Ede verloor, raakte de partij in de vergetelheid.
Opvolgers.
In de gemeente Heerde bestond tot 2010 een lokale fractie van de Boerenpartij. Deze fractie stond van 1970 tot 2006 onder leiding van Hendrik Jan van Duren. Na zijn vertrek uit de lokale politiek en zijn overlijden in 2008, besloot de partij in 2009 om de naam te wijzigen in "Gemeentebelang Boerenpartij Heerde".
In 1993 werd in Hollandscheveld de "Solidariteit Boerenpartij" (SBP) opgericht. Voorman was Paul Koekoek, neef van Hendrik Koekoek. De partij had veel van het oorspronkelijke gedachtegoed van de Boerenpartij, maar was mede geïnspireerd door de Poolse beweging Solidarność. De SBP deed mee aan de Tweede Kamerverkiezingen van 1994 onder het verkiezingsprogramma "Het moet anders, zo kan het niet langer" en kreeg 9088 stemmen (0,1% van het totaal), wat geen zetel opleverde.

</doc>
<doc id="19005" url="https://nl.wikipedia.org/wiki?curid=19005" title="Vogels (taxonomie)">
Vogels (taxonomie)

De taxonomie van de vogels is altijd een moeilijke zaak geweest. Hun lichaamsbouw wordt in sterke mate bepaald door hun levenswijze en dit kan er toe leiden dat soorten die slechts in de verte verwant zijn toch als twee druppels water op elkaar lijken.
Bovendien zijn vogelbotten heel licht en vergankelijk, zodat zij zelden als fossielen bewaard blijven. De classificatie van de vogels is lang gebaseerd geweest op de inzichten van de vogelkundige paleontoloog Alexander Wetmore (de "Wetmore order"). In de loop van de jaren 1980 kwam steeds vaker een derde bron van informatie beschikbaar in de vorm van vergelijkend DNA-onderzoek.
Nieuwere resultaten (2008) laten zien dat het laatste woord over de juiste indeling van de vogelwereld nog niet gesproken is, maar wel dat grote veranderingen ten opzichte van de klassieke indeling noodzakelijk zijn.
Indeling.
Een klassieke interpretatie van de taxonomie van de vogels is de volgende:
Taxonomie op basis van DNA-onderzoek.
Model van Hackett.
Ter vergelijking wordt hier een schets gegeven van een mogelijke nieuwe indeling in de vorm van een cladogram:
De bovenstaande indeling is gedeeltelijk op het DNA-onderzoek van Hackett "et al." gebaseerd.

</doc>
<doc id="19006" url="https://nl.wikipedia.org/wiki?curid=19006" title="Oehoe">
Oehoe

De oehoe ("Bubo bubo") is een van de grootste uilen ter wereld, en vermoedelijk de op een na grootste uilensoort na de Blakistons visuil. De wetenschappelijke naam van de soort werd als "Strix bubo" in 1758 gepubliceerd door Carl Linnaeus. De vogel heeft zijn naam te danken aan zijn roep. Vooral in de late winter laat het mannetje zijn imposante "oehoe"-roep horen.
Uiterlijke kenmerken.
Deze uil is 60 tot 75 cm lang en heeft een spanwijdte van 160–188 cm. Er zijn verschillen, maar ook overlap, in lichaamsgrootte tussen de beide seksen. Mannetjes wegen 1,5 tot 2,8 kilogram, vrouwtjes zijn forser en zwaarder in de schouders en wegen 1,75 tot 4,2 kilogram.
De maximale leeftijd in de natuur is ongeveer 20 jaar. In gevangenschap kunnen ze aanzienlijk ouder worden. Vrouwtjes vallen, al rustend op een uitkijkpost, vrijwel direct op door hun ietwat afhangende verenkleed, dat 'te groot' lijkt. Mannetjes maken over het algemeen een 'atletische' indruk met vleugels die strak op het lijf gedragen worden.
De oehoe is door zijn grootte, zijn massieve lichaam en dikke kop met geen andere uilensoort in Europa te verwarren. Kenmerkend aan het gezicht van de oehoe zijn de grote ogen en de vaak lange oorpluimen. De oogkleur varieert van felgeel tot vuur-oranje. De oorpluimen zijn overwegend zwart van kleur en worden gevormd door een groepje veren die door een aparte spier op het hoofd worden bewogen. De snavel is zwart en ligt verzonken in een witgevederde huidplooi; de keelplooi.
Het verenkleed is overwegend geel-bruin van kleur met zwarte accenten. De zwarte accenten treden op de rug en de bovenzijde van de vleugels het meest naar voren. Op de borst is het verenkleed kenmerkend okergeel gekleurd en met een witte vlek. De poten van de oehoe eindigen in fors geklauwde tenen. De klauwen zijn gemiddeld zo'n 2–4 cm lang en zijn in staat zeer uiteenlopende prooien te grijpen.
Zintuigen.
De oren bevinden zich niet bij de zogenaamde oorpluimen maar aan de zijkant van de kop, en zijn asymmetrisch, niet op dezelfde hoogte. Oehoes zijn, in tegenstelling tot andere uilen, niet dagblind, en zien dus ook goed overdag. De ogen zijn heel lichtgevoelig en kunnen ‘s nachts uitstekend zien. De ogen kunnen niet bewegen in de oogkassen, maar de oehoe heeft 14 halswervels en kan daardoor de kop volledig naar achter draaien. Door de combinatie van een bijzonder goed gehoor en zicht kan de oehoe kleine prooien van veraf opsporen.
Voedsel.
De oehoe is een echte opportunist als het om voedsel en broedgedrag gaat. Opvallend is zijn voedselvoorkeur voor de tragere vogels in Nederland. Veldmensen en mensen die nabij oehoe-nesten wonen, spreken van een dier 'dat alles wegvangt dat in de nabije omgeving te halen valt'. In Nederland gaat het daarbij om zwarte kraaien, eksters, roeken, kauwen, gaaien, houtduiven, rotsduiven, alle (tragere) roofvogels, alle uilensoorten, muizen en ratten, hazen en konijnen, egels, jonge fazanten, marterachtigen en jonge vossen. Men kan stellen dat de enige vijand van de oehoe de mens is. Houtduiven, muizen, ratten, egels en kraaiachtigen vormen het voornaamste basisvoedsel van de oehoe in Nederland.
In de uitgestrekte, grote natuurgebieden van Europa leeft de oehoe onder andere van muizen, egels, vissen(!), hazen, patrijzen, duiven, eenden, hagedissen, hamsters, kikkers, (zee-)krabben, regenwormen en kevers.
Jachttechnieken.
De oehoe is als opportunistisch jager net zo verrassend voor zijn onderzoekers als voor zijn prooien. De oehoe overvalt kraaiachtigen, roofvogels en uilen op hun slaapplaatsen, na hen eerst enige tijd gade te hebben geslagen vanaf een gedekte uitkijkplaats. De oehoe kan urenlang muisstil op een uitkijkplaats blijven zitten 'roesten' tot er een grote prooi langs komt kruipen. In een duikvlucht vat de uil de prooi dan meestal in het nekvel om het op de plukplaats te ontdoen van veren en huid. Egels worden vakkundig ontdaan van hun gestekelde vacht; de oehoe 'pelt' egels met behulp van een nog onbekende techniek uit hun huid. Door de lange klauwnagels, deert de stekelige vacht van de egel de oehoe nauwelijks.
De oehoe is zelfs in staat om jonge vossen te slaan en in zijn geheel al vliegend, mee te sleuren naar de plukplaats. In magere tijden kan de oehoe ook lange tijd van aas leven. Daarbij lijkt er een duidelijke voorkeur te bestaan voor hertachtigen, zoals edelhert en ree.
Voortplantingsgedrag.
Na een jaar zijn de vogels geslachtsrijp. Het is echter pas in het derde levensjaar dat de oehoe-jongen zich voldoende vaardigheden eigen hebben gemaakt om zich in de vrije natuur voort te planten. Oehoes zijn niet monogaam. Vermoedelijk onderhoudt het mannetje meerdere vrouwtjes in een territorium gedurende de voortplantingsperiode.
In oktober spreken onderzoekers van de najaarsbalts. De mannetjes zetten dan de territoria af door middel van luidkeelse roepen, waarbij de witte keelplooi opgezet wordt. Tevens worden dan de oorpluimen opgericht. Onduidelijk is nog of het 'onderhoud' van de territoria door de mannetjes na de najaarsbalts op enige andere wijze voortgezet wordt.
De eigenlijke balts vindt in februari en maart plaats. Mannetjes zingen dan intensief en voeren eveneens demonstratievluchten uit, die als doel hebben de vrouwtjes te imponeren. De mannetjes wijzen de uiteindelijke broedlocatie aan, die vaak op rotsachtige richels gelegen is. Het mannetje voert ook vaak vers gevangen prooien aan vrouwtjes ter imponering.
De paring vindt vaak plaats op prominente plaatsen in het landschap, zoals uitstekende rotsrichels, boomtoppen of hoge palen.
In het voorjaar worden twee tot vier eieren gelegd. Het vrouwtje broedt alleen en kleedt de nestkom nauwelijks aan met dons. Het mannetje speelt met name de eerste weken een belangrijke rol. Hij voorziet het vrouwtje van voedsel. Meestal vindt de voedseloverdracht in de broedtijd plaats buiten het nest. Het vrouwtje is dan meestal niet langer dan 10 minuten van het nest. Ze verlaat haar broedsel gemiddeld een keer per etmaal. Soms twee keer. De oehoes jagen meestal in de schemering, maar als ze jongen hebben ook wel overdag. Er worden bij of in het nest vaak voorraden aangelegd.
Na ongeveer 34 dagen komen de grijswitte jongen uit. Al direct na de geboorte zijn de jongen in staat om zich buiten de nestkom te ontlasten. Na 28 a 30 dagen verlaten de jongen het nest. Ze kunnen dan lopen, springen en klimmen met behulp van vleugelslagen. Na een week of tien zijn ze geelbruin en kunnen ze vliegen. In de herfst verlaten ze het ouderlijk nest.
Verspreiding van de oehoe.
Oehoes leven in bossen en op vlakten, en zijn erg plaatstrouw. De oehoe komt voor in Noorwegen, Finland en de gordel van wouden in het midden en noorden van vrijwel geheel Eurazië en verder in het Nabije Oosten. In Afrika komen verwanten voor zoals de Afrikaanse oehoe ("B. africanus"), woestijnoehoe ("B. ascalaphus") en Verreaux' oehoe ("B. lacteus").
Er worden zestien ondersoorten onderscheiden:
Voorkomen in België.
De oehoe broedt in België in het wild in de Ardennen, vooral in verlaten open steengroeves. Incidenteel worden er ook in Vlaanderen oehoes waargenomen, al betreft het in dergelijke gevallen vaak ontsnapte, gekweekte exemplaren. In Vlaanderen is de oehoe uiterst zeldzaam. In 2005 werd het eerste broedgeval gemeld in Houthalen-Helchteren. In 2016 werd het Limburgse aantal broedparen geschat op zes à zeven. In 2015 broedde de oehoe succesvol in de provincies Vlaams-Brabant en Antwerpen, vanwaaruit de soort nog wat westelijker trok in 2016. Eind 2015 werd een oehoe gespot in het centrum van Antwerpen, sindsdien vertoeft het beest er regelmatig. Sinds 2012 nestelt een koppel oehoes in de ruïnes van de abdij van Villers (Waals-Brabant).
Voorkomen in Nederland.
De eerste keer dat een oehoe zich (na lange tijd) in Nederland vestigde, was in 1973. Deze oehoe leefde in de Donkere Duinen, een naaldbos vlak bij Den Helder. Het is onduidelijk of deze vogel was losgelaten of spontaan was komen aanvliegen. De oehoe werd in 1981 door een onbekend persoon neergeschoten. In 1997 kreeg de oehoe definitief voet aan de grond in Nederlands-Limburg, zonder hulp van mensen. Vermoedelijk was er sprake van spontane migratie vanuit Duitsland. In 2002 volgde vestiging in Gelderland. In 2004 waren er zes broedparen in Nederland. In 2010 volgde vestiging in Overijssel en het jaar daarop ook in Noord-Brabant. In 2020 werd het totaal aantal broedparen in Nederland geschat tussen de 46 en 50; anno 2024 zijn dat er mogelijk al meer dan honderd.
Terror-oehoe.
Een jaar lang werd de omgeving van Purmerend geconfronteerd met een agressieve oehoe. De vogel, die voor het eerst werd waargenomen op 14 maart 2014, was waarschijnlijk ontsnapt uit gevangenschap. Ze viel buitensporters en andere voorbijgangers lastig, waarbij zelfs vijftig mensen moesten worden behandeld op de Eerste Hulp. Op 13 maart 2015 werd de beschermde oehoe met een provinciale ontheffing gevangen door een valkenier en naar Artis gebracht. Uiteindelijk werd het dier in 2019 overgebracht naar een dierentuin in Roemenië.
Status.
De oehoe heeft een groot verspreidingsgebied en daardoor is de kans op de status kwetsbaar (voor uitsterven) uiterst gering. De grootte van de wereldpopulatie is in 2015 geschat op 100-500 duizend volwassen individuen. In Europa werd de populatie geschat op 18.500 tot 30.300 broedparen. Op wereldschaal gaat de oehoe in aantal achteruit. Echter, het tempo ligt onder de 30% in tien jaar (minder dan 3,5% per jaar). Om deze redenen staat de oehoe als niet bedreigd op de Rode Lijst van de IUCN.

</doc>
<doc id="19007" url="https://nl.wikipedia.org/wiki?curid=19007" title="Sneeuwuil">
Sneeuwuil

De sneeuwuil ("Bubo scandiacus") is een vogel uit de familie van de uilen (Strigidae). De wetenschappelijke naam van de soort werd als "Strix scandiaca" in 1758 gepubliceerd door Carl Linnaeus in de tiende editie van "Systema naturae".
Kenmerken.
De lichaamslengte van de sneeuwuil bedraagt 55 tot 70 cm en het gewicht 1 tot 2,5 kg. Ze kunnen gemiddeld 20 jaar oud worden. De sneeuwuil heeft een hoofdzakelijk wit verenkleed met zwarte vlekken. Mannetjes en oudere exemplaren zijn witter dan de anderen. Het wit reflecteert in de zon, een eigenschap die de vogels zouden gebruiken om hun aanwezigheid kenbaar te maken in hun territorium. Het gezicht, de keel en de borst zijn het witst en worden het meest in de zon geplaatst. De witste vogels maken mogelijk ook gebruik van de albedo van sneeuw, waardoor ze mogelijk lagere, minder zichtbare zitplaatsen kunnen uitkiezen dan gevlektere exemplaren.
De isolatie die het verenkleed van de sneeuwuil biedt, is buitengewoon ontwikkeld. Om te beginnen is deze vogel bijna geheel bevederd. Hij heeft een korte snavel, waarvan alleen het puntje uitsteekt. De ogen worden beschermd door lange, dichte wimpers. De poten zijn gehuld in een lange veren 'broek', die doorloopt tot op de klauwen. Onder de strak zittende laag dekveren draagt het dier warm 'ondergoed' van fijn dons. Ten slotte draagt ook de structuur van de veren bij aan hun isolerende werking: de kern van de veren is hol, zodat ze warme lucht kunnen opslaan.
Voortplanting.
Sneeuwuilen nestelen in een kuil op de grond die ze bekleden met veertjes, mos en bladeren. Dankzij hun goede schutkleur vallen ze tijdens het broeden nauwelijks op. De broedtijd bedraagt 27 tot 34 dagen. Kuikens verlaten na zo'n 25 dagen regelmatig het nest. Vliegen lukt dan nog niet, na ongeveer twee maanden wel. Volwassenheid bereiken kuikens op tweejarige leeftijd. De legselgrootte varieert tussen de drie en veertien eieren, afhankelijk van het voedselaanbod. In lemmingrijke jaren is het aantal eieren het grootst.
Verspreiding en leefgebied.
In strenge winters wordt hij nog weleens in Nederland of België waargenomen als dwaalgast. Maar zijn verspreidingsgebied is het uiterste noorden van Azië, Europa en Noord-Amerika. Daar leeft en nestelt de overwegend witte sneeuwuil op de toendra.
Voedsel en jacht.
Met zijn lengte van 60 cm en een spanwijdte van meer dan een meter is de sneeuwuil in staat om grote prooien te doden. Hij pakt hazen en vogels ter grootte van het korhoen. Ook lemmingen, muizen en watervogels staan op zijn menu. De jachtmethode bestaat voor een groot deel uit op een plek met 360 graden zicht zitten en wachten op een beweging die de positie van een dier verraadt. Dan vliegt de uil laag over de grond en laat zich op de prooi vallen, met zijn krachtige klauwen uitgestrekt om te doden.
Status.
De grootte van de populatie is in 2013 geschat op 14.000 tot 28.000 volwassen vogels en dit aantal gaat achteruit. Op de Rode lijst van de IUCN heeft deze soort de status "kwetsbaar".

</doc>
<doc id="19009" url="https://nl.wikipedia.org/wiki?curid=19009" title="BP">
BP



</doc>
<doc id="19011" url="https://nl.wikipedia.org/wiki?curid=19011" title="Meloenpit">
Meloenpit

Een meloenpit is het zaad van een watermeloen. Diverse soorten meloenpitten zijn eetbaar en worden dan ook in de handel gebracht. Men kan gezouten en gedroogde watermeloenpitten onder andere onder de naam "kwatji" of "kwaci" in de toko vinden. Deze naam is afkomstig uit Indonesië.
Watermeloenpitten worden in diverse Aziatische landen gegeten. In Thailand zijn ze te koop onder de naam "melit tang mo".
Het pellen van een watermeloenpit wordt doorgaans gedaan door de spitse kant ervan tussen de tanden te kraken.

</doc>
<doc id="19012" url="https://nl.wikipedia.org/wiki?curid=19012" title="Kwatji">
Kwatji



</doc>
<doc id="19013" url="https://nl.wikipedia.org/wiki?curid=19013" title="Rendier">
Rendier

Het rendier ("Rangifer tarandus") is een zoogdier uit de familie van de hertachtigen (Cervidae). De wetenschappelijke naam van de soort werd als "Cervus tarandus" in 1758 gepubliceerd door Carl Linnaeus in de tiende editie van "Systema naturae". Rendieren komen in het wild voor in de taiga en toendra van Noord-Europa, het noorden van Azië en Noord-Amerika. Het rendier is lang geleden in Eurazië gedomesticeerd en wordt nog altijd gehouden door de inheemse volkeren van de boreale en arctische zones, onder meer de Saami, Evenken, Nenetsen en Tsjoektsjen. Ze worden gehouden voor hun vlees, hun huid, als trekdier, als rijdier en soms ook voor hun melk. Noord-Amerikaanse rendieren worden veelal kariboe genoemd. In tegenstelling tot andere hertachtigen, dragen zowel de mannelijke als de vrouwelijke dieren een gewei, dat tegen oktober of november afvalt, behalve bij drachtige vrouwtjes, die hun gewei dat jaar behouden. 
Ecologie.
Het rendier is een sociaal dier dat zeer grote kuddes kan vormen. Rendieren eten vooral korstmos, dat gevormd wordt door samenleving of symbiose van een schimmel en algen. Als de toendra bedekt is met sneeuw en ijs, weten de dieren dit met hun hoeven te verwijderen om zo dit diepgevroren voedsel te bereiken. De voornaamste vijand van het rendier is de wolf ("Canis lupus") die vooral zwakke dieren grijpt.
Voortplanting.
In mei of juni wordt na een draagtijd van 210 tot 240 dagen één kalf geboren.
Ogen.
Het rendier heeft ogen die aangepast zijn aan de arctische winters. In de donkere winter zorgt het "tapetum lucidum" ervoor dat de ogen van het dier een andere kleur krijgen. In de zomer reflecteert het tapetum lucidum geel licht, maar onder invloed van de winter weerkaatst het "tapetum lucidum" blauw licht. De ogen worden daardoor vermoedelijk 1000 tot 10.000 keer gevoeliger voor licht, wat wel ten koste gaat van de scherpte van het zicht.
Verspreiding.
Het rendier is wijdverspreid in het noorden van het holarctisch gebied. Oorspronkelijk werd het dier aangetroffen in Scandinavië, delen van Oost-Europa, Rusland, Mongolië, het noorden van China, West-Groenland en het noorden van Noord-Amerika. Tegenwoordig is het rendier in vele, voornamelijk zuidelijke gebieden verdwenen. In Oost-Groenland stierf het rendier begin 20e eeuw uit als gevolg van voedselgebrek na een aantal strenge winters. In Noord-Europa wordt de soort nog in het wild aangetroffen in Noorwegen, Finland, Zweden en Rusland.
Ondersoorten.
Er is geen overeenstemming onder taxonomen over de te onderscheiden ondersoorten. Wilson &amp; Mittermeier (2011) onderscheiden er twaalf, waarvan twee rond 1900 zijn uitgestorven.
Folklore.
De slee van de kerstman wordt door rendieren getrokken.

</doc>
<doc id="19014" url="https://nl.wikipedia.org/wiki?curid=19014" title="Boer Koekoek">
Boer Koekoek



</doc>
<doc id="19015" url="https://nl.wikipedia.org/wiki?curid=19015" title="Kwaci">
Kwaci



</doc>
<doc id="19018" url="https://nl.wikipedia.org/wiki?curid=19018" title="Hydraulica">
Hydraulica

Hydraulica is de toegepaste wetenschap die zich bezighoudt met het gedrag van stromende vloeistoffen (vloeistofdynamica), veelal met een vrij wateroppervlak zoals rivieren, meren, kanalen en zeeën. Andere woorden voor hydraulica zijn waterloopkunde en fluïdomechanica.
Enige aspecten van de hydraulica.
Het woord "hydraulica" is afkomstig van het Griekse woord "ὑδραυλικός" ("hydraulikos"), dat afstamt van "ὕδραυλος" ("hydraulos"), hetgeen Grieks is voor waterorgel. Het woord "ὕδραυλος" (waterorgel) is samengesteld uit "ὕδωρ" (water) en "αὐλός" (fluit of pijp).
Volgens de hydraulica kan een vloeistof op twee manieren stromen:
De Navier-Stokes-vergelijkingen zijn een veel gebruikte wiskundige beschrijving voor de stroming van vloeistoffen. Voor turbulente stroming is het in de praktijk onmogelijk om de Navier-Stokes-vergelijkingen compleet op te lossen. Voor deze stromingen worden meestal Reynolds-gemiddelde Navier-Stokes-vergelijkingen (RaNS) gebruikt.
Enkele belangrijke fenomenen uit de hydraulica:

</doc>
<doc id="19019" url="https://nl.wikipedia.org/wiki?curid=19019" title="Lijst van chemische producten">
Lijst van chemische producten



</doc>
<doc id="19023" url="https://nl.wikipedia.org/wiki?curid=19023" title="Johan Cruijff Schaal">
Johan Cruijff Schaal

De Johan Cruijff Schaal is de prijs die de winnaar van de jaarlijkse voetbalwedstrijd tussen de Nederlandse bekerwinnaar en de Nederlandse landskampioen bij de mannen krijgt. Tot 1996 stond deze titel bekend als de "Nederlandse Supercup" en "PTT Telecom Cup". De prijs is genoemd naar de Nederlandse voetballer Johan Cruijff.
De wedstrijd om de Johan Cruijff Schaal wordt georganiseerd door de Koninklijke Nederlandse Voetbalbond (KNVB) en vond tot 2016 plaats in de Amsterdam ArenA en vanaf 2017 in het stadion van de landskampioen, een week voorafgaand aan de start van het nieuwe Nederlandse voetbalseizoen.
Geschiedenis.
Op 25 juni 1949 vond voor het eerst een wedstrijd tussen de Nederlandse landskampioen en bekerwinnaar plaats. Ter gelegenheid van het veertigjarig bestaan van de afdeling Nijmegen van de KNVB ontmoetten landskampioen SVV en bekerwinnaar Quick (Nijmegen) elkaar in het Goffertstadion in Nijmegen. SVV won met 2-0, door doelpunten van Jan Schrumpf en Henk Könemann. Hoewel dit voorlopig bij een eenmalige gebeurtenis bleef, wordt deze wedstrijd achteraf beschouwd als eerste Nederlandse supercup.
In 1989 zou voor het 100-jarig jubileum van de KNVB wederom een supercupwedstrijd georganiseerd worden. Deze stond gepland op 8 augustus en zou gespeeld worden tussen landskampioen en bekerwinnaar PSV en de nummer twee Ajax. Nadat eerst de burgemeester van Eindhoven en vervolgens de burgemeester van Amsterdam vanwege veiligheidsredenen geen toestemming gaven, gelastte de KNVB de wedstrijd af.
Pas in 1991 werd voor de tweede keer een supercupwedstrijd gespeeld in Nederland. In 1990 had de KNVB met PTT een sponsorcontract gesloten voor deze wedstrijd en kreeg de trofee de naam "PTT Telecom Cup". Bekerwinnaar Feyenoord won de wedstrijd van landskampioen PSV, door een doelpunt van Marian Damaschin.
Na drie edities stopte de PTT met de sponsoring en kreeg het evenement de naam "Super Cup". In de jaren 1991, 1992, 1993 en 1995 vond de wedstrijd plaats in Stadion Feijenoord; in 1994 in het Olympisch Stadion. In 1996 werd de opzet van de wedstrijd veranderd naar een nieuwe vorm. De prijs werd omgedoopt in de "Johan Cruijff Schaal" en de Amsterdam ArenA werd tot 2016 de vaste locatie. Vanaf 2017 is het stadion van de landskampioen de locatie. Een deel van de opbrengst van het duel gaat sinds 1996 naar de Johan Cruyff Foundation.
Normaal gesproken wordt de wedstrijd gespeeld tussen de landskampioen en de bekerwinnaar. Indien de landskampioen tevens de bekerwinnaar is en daarmee de dubbel heeft gewonnen, dan wordt de nummer twee van de competitie uitgenodigd. Dit gebeurde in 1998, 2002, 2019 en 2021 (PSV tweede), in 2005 (Ajax tweede).
Sinds de editie van 2014 vindt er bij een gelijkspel aan het einde van de reguliere speeltijd geen reguliere verlenging meer plaats, maar gaat men meteen over tot het nemen van strafschoppen om de wedstrijd te beslissen. De KNVB heeft hiertoe besloten om te voorkomen dat de spelers te vroeg in de competitie vermoeid raken.
De laatste winnaar van de schaal is Feyenoord. De bekerwinnaar van het seizoen 2023/24 versloeg op 4 augustus 2024 na strafschoppen landskampioen PSV.
In 2020 werd deze wedstrijd niet gespeeld vanwege de coronapandemie die dat jaar uitbrak, waardoor zowel de Eredivisie als de KNVB Beker voortijdig moesten worden gestaakt. Hierdoor waren er dat seizoen geen landskampioen en bekerwinnaar, waardoor het niet mogelijk was om te spelen om de Johan Cruijff Schaal.
De trofee.
De trofee is meerdere keren van ontwerp veranderd. In de eerste drie edities, toen de trofee de PTT Telecom Cup werd genoemd, was er sprake van een grote goudkleurige bokaal. In de twee jaren daarna, toen de naam simpelweg Supercup was, was er een kleinere zilverkleurige beker.
Vanaf 1996 werden zowel de naam als de prijs aangepast naar een tinnen schaal van ongeveer zestig centimeter in doorsnee. Deze schaal kwam, behalve de tekst, exact overeen met de schalen voor de kampioenen van de Eredivisie en de Eerste divisie. In de schaal was een tekst gegraveerd met de editie in Romeinse cijfers, het logo van de KNVB en de wedstrijddatum. Op de onderrand stonden de namen van de twee deelnemende teams.
Sinds 2017 heeft de trofee een nieuw ontwerp. In de tinnen schaal is de beeltenis van de naamgever verwerkt. Daarnaast heeft de Johan Cruijff Schaal nu veertien hoeken, een verwijzing naar 'zijn' rugnummer. Ook heeft het toernooi sinds 2017 een nieuw logo gekregen van de KNVB, waarin eveneens de beeltenis van Johan Cruijff is verwerkt. De schaal is ontworpen en gemaakt door De Tingieterij in Alphen aan de Maas.
Schorsingen.
In 2008 is besloten dat gele kaarten niet meer meetellen voor de volgende edities van de Johan Cruijff Schaal. Dubbele gele kaarten leveren echter een schorsing op voor de eerstvolgende wedstrijd om de Johan Cruijff Schaal, met een verjaringstermijn van drie jaar. Een direct gegeven rode kaart kan een schorsing opleveren voor de andere door de KNVB georganiseerde competities.
Statistieken.
Winnaars.
Achttien keer won het team dat zich als landskampioen had gekwalificeerd voor de supercupwedstrijd. Dertien keer won de bekerwinnaar en drie keer de nummer twee uit de voorgaande Eredivisiecompetitie. Ajax (zowel 1993-1995 als 2005-2007) en PSV (1996-1998 en 2021-2023) wonnen de trofee drie keer op rij.

</doc>
<doc id="19048" url="https://nl.wikipedia.org/wiki?curid=19048" title="IJlst (stad)">
IJlst (stad)

IJlst (Fries: "Drylts", ) is een stad in de gemeente Súdwest-Fryslân, in de Nederlandse provincie Friesland. IJlst ligt ten noorden van Heeg en ten zuidwesten van de grotere stad Sneek. Door de stad loopt de rivier de Geeuw, die in de stad samenvloeit met de rivier de Ee. De Geeuw maakt deel uit van de verbinding Sneekermeer - Sneek - IJlst - Heeg - Heegermeer en is, met name in de zomer, een druk bevaren waterweg.
IJlst is een van de Friese elf steden. In telde de stad inwoners. Tot 2011 was IJlst de hoofdplaats van de voormalige gemeente Wymbritseradeel. De inwoners van IJlst worden "kypmantsjes" genoemd, naar een koekjessoort die hier vroeger werd gemaakt.
IJlst is per trein bereikbaar. Het station IJlst ligt aan de spoorlijn Leeuwarden - Stavoren.
Geschiedenis.
Er zijn verschillende theorieën over het ontstaan van de naam IJlst. De naam kan afkomstig zijn van de Ylostins, de stins die in het zuidwestelijk deel van IJlst heeft gestaan. Een andere naamgever kan het Ee- of IJslot zijn, de stins die aan het water lag dat door IJlst stroomt. De oorspronkelijke naam van IJlst is Ylike geweest, dat later verbasterd is tot Ylts of Fries Drylts. Y of Ee betekent water en leke in Ylike is het Friese werkwoord like dat 'langzaam vloeien' betekent.
IJlst kreeg in 1268 stadsrechten. Het is daarmee de vierde stad in Friesland die stadsrechten kreeg, na Stavoren, Hindeloopen en Harlingen. De stad was bekend om de scheepsbouw en handelspositie. Ze is ontstaan aan de Oude Ee of Ye, een rivier tussen de Zuiderzee of een voorloper ervan en de Middelzee. Aan deze rivier dankt de stad haar naam. Toen de Middelzee dichtslibde en de omgeving ingepolderd werd nam het belang van IJlst als handelsstad af en legde men zich toe op de scheepsbouw.
Bestuurlijke geschiedenis.
IJlst was een zelfstandige gemeente tot het bij de grote herindeling van 1 januari 1984 werd samengevoegd met Wymbritseradeel. IJlst werd de nieuwe hoofdplaats. In 1985 kwam aan de noordkant van IJlst een nieuw gemeentehuis gereed. Het oude stadhuis, dat te klein was geworden, kwam in gebruik als politiebureau. Een aantal jaren later werd het verkocht aan particulieren als woning.
Fabriek Nooitgedagt.
Ruim een eeuw lang was de fabriek Nooitgedagt de grootste werkgever van de stad. In 1865 begon Jan-Jarings Nooitgedagt in IJlst met het maken van schaatsen en schaven. Het Bedrijf groeide en het assortiment werd in de loop der tijd uitgebreid met houtbewerkingsgereedschappen en houten speelgoed. De fabriek nam een prominente plek in binnen de stad maar rond 1990 verhuisde de fabriek naar het industrieterrein. Delen van de oude fabriek zijn inmiddels gesloopt. Er staat nog één oud gebouw, het zogenoemde 'giele stientsjes'-gebouw, de eerste Nooitgedagt-fabriek. Dit gebouw is gerenoveerd. Het laatst gebouwde authentieke fabrieksgebouw – het eerste in Nederland dat helemaal van beton werd vervaardigd – is medio oktober 2004 gesloopt.
Begin 21e eeuw hield de firma Nooitgedagt op te bestaan door een overname en een aantal jaren later gesloten. In het nieuwe gebouw werd een ander bedrijf gevestigd. Saillant detail is dat er zo'n tien jaar is gediscussieerd over het invullen van het oorspronkelijke fabrieksterrein. Al die tijd stond het gebouw er leeg en verpauperd bij.
Sinds oktober 2004 was er een discussie gaande over het behoud van de oude fabrieksschoorsteen. In 2007 werd de schoorsteen gerenoveerd, waarbij deze tot de oorspronkelijke hoogte is teruggebracht. Echter niet zoals vroeger gemetseld, maar in de vorm van een stalen skeletsel (kunstwerk). Medio 2005 is er op het oude fabrieksterrein een nieuw woonwijkje verrezen. Verder zijn er nog een vijftal panden voor de oude Nooitgedagt-fabriek gebouwd.
Station.
Op 8 november 1885 werd het station IJlst geopend aan de spoorlijn Leeuwarden - Stavoren. Er verrees een prachtig stationsgebouw. In 1938 waren er plannen om het station in IJlst te sluiten, maar tot 1941 was er nog sprake van een regelmatige verbinding per trein met IJlst. Vanaf 1941 stopten er geen treinen meer in IJlst en in 1954 werd het stationsgebouw afgebroken. Op 28 september 1985 werd de halte IJlst heropend, op de plaats waar vroeger de spoorwegovergang was. Tot op de dag van vandaag is er een treinverbinding naar Stavoren en Leeuwarden.
Beschermd stadsgezicht.
Een deel van IJlst is een beschermd stadsgezicht, een van de beschermde stads- en dorpsgezichten in Friesland. 
IJlst is bekend om haar aan het water grenzende tuintjes, de "bleken" of "overtuinen" geheten. Deze liggen langs de rivier de Ee die de centrale as van de stad vormt en het karakter heeft van een gracht. De weg loopt hier pal langs de huizen en aan de overkant liggen de overtuinen die bij de huizen horen. Deze tuinen werden vroeger gebruikt om de was te bleken en zijn voor een deel nog steeds in particuliere handen. Doordat de huizen langs de Ee vrij klein zijn heeft het geheel toch een dorpsachtig karakter. Doordat IJlst grotendeels omgeven was door water zijn er nooit verdedigingswerken rond de stad gebouwd.
Verder zijn er in de stad enkele tientallen rijksmonumenten.
Kerken.
In IJlst staan enkele kerken. De oudste is de Mauritiuskerk. Deze zaalkerk met driezijdige koorsluiting is de opvolger van een kerspelkerk uit de 13e eeuw met zadeldaktoren gewijd aan de heilige Mauritius. Deze kerk werd in 1828 afgebroken en twee jaar later werd de andere kerk gebouwd. Deze heeft een ongelede toren met ingesnoerde spits
De Doopsgezinde kerk is een zaalkerk uit 1857, met een klokgevel en een driezijdige koorsluiting. De Stadslaankerk is een eenbeukige kruiskerk uit 1911. De ongelede toren met spits is net als de kruiskerk gebouwd in een rationalistische stijl. 
Molens.
In IJlst staat een twee molens. De bekendste is de achtkante stellingmolen De Rat. Deze werd in 1683 gebouwd in de Zaanstreek en werd in 1828 in onderdelen verscheept naar IJlst. Het is een van de drie houtzaagmolens in Friesland. Naast de windmolen staat de molenaarswoning.
De Terpensmole staat sinds 2011 een paar honderd meter verderop. Het is een poldermolen van het type spinnenkop. De molen stond oorspronkelijk bij Sneek, maar werd in 2011 verplaatst naar IJlst.
Cultuur.
De stad heeft een toneelgroep, Toneelgroep Jan Vos, het Muziektheater IJlst en de muziekvereniging en fanfare Concordia IJlst. In juni vindt er op een zaterdag de Overtuinenfair plaats in de stad.
In het oosten van de stad staat de fontein "De Onsterfelijke Bloemen". Het is een van de 11Fountains en ontworpen door Shinji Ohmaki. Het is een weergave van Japanse bloemschikkunst (Ikebana) met Friese stinsenplanten. De bloemen bestaan uit verschillende lagen en symboliseren de verschillende generaties die in de stad geleefd hebben. De fontein geeft de verbinding tussen de mens, cultuur en natuur weer.
In IJlst werden in 2002 en 2005 opnamen gemaakt voor de films "De schippers van de Kameleon" en "Kameleon 2". De bleekweiden en het oude stadhuis dienden als decor.
Musea.
De stad kende sinds 2007 het museum Nooitgedagt-IJlst. Deze zat in de voormalige fabrieken van J. Nooitgedagt &amp; Zn en toont de schaatsen, het gereedschap en het speelgoed dat er gemaakt werd. Sinds 2017 is het Museum Houtstad geopend nabij de molen De Rat. De collectie ging in 2018 over in het museum dat de ambachtelijke historie van IJlst toont. Sinds mei 2019 is er een permanente buitenexpositie. Op 18 grote panelen is met name de (scheepsbouw)geschiedenis van de stad uitgebeeld.
Sport.
IJ.V.C. (IJlster Voetbal Club) is sinds 1925 de plaatselijke voetbalclub, met als thuisbasis sportpark de Útherne, gelegen aan de oostkant van IJlst. In IJlst is fierljepvereniging IJlst actief, met als thuisbasis de Wâtte Abma Skansen. Deze schansen zijn gebouwd in 1986 en sindsdien meerdere keren aangepast aan nieuwe eisen en is gelegen naast de ijsbaan. Er worden jaarlijks zes tot acht wedstrijden versprongen. Het hoogtepunt is het verspringen tijdens de Fryslâncup.
In IJlst zijn de badmintonclub IJlst, de tennisclub LTC IJlst, volleybalvereniging Stânfries IJlst en de gymnastiekvereniging De Stânfries actief.
Wijken.
De wijken zijn aangegeven van oud naar nieuw:
Bevolking.
Erehof.
Op de algemene begraafplaats van IJlst ligt een erehof voor twee omgekomen bemanningsleden van een neergestorte gevechtsvliegtuig tijdens de Tweede Wereldoorlog. Achter de twee graven liggen twee graven van Friese verzetsstrijders, die in 1945 zijn gefusilleerd door de Duitsers.

</doc>
<doc id="19049" url="https://nl.wikipedia.org/wiki?curid=19049" title="Wymbritseradeel (gemeente 1984-2010)">
Wymbritseradeel (gemeente 1984-2010)

Wymbritseradeel () (officieel (Fries): Wymbritseradiel ()) was een plattelandsgemeente in de Nederlandse provincie Friesland die in hoefijzer-vorm rond de gemeente Sneek gelegen was. De voormalige gemeente telde 16.151 inwoners (1 januari 2010, bron: CBS). De hoofdplaats was IJlst.
In de volksmond werd (wordt) vaak gesproken over "Wymbrits".
Geschiedenis.
De gemeente Wymbritseradeel was na de gemeentelijke herindeling in Friesland op 1 januari 1984 gevormd door de fusie van de gemeenten IJlst, de oude gemeente Wymbritseradeel en enkele delen van Doniawerstal met de dorpjes Koufurderrige en Smallebrugge en van Wonseradeel met het dorp Greonterp.
Sinds 1986 was de officiële naam van de gemeente het Friestalige "Wymbritseradiel". De Nederlandse naam Wymbritseradeel was sindsdien ook wel gebruikt als onderscheid voor de oude gemeente Wymbritseradeel van voor 1984.
Per 1 januari 2011 is de nieuwe gemeente Wymbritseradeel gefuseerd met de gemeenten Bolsward, Nijefurd, Sneek en Wonseradeel. De naam van de nieuwe gemeente is Súdwest-Fryslân.
Kernen.
De voormalige gemeente Wymbritseradeel telde 28 officiële kernen. De hoofdplaats was IJlst, een van de Friese elf steden. De gemeente heeft in de laatste jaren voor de opheffing een besluit ingediend om de Friese plaatsnamen officieel te maken. Een officiële lijst van die Friese plaatsnamen is echter nooit vastgesteld. Mede hierdoor en de fusie (de nieuwe gemeente Súdwest-Fryslân voert een ander beleid ten aanzien van plaatsnamen) is het hele plan onuitgevoerd gebleven.
Stad en dorpen.
Aantal inwoners per woonkern op 1 januari 2009:
Buurtschappen.
Naast deze officiële kernen bevonden zich in de voormalige gemeente de volgende buurtschappen:
Politiek.
Net voor de fusie bestond het college van burgemeester en wethouders uit:

</doc>
<doc id="19050" url="https://nl.wikipedia.org/wiki?curid=19050" title="Drylts">
Drylts



</doc>
<doc id="19056" url="https://nl.wikipedia.org/wiki?curid=19056" title="Robot">
Robot

Een robot is een programmeerbare machine die automatisch verschillende fysieke handelingen uit kan voeren. Een robot kan zijn uitgerust met artificiële intelligentie (A.I.), en zelflerend zijn, en daardoor meer autonoom.
Robotica is de tak van de wetenschap die zich met het ontwikkelen en bestuderen van robots bezighoudt.
Oorsprong.
Het woord "robot" werd voor het eerst gebruikt door de Tsjechische schrijver Karel Čapek in zijn toneelstuk "R.U.R.", dat staat voor "Rossum's Universal Robots", geschreven in 1920, en is afgeleid van het Tsjechische woord "robota", dat 'werk' of 'verplichte arbeid' betekent. In een ingezonden brief in Lidové Noviny (een Tsjechisch dagblad) in 1933 vertelt Karel Čapek dat het woord door zijn broer Josef is verzonnen
Sciencefiction.
De meeste mensen kennen robots echter uit de sciencefiction, zoals de boeken van Karel Čapek en Isaac Asimov, stripboeken zoals "Archie, de man van staal" en films als "RoboCop" (van Paul Verhoeven), "" (van Steven Spielberg), "The Terminator" (van James Cameron), de Borg en de androïde Data uit "Star Trek" of de robots C-3PO, R2-D2 en BB-8 uit de "Star Wars"-cyclus. Vaak hebben deze robots een lichaam dat lijkt op dat van een mens (al dan niet gemaakt uit metaal), en een vergaande vorm van kunstmatige intelligentie als beslissingsmodel. Dergelijke robots die op mensen lijken worden humanoïde robots genoemd. Als robots niet of nauwelijks van mensen zijn te onderscheiden spreekt men van androïden. Mensen worden wel beticht van "robotachtig gedrag", wat meestal "emotieloos" inhoudt, wat robots ook zijn. Daar doelt men echter op de schokkerige motoriek, die nogal eens het gevolg is van bepaalde antipsychotica.
Grijpers.
Voor verschillende taken bestaan er verschillende grijpers voor robots. Sommige hebben drie of meer vingers of armen om iets te kunnen oppakken, andere een schroevendraaier of een pons. De mechanische aandrijving wordt verzorgd door kleine elektromotoren of perslucht.
Toepassingen.
Vooral in de industrie en ruimtevaart worden veel robots gebruikt om sneller, goedkoper en nauwkeuriger taken uit te voeren. Aan de lopende band van autofabrieken staan vooral lasrobots.
Het Defense Advanced Research Projects Agency (DARPA), is een afdeling van het Amerikaanse leger dat onderzoek doet naar het gebruik van robots in militaire operaties. 
De verder ontwikkelde mogelijkheden van de automatische piloot hebben geleid tot de bouw van alweer enkele series robotvliegtuigen (Engels: "drone"), zoals de Raven die bijvoorbeeld vooral door de Amerikanen in Afghanistan en Pakistan en andere types ook door de Russen in Syrië ingezet worden, terwijl inmiddels de inzet van militaire robots op de grond eveneens beproefd wordt.
Wanneer na een kernramp een gebied te gevaarlijk is om te betreden, maakt men gebruik van drones en andere robots.
Drones worden niet altijd met wapens uitgerust. De omroep maakt er gebruik van om beelden te maken; de politie om het verkeer te kunnen regelen en de plaats delict te onderzoeken.
In de ruimtevaart worden ook robots gebruikt. De sondes die naar de planeten van het zonnestelsel gestuurd worden zijn geavanceerde robots die onafhankelijk taken uitvoeren en hun waarnemingen naar de aarde sturen. Een ander voorbeeld is de robotarm van het internationaal ruimtestation ISS.
Ook het huishouden is een groeiende tak van de robotica. Vooral in de ouderenzorg en de beveiliging kunnen veel robots gebruikt worden. Er bestaan bijvoorbeeld volautomatische stofzuigers en grasmaaiers.
In de chirurgie worden robots gebruikt, meestal bij kijkoperaties. Hoewel er algemeen van een robot gesproken wordt, is er meestal sprake van besturing op afstand. Vooral bij prostaatchirurgie wordt een robot ingezet, maar ook bij longkanker en operaties wegens overgewicht.
Techniek.
Een van de vakgebieden binnen de robotica is het plannen van bewegingen, zoals het bewegen van robotarm of het bewegen van A naar B in de omgeving van de robot. Een beweging bestaat in feite uit een reeks toestanden van de robot waarbij de eerste toestand de begintoestand is (bijvoorbeeld plaats A) en de eindtoestand de gewenste toestand (plaats B). Om een pad van A naar B te vinden is het dus nodig om de toestanden te vinden die de robot van A naar B brengen. Hiervoor worden configuratieruimtes gebruikt: een configuratieruimte representeert alle mogelijke toestanden waarin een robot zich kan bevinden (bijvoorbeeld de locatie en de oriëntatie). Elk punt in de configuratieruimte komt dus overeen met een mogelijke toestand (of "configuratie") van de robot. Het vinden van een pad van A naar B bestaat nu uit het vinden van een pad in de configuratieruimte van de begintoestand naar de eindtoestand.
Actuele ontwikkelingen en de toekomst.
In combinatie met artificiële intelligentie oftewel 'AI', of ook wel een vorm van een zelflerend expertprogramma kan een robot in theorie een zich voortdurend uitbreidende zelfstandigheid krijgen, die uitgaat boven wat nu praktisch te verwezenlijken is.
Daarnaast worden er in hoog tempo nanorobots ontwikkeld, die klein genoeg zijn om bijvoorbeeld in de menselijke bloedbaan te functioneren.
Controversieel is de ontwikkeling van autonome vechtrobots, in het bijzonder "killer robots".
De grootste robotproducenten zijn Japans (Kawasaki, Epson, Honda), gevolgd door het Zweeds-Zwitserse industriële concern ABB, het Duitse KUKA, en het Amerikaanse General Electric. De Koreaanse productie is sterk in opkomst.
Volgens sommige wetenschappers zullen, door de exponentiële groei van computercapaciteit, robots omstreeks 2030 in staat zijn zelf volledig zelfstandig de ontwikkeling, productie en het beheer van robots ter hand te nemen. Zie verder Ray Kurzweil.
Begin december 2011 lanceerde de TU/e in samenwerking met robotbedrijf Willow Garage het Robotic Open Platform om bijvoorbeeld robotarmen en robotrompen op een standaardmanier aan elkaar te kunnen koppelen. De Eindhovense AMIGO-servicerobot is op een wiki-achtige manier via deze standaard opgebouwd.
Bots.
Onder robot wordt ook een computerprogramma verstaan dat geautomatiseerd taken verricht. Het wordt vaak afgekort tot bot. Een dergelijke robot kan ook functioneren met aansturing op afstand, dan is er sprake van een Cloud robot.
In mei 2018 demonstreerde Google een virtuele assistent die telefonisch een afspraak met een kapper maakte zonder dat deze merkte dat het een robot was.

</doc>
<doc id="19057" url="https://nl.wikipedia.org/wiki?curid=19057" title="Internationaal Atoomenergieagentschap">
Internationaal Atoomenergieagentschap

Het Internationaal Atoomenergieagentschap (IAEA), een autonome organisatie van de Verenigde Naties, is een intergouvernementeel forum voor wetenschappelijke en technische samenwerking op het gebied van nucleaire technologie en het vreedzaam gebruik daarvan. Het hoofdkantoor is gevestigd in het VN-kantoor in Wenen, Oostenrijk.
Ontstaan.
Het IAEA is opgericht in 1957 op voorstel van de Amerikaanse president Dwight D. Eisenhower, na zijn toespraak, op 8 december 1953 voor de Algemene Vergadering van de Verenigde Naties, waarin hij pleitte voor een internationaal lichaam om atoomenergie te onderzoeken en ontwikkelen.
Het bureau heeft het recht toegewezen gekregen inspecties te doen van nucleaire installaties bij de lidstaten van de Verenigde Naties. Sommige landen, zoals Israël, Iran en Noord-Korea, verzetten zich daartegen.
Onderaan staat de lijst van de gewezen en huidige Directeurs-generaal.
Geschiedenis.
In 2005 ontving het IAEA onder Mohammed el-Baradei in Oslo de Nobelprijs voor de Vrede voor de inspanningen om de verspreiding van kernwapens een halt toe te roepen. In 1985 en 1995 ontvingen ook twee instellingen deze Nobelprijs om hun werk tegen nucleaire wapens, respectievelijk de Pugwash Conferences on Science and World Affairs en International Physicians for the Prevention of Nuclear War.
In 2010 kwam de organisatie met het "Peaceful Uses Initiative" (PUI), waarin met de hulp van de Verenigde Staten activiteiten worden ontplooid voor het bevorderen van vreedzaam gebruik van kernenergie.
Tegenwoordig zijn 159 landen lid van het IAEA. Het hoofdkantoor zetelt in Wenen, Oostenrijk. Daarnaast zijn er kantoren in Canada, Genève, New York en Tokio. Laboratoria vindt men in Oostenrijk en Monaco. Een onderzoekscentrum in Triëst (Italië) wordt bestuurd door de UNESCO.
Lidmaatschap.
Het proces van toetreding tot de IAEA is vrij eenvoudig. Een staat stelt de Directeur-generaal op de hoogte van de wens lid te worden en deze legt de aanvraag aan de Board of Governors voor. Als de Board de aanvraag aanbeveelt en de Algemene Conferentie keurt de aanvraag voor het lidmaatschap goed, dan moet de staat zijn akte van aanvaarding van de IAEA-Statuten naar de Verenigde Staten sturen, die functioneren als bewaarder voor de IAEA-Statuten. De staat wordt beschouwd als lid als deze akte hier is gedeponeerd. De Verenigde Staten informeert vervolgens de IAEA, die de andere IAEA-lidstaten in kennis stelt.
De IAEA telt 178 lidstaten (19 September 2023). De meeste VN-leden en de Heilige Stoel zijn lid van het IAEA.
Twee staten hebben zich teruggetrokken uit het IAEA. Cambodja werd in 1958 lid, trok in 2003 zijn lidmaatschap in, en werd opnieuw lid in 2009. Noord-Korea was een lidstaat van 1974-1994.
De niet-leden zijn:

</doc>
<doc id="19058" url="https://nl.wikipedia.org/wiki?curid=19058" title="VN">
VN



</doc>
<doc id="19060" url="https://nl.wikipedia.org/wiki?curid=19060" title="Flankspel">
Flankspel

Een flankspelopening is in het schaken een schaakopening die niet begint met de opmars van de witte koningspion of de witte damepion; de partij begint dus "niet" met 1.e2-e4, met 1.e2-e3, met 1.d2-d4 of met 1.d2-d3.
Er zijn zestien mogelijke zetten om een flankspel te beginnen: twaalf pionzetten en vier paardzetten.
Het flankspel kent twee vaak gespeelde openingen: de Engelse opening en de Rétiopening.
De grote flankspelen.
De grote flankspelen zijn:
Overige flankspelen.
Hieronder worden de overige flankspelen genoemd.
Kleinere flankspelen.
Van de kleinere flankspelen worden de beginzetten volgens de drie gulden regels als inferieur beschouwd; ze worden dan ook zelden gespeeld.

</doc>
<doc id="19061" url="https://nl.wikipedia.org/wiki?curid=19061" title="Organisatie van olie-exporterende landen">
Organisatie van olie-exporterende landen

De Organisatie van olie-exporterende landen (Engels: "Organization of the Petroleum Exporting Countries", OPEC) is een samenwerkingsverband van dertien landen die netto olie uitvoeren. De intergouvernementele organisatie probeert door het veranderen van het aanbod van olie de prijs daarvan te sturen. Economen beschouwen de OPEC vaak als een kartel. Dit kartel is echter niet illegaal daar het een internationale overeenkomst betreft die staten hebben gesloten op grond van hun soevereiniteit.
De OPEC is op 14 september 1960 opgericht in Bagdad (Irak) op initiatief van Iran en Venezuela. De oprichters waren naast Venezuela en Iran, Saoedi-Arabië, Irak en Koeweit. Sindsdien zijn er meer landen bijgekomen, maar er zijn ook weer landen die de OPEC hebben verlaten. Landen die relatief veel olie produceren maar geen lid zijn van de OPEC zijn Brazilië, Canada, Mexico, Noorwegen, Oman, Rusland en de Verenigde Staten.
Het hoofdkwartier van de OPEC bevindt zich sinds 1 september 1965 in Wenen. Daarvoor was het gevestigd in Genève.
De tegenhanger van OPEC bij de olie"verbruikende" landen is het Internationaal Energieagentschap (IEA).
Leden.
Lidstaten.
Recent uitgetreden lidstaten:
Deelnemers OPEC+.
In december 2016 tekende de OPEC een overeenkomst met elf andere olieproducerende landen, deze groep is bekend geworden als OPEC+. Deze 11 landen zijn Rusland, Mexico, Kazachstan, Oman, Azerbeidzjan, Maleisië, Bahrein, Brunei, Soedan en Zuid-Soedan. Equatoriaal-Guinea hoorde hier ook bij, maar in mei 2017 werd dit land een OPEC-lid. De overeenkomst had aanvankelijk een duur van zes maanden, maar dit werd diverse malen verlengd.
Van deze nieuwe groep is Rusland veruit de belangrijkste. Het land is de derde grootste olieproducent ter wereld en produceerde in 2022 zo'n 10,3 miljoen vaten per dag (vpd). In datzelfde jaar produceerden de overige negen landen tezamen 6,2 miljoen vpd. Ter vergelijking, de OPEC produceerde in 2022 naar schatting 28,7 miljoen vpd equivalent aan 38% van de totale wereldolieproductie. Het wereldmarktaandeel van OPEC+ was in 2022 zo'n 60% van de olieproductie.
In januari 2024 zal Brazilië ook deelnemen aan OPEC+, maar zal geen afspraken maken over productiebeperkingen. In 2022 produceerde Brazilië 3,7 miljoen vpd.
Organisatie en doelstellingen.
De OPEC telt 13 leden. Alle landen die netto olie-exporteur zijn en gelijke belangen hebben als de huidige OPEC-leden kunnen lid worden. Om tot de OPEC toe te treden is de instemming vereist van driekwart van alle zittende leden en van alle vijf landen die de OPEC in 1960 hebben opgericht. Samen hebben ze een marktaandeel van 41,5% (2018).
De doelstellingen van de OPEC zijn:
Uit de geschiedenis van de OPEC blijkt dat het handhaven van stabiele olieprijzen, voornamelijk door het bepalen van productiequota, geen gemakkelijke opgave is. De aangesloten landen houden zich regelmatig niet aan de afgesproken productiequota, waardoor de prijs daalt en andere producenten weer meer gaan produceren om dezelfde inkomsten te krijgen. Het vaststellen van de juiste hoogte van de olieprijs is eveneens niet eenvoudig. Een te lage prijs leidt tot te lage opbrengsten voor de olie-exporterende landen en een te hoge prijs leidt tot de ontwikkeling van alternatieve energiebronnen. Alternatieven kunnen nieuwe olievelden zijn zoals in het noorden van Alaska of de Noordzee, die een hogere kostprijs hebben en daardoor alleen economisch winbare reserves opleveren als de olieprijs hoog is, of volledig andere energiebronnen als kernenergie of windenergie.
Geschiedenis.
Aanleiding.
Het bij elkaar brengen van de grote olieproducerende landen was al langer een droom van Pérez Alfonzo. Tijdens zijn ballingschap in de Verenigde Staten had hij de Texas Railroad Commission bestudeerd en de manier waarop deze de olieproductie in dat land reguleerde. In 1958 kon hij terugkeren naar Venezuela waar hij onder Betancourt minister van Energie en Mijnen werd. In Tariki, de eerste Saoedische minister van Olie, vond hij een medestander.
Op 9 augustus 1960 besloot de grootste Amerikaanse oliemaatschappij "Standard Oil of New Jersey" (het latere ExxonMobil) zonder vooroverleg met de olieproducerende landen de prijs van ruwe olie met 14 dollarcent per vat, te verlagen, ofwel met circa 7%. Andere oliemaatschappijen namen dit besluit, enigszins met tegenzin, over. Op initiatief van Pérez Alfonzo en Tariki kwamen op 10 september 1960 vertegenwoordigers van Venezuela, Saoedi-Arabië, Irak, Iran en Koeweit bijeen in Bagdad. Op 14 september lag er een overeenkomst en de OPEC was een feit. De ambitie van de OPEC was het herstel van de olieprijs naar het niveau van voor de verlaging van 9 augustus en dat toekomstige prijsveranderingen pas na onderling overleg konden worden doorgevoerd. De vijf OPEC-oprichters hadden op dat moment een aandeel van 80% in de wereldwijde olie-exporten.
De eerste tien jaar.
In de jaren 60 bereikte de OPEC vooral dat de olieprijs niet werd verlaagd. Verder waren de resultaten enigszins teleurstellend om de volgende redenen. De OPEC-landen hadden weinig controle over de oliereserves, deze waren door de concessieafspraken in handen van de oliemaatschappijen. Deze beschikten over de noodzakelijke technologische kennis en toegang tot de afzetmarkten. Er was tevens een wereldwijd olie-overschot. In Libië waren begin jaren 60 nieuwe olievelden aangeboord en al in 1965 was Libië de op zes na grootste olie-exporteur ter wereld met een aandeel van 10%. De Libische olie was van hoge kwaliteit en de nabijheid tot de Europese markt werkte in haar voordeel. Ten slotte concurreerden de OPEC-landen onderling om de stroom van olie-inkomsten gaande te houden. In de jaren tussen 1960 en 1969 daalde de olieprijs met 36 dollarcent per vat, ofwel circa 22%.
De nationalisering van de olie-industrie in Iran in 1951 en de daaropvolgende Abadan-crisis en Amerikaans-Britse staatsgreep in 1953 had de olieproducerende landen ook voorzichtig gemaakt. Met de sinds die tijd exponentieel gestegen vraag naar olie veranderde de situatie echter. Waar in 1951 het tijdelijke verlies van Iraanse olie eenvoudig opgevangen kon worden door de andere Golfstaten, brak men zich rond 1970 het hoofd over hoe de productiecapaciteit de stijgende vraag kon bijhouden. Toen Qadhafi op 1 september 1969 de macht overnam in Libië, stelde hij al in december van hetzelfde jaar de oliemaatschappijen een ultimatum, namelijk een stijging van de olieprijs met 43 dollarcent en een meerderheidsbelang in de olieproductie. Libië zou de export van olie staken als de eisen niet werden ingewilligd. De oliemaatschappijen boden veel tegenstand, maar in september 1970 had Libië zijn zin. Andere OPEC-landen zagen de successen van Libië en startten hun eigen onderhandelingen om een grotere deelneming van de staat in de oliemaatschappijen, hogere inkomstenbelastingen en hogere prijzen te behalen. Op 14 februari 1971 bereikten de partijen een akkoord in Teheran, hier kregen de landen ook een meerderheidsbelang van ten minste 55% in de oliewinning, de olieprijs werd met 25 dollarcent verhoogd en zou ook in latere jaren verder stijgen. In Libië waren ook onderhandelingen gestart, met onder andere Algerije, Libië, Saoedi-Arabië en Irak als deelnemers, en op 2 april 1971 werd een olieprijsverhoging van 90 dollarcent overeengekomen.
De eerste oliecrisis (1973).
Op 6 oktober 1973 werd Israël aangevallen door de legers van Egypte en Syrië; de Jom Kipoeroorlog was uitgebroken. De Sovjet-Unie en de Verenigde Staten leverden wapens aan de strijdende partijen. De Arabieren kondigden op 17 oktober 1973 een olieboycot aan. Iedere maand zou de olieproductie met 5% worden verlaagd totdat de eisen werden ingewilligd. De leveranciers van wapens aan Israël, met name de Verenigde Staten, maar ook Nederland, werden door een exportverbod getroffen. In december 1973 was de Arabische olieproductie met ongeveer 5 miljoen vaten olie per dag gedaald in vergelijking tot begin oktober, vlak voor de aankondiging van de boycot. Deze daling kon niet elders worden opgevangen en olie-importeurs boden hogere prijzen om toch in de oliebehoefte te kunnen voorzien. In de zomer van 1973 werd nog iets minder dan US$ 3 per vat betaald, maar in december werd al US$ 17 geboden. Na december werd de boycot verzacht en kwamen de olieministers bijeen in Teheran om een nieuwe olieprijs af te spreken. Het effect van de sterk gestegen olieprijs op de economieën van de westerse wereld was bijzonder negatief geweest. Saoedi-Arabië nam een gematigde positie in en stelde een olieprijs voor van US$ 7 per vat; Iran was agressiever om de ambities van het land te financieren en wenste een prijs van US$ 11,65 per vat. Dit voorstel van Iran werd ten slotte aangenomen. De olieprijs was van medio 1973 tot december 1974 in twee stappen verviervoudigd. Tussen 1972 en 1977 stegen de olie-inkomsten van de OPEC-leden van US$ 23 miljard naar US$ 140 miljard.
De tweede oliecrisis (1979).
De oorzaak van de oliecrisis van 1979 lag in de onrust in het Midden-Oosten waar de sjah van Perzië, Mohammed Reza Pahlavi, tijdens de Iraanse Revolutie moest vluchten om plaats te maken voor de Iraanse islamitische leider ayatollah Khomeini. Om de sjah onder druk te zetten te vertrekken, werd in grote delen van het land gestaakt waaronder ook in de olie-industrie. Voor de stakingen was Iran de tweede olieproducent, na Saoedi-Arabië, ter wereld; per dag werd er 5,5 miljoen vaten uit de grond gepompt, waarvan 4,5 miljoen werden geëxporteerd. Het effect van de stakingen drukte de export naar 1 miljoen vpd in november 1978 en tegen het einde van het jaar lag de export helemaal stil. Andere landen, zoals Irak, Koeweit en Saoedi-Arabië waren in staat deze terugval op te vangen, maar door de gestegen vraag schoten de olieprijzen toch omhoog. De sjah gaf ten slotte toe aan de druk en verliet op 16 januari 1979 per vliegtuig het land. Door de chaos die hierop volgde werd de Iraanse olieproductie niet meteen hersteld. In februari 1979 lagen de olieprijzen tweemaal zo hoog als voor het uitbreken van de onlusten in Iran. In maart 1979 begon de olie-export vanuit Iran weer op gang te komen, maar wel op een lager niveau dan voor de val van de sjah. De OPEC-leden kwamen bij elkaar eind maart en afgesproken werd de officiële olieprijs los te laten en de markt zijn werk te laten doen. In 1979 produceerde de OPEC iets meer dan 30 miljoen vpd, een record op een wereldwijd totaal van 66,5 miljoen vpd.
Van olietekort naar overschot.
Met een kleine vertraging leidde de hoge olieprijs tot een stagnerende economische groei in de westerse wereld en de vraag naar olie daalde fors. De sterk gestegen olieprijs na de eerste oliecrisis en de olieboycot, hadden geleid tot een zoektocht naar nieuwe olievelden buiten de OPEC-landen. Dit was bijzonder succesvol geweest. In Alaska was met het Prudhoe Bay-veld het grootste olieveld van Noord-Amerika aangeboord, in de Noordzee op de zeegrens van het Verenigd Koninkrijk en Noorwegen waren nieuwe velden gevonden en ook in Mexico. In het begin van de jaren 80 kwamen deze velden in productie en, in combinatie met de gedaalde vraag, sloeg het olietekort om in een overschot. In de zomer van 1980 sprak de OPEC over productieverlagingen om de prijs te stabiliseren, maar dit besluit werd pas in september daadwerkelijk genomen. In 1982 was de totale wereldwijde productie van olie gedaald naar 57 miljoen vpd; de OPEC produceerde in dat jaar iets minder dan 19 miljard vaten.
Opkomst schalieolie en breuk OPEC prijsbeleid.
In de Verenigde Staten is de productie van schalieolie sinds 2008 zeer sterk gestegen. De hoge olieprijs op de wereldmarkt maakt de ontwikkeling van deze relatief dure methode van oliewinning mogelijk. Vanaf de zomer tot eind november 2014 is de olieprijs met zo’n 30% gedaald vanwege een lagere vraag en een hoger aanbod van schalieolie. Op 27 november 2014 kwamen de leden van de OPEC bij elkaar en besloten het productieniveau van 30 miljoen vpd, ongeveer 40% van de wereldproductie, niet te verlagen ondanks deze forse prijsdaling. Dit was een breuk met het tot dan gevoerde beleid. Saoedi-Arabië koos ervoor zijn marktaandeel te verdedigen. Bij een verlaging van de Arabische productie zouden andere producenten meer olie uit de grond kunnen halen waarmee het positieve effect op de olieprijs teniet wordt gedaan. Verschillende OPEC-leden, waaronder Iran en Venezuela, wilden wel een lagere olieproductie. Na het besluit is de olieprijs verder gedaald tot onder de US$ 45 per vat in januari 2015. In januari 2016 bedroeg de prijs per vat nog slechts US$ 30.
In 2016 eerste productieplafond sinds acht jaar.
Eind november 2016 sloten de OPEC-leden, voor het eerst in acht jaar, een akkoord over een lager productieplafond. De productie verminderde met circa 750.000 vpd naar een plafond van 32,5 tot 33 miljoen vpd. Diverse niet-OPEC landen, deelnemers aan OPEC+ verband, deden mee en beperkten hun productie met zo’n 600.000 vpd om daarmee de vraag naar en aanbod van olie meer in evenwicht te krijgen. Deze overeenkomst liep tot eind juni 2017. De olieprijs op de wereldmarkt reageerde direct na het nieuws en steeg met 5% naar circa US$ 50 per vat. In mei 2017 werd deze productiebeperking met negen maanden verlengd tot maart 2018. In december 2017 besloot de OPEC deze beperking voor de tweede keer te verlengen tot eind 2018. Tussen januari en december 2017 zijn de olieprijzen met 20% gestegen.
Op 7 december 2018 besloot OPEC+, dan zijn OPEC- en diverse niet-OPEC-landen waaronder Rusland, om 1,2 miljoen vpd minder te produceren. Het aandeel van de OPEC hierin is 0,8 miljoen vpd. De afspraak was ingegaan per 1 januari 2019 en gold voor een halfjaar. Op het nieuws schoot de olieprijs met 5% omhoog. Op 1 juli 2019 werd besloten de productiebeperking te handhaven tot en met 31 maart 2020.
In februari 2020 daalde de olieprijs naar US$ 55 per vat, het laagste niveau sinds september 2017. In maart 2020 kon binnen de OPEC+ geen overeenstemming worden bereikt om de olieproductie met nog eens 1,5 miljoen vpd te beperken, als een gevolg van de vraaguitval door het coronapandemie. Vooral Rusland lag dwars en Saoedi-Arabië besloot de productie te verhogen en daarmee Rusland te straffen; de olieprijs daalde nogmaals met 30% naar US$ 35. Op 9 april 2020 bereikten Rusland en Saoedi-Arabië wel een overeenstemming om de productie met 10 miljoen vpd te verlagen, dit is ongeveer 10% van het wereldwijde aanbod. Zowel Rusland en Saudi-Arabië verlaagden de productie met 5 miljoen vpd. Overige leden van de OPEC+ verlaagden ook de productie met nog eens 5 miljoen vpd. Deze productieverlaging zal stapsgewijs worden afgebouwd, afhankelijk van de vraagontwikkeling, en stoppen per april 2022. De rest van de wereld, vooral de Verenigde Staten en Canada, werd ook gevraagd eenzelfde bijdrage te leveren aan het herstel van vraag en aanbod. De kosten voor Amerikaanse schalieolieproducenten lagen boven de huidige lage olieprijs en staken de productie om de financiële verliezen te beperken. De Amerikaanse regering heeft geen instrumenten om een productieverlaging af te dwingen.
Olieproductie en -reserves.
Sinds de oprichting in 1960 is de olieproductie van de OPEC met een factor 3,5 gestegen; van ruim 8 miljoen vpd naar 29 miljoen in 2010. Saoedi-Arabië is de leider met een aandeel van bijna 30% in de totale OPEC-olieproductie. De snelle opkomst van nieuwe olielanden als Libië, Nigeria en Angola zijn duidelijk zichtbaar in de onderstaande tabel. De effecten op de olieproductie als gevolg van conflicten tussen de OPEC-landen zijn ook terug te vinden in de tabel, zoals de lage productie van Koeweit in 1990 na de inval door Irak en de Irak-Iranoorlog in 1980. De gegevens van de landen die de OPEC hebben verlaten, zoals Indonesië en Ecuador, zijn niet in de tabel opgenomen.
In 2015 produceerde de OPEC, inclusief Indonesië, in totaal 32,3 miljoen vaten olie per dag (vpd), op een wereldwijd totaal van circa 75,1 miljoen vpd. De OPEC berekent het aandeel op 43,0% van de wereldwijde olieproductie. Op basis van gegevens verzameld door de oliemaatschappij BP werd in 2013 ongeveer 36,8 miljoen vpd door de OPEC geproduceerd en wereldwijd 86,8 miljoen vpd. Een belangrijk verschil tussen beide cijfers zijn de teerzanden in Canada. De OPEC neemt alleen conventionele olie in de berekening op, terwijl de BP cijfers inclusief de teerzandreserves en -productie zijn.
Volgens eigen gegevens bezitten de twaalf OPEC-landen gezamenlijk 81% van de wereldwijde "bewezen aardoliereserve"; circa 1211 miljard vaten van de 1493 miljard. Over de exacte grootte van de oliereserves bestaat enige controverse, aangezien deze niet door externe audits kan worden bevestigd. De plotselinge reservebijstellingen in de jaren 80 zouden zijn ingegeven door quotabeperkingen en niet door nieuwe vondsten. In 1988, bijvoorbeeld, verhoogde Saudi Aramco zijn oliereserve van 170 miljard vaten naar 255 miljard vaten en sindsdien is dit getal nauwelijks gewijzigd, ondanks de productie van miljarden vaten olie.
De prijs van olie wordt door vraag en aanbod bepaald en is aan grote schommelingen onderhevig. Aan de aanbodzijde proberen de OPEC-landen door middel van productiequota de oliemarkt in evenwicht te houden. Onregelmatig komen de OPEC-landen bij elkaar om de marktsituatie te bespreken en, indien gewenst, de quota aan te passen. De bereidheid van de OPEC-landen om zich te houden aan productieverlagingen is niet altijd even groot omdat dit de inkomsten sterk negatief kan beïnvloeden. Ondanks de maatregelen van de OPEC blijft de olieprijs volatiel met eveneens grote consequenties voor de inkomsten uit export en voor de staatskas.
In 2001 introduceerde de OPEC een eigen referentieprijs. Dit is een gemiddelde prijs van een aantal oliekwaliteiten die in OPEC-landen worden geproduceerd, de "OPEC Reference Basket". De volgende oliesoorten zijn in de berekening opgenomen: Saharan Blend (Algerije), Girassol (Angola), Djeno (Congo), Zafiro (Equatorial-Guinee), Rabi Light (Gabon), Iran Heavy (Iran), Basra Medium (Irak), Kuwait Export (Koeweit), Es Sider (Libië), Bonny Light (Nigeria), Qatar Marine (Qatar), Arab Light (Saoedi-Arabië), Murban (VAE) en Merey (Venezuela).

</doc>
<doc id="19067" url="https://nl.wikipedia.org/wiki?curid=19067" title="Joe Jackson">
Joe Jackson

Joe Jackson (geboren als David Ian Jackson in Burton upon Trent, 11 augustus 1954) is een Brits muzikant.
Biografie.
Jackson begon op jonge leeftijd viool te spelen, maar stapte al snel over naar de piano. Vanaf zijn 16e deed hij regelmatig optredens in bars en hij kreeg een studiebeurs voor de Koninklijke Muziekacademie in Londen, waar Annie Lennox (Eurythmics) en Simon Rattle studiegenoten waren.
Maar het vooruitzicht om een serieuze componist te worden, trok hem niet aan en hij stapte de popwereld in met zijn band "Arms and Legs," waarvan hij overigens niet de zanger was. De band viel na twee niet succesvolle singles uit elkaar. Hierna speelde hij een tijd in theaters en nam een aantal demo's op. In 1978 kreeg hij een contract bij A&amp;M Records.
Vrijwel onmiddellijk wordt het album "Look Sharp!" opgenomen en in 1979 uitgebracht. Met in het zelfde jaar zijn tweede album "I'm the man" en in 1980 vlak voor zijn Pinkpop-optreden het derde album "Beat Crazy". De Joe Jackson band was erg succesvol en toerde veel. Maar ook deze band viel uit elkaar en Joe deed een stap terug uit de wereld van pop en rock en nam een album vol oude jazz en swingnummers op: "Jumpin' Jive".
Nadat hij verhuisd was naar New York speelde hij met de gedachte om een "popalbum" te maken zonder het gebruik van een gitaar. Iedereen verklaarde hem voor gek. Voordien was de gitaar hét instrument van de pop/rock. Zijn album "Night and Day" is een groot succes (1982). Het gaat over het leven in New York (later zal hij dit nogmaals doen met "Night and Day II"). Het album geeft een goed beeld van de diverse muziekstijlen uit de multiculturele samenleving van de "Big Apple".
Steeds meer probeert Joe Jackson de klassieke en symfonische kant op te gaan. "Symphony No. 1" is een poging van Jackson om een instrumentaal album te maken. Eerder probeerde hij dit al met het klassieke album "Will Power". Dit werd geen succes. Ook combineerde hij al eerder klassiek met lichte muziek als met de albums "Night Music" (1994) en "Heaven and Hell" (1999). De laatste leek het meest gewaardeerd door het publiek. "Symphony No. 1" werd in 2001 bekroond met een Grammy Award voor "Best Pop Instrumental Album." Het was onder andere zo geslaagd doordat beroemde musici als gitarist Steve Vai eraan meewerkten. Vai werkte aan dit album mee omdat Jackson een gitaarsolo had geschreven die niet uitvoerbaar leek te zijn. Het was voor Vai een uitdaging om deze compositie toch uit te voeren. Jackson zelf speelt geen gitaar en heeft eigenlijk ook helemaal niets met het instrument, getuige ook zijn uitspraak voor het album "Night and Day" "Hoezo kun je geen popalbum maken zonder het gebruik van een gitaar? Natuurlijk kan dat".
Joe Jackson slaagde er met "Symphony No. 1" ook in vier stukken een geheel te laten vormen. Het album heeft wel de klassieke vorm van vier delen, maar toch onderscheidt deze symfonie zich van andere symfonieën door de uitvoering. Zoals Jackson zelf in de liner notes zegt: "on the eve of the 21st century, a piece which was symphonic in structure surely didn't have to be written for a 19th-century orchestra to qualify as a symphony."
In 2003 komt de Jackson-band na jaren weer bijeen en neemt de cd "Volume 4" op (het is het vierde album van de Joe Jackson band in deze formatie), gevolgd door een wereldwijde tour. Het album "Afterlife" ontstaat tijdens deze tour. Van het album "Afterlife" zijn in Nederland twee versies op de markt, de internationale versie, maar ook een op de Nederlandse markt gerichte versie, waaraan een groot deel van het concert gegeven in de Heineken Music Hall op 30 mei 2003 is toegevoegd.
Joe Jackson heeft zich in het verleden gemengd in het anti-rook-debat, als tegenstander van het verbod op roken (m.n. in New York). Wat zich in 2004 ook uitte in de single "In 20-0-3". Deze song is alleen als CD-single verkrijgbaar geweest en (nog) niet aanwezig op een (verzamel) album.
In 2005 publiceerde hij het pamflet "The Smoking Issue" en in 2007 de verhandeling "Smoke, Lies and the Nanny State".
Tot grote ergernis van Jackson is het leeuwendeel van zijn omvangrijke catalogus niet meer verkrijgbaar. We spreken hier over het deel dat hij heeft opgenomen voor A&amp;M. Gekocht door PolyGram en later in handen gekomen van Universal. Met name deze maatschappij heeft een vloed van "verzamelalbums / Greatest Hits" uitgebracht inclusief nummers die Jackson nooit op cd wilde hebben. Zoals bijvoorbeeld "The Harder They Come", een nummer van Jimmy Cliff. Het album "Mike's Murder" is wel op lp (1983) verschenen, echter nooit officieel op cd. Bij een speciaal voor V&amp;D gemaakte compilatie zit dit album er als "bonus cd" bij.
In 2005 heeft Jackson een serie concerten gegeven in de Verenigde Staten en Europa, waaronder een tweetal in het nieuwe Carré in Amsterdam. Samen met strijkkwartet Ethel en de zanger/producer/componist Todd Rundgren. Ieder van de deelnemers speelde een eigen set, waarna men gezamenlijk terugkwam voor een toegift. Nieuw in deze reeks optredens was derhalve dat Joe Jackson een soloset speelde. Tijdens deze optredens speelde hij onder meer een nieuw, nog niet eerder uitgebracht nummer, "Citizen Sane" genoemd.
In 2006 is vervolgens een nieuwe reeks concerten gestart onder de naam "Joe Jackson Trio", waarbij Jackson samen met zijn oude maten Graham Maby en Dave Houghton opnieuw door de VS en Europa is gaan toeren. In het voorjaar van 2007 deed het trio een aantal kleine zalen in Nederland aan.
Het eerder genoemde "Citizen Sane" (maar nu in Trio-format) en een aantal andere nieuwe nummers werden tijdens deze tour gespeeld. Ook het oudere, nog ongepubliceerde "Drunk Song", dat Jackson in 1999 al eens had gespeeld tijdens de "Just For The Hell Of It" sessies, beleefde tijdens deze tournee een revival. Jackson is in het najaar van 2007 met het trio de studio ingegaan voor de opname van een nieuwe cd, "Rain", die begin 2008 uitkwam.
Hoewel Jackson zelfverzekerd en rustig overkomt is hij toch vaak onzeker en verlegen en weet hij vaak niet of het publiek werkelijk zo enthousiast is. Ook gaat het verhaal dat Jackson een concert (of zelfs meerdere concerten) heeft afgebroken omdat het publiek niet stil genoeg was.
In 2012 verschijnt de cd "The Duke", waarop Jackson nummers van Duke Ellington interpreteert. Deze uitgave wordt gevolgd door een Europese tournee, waarbij "The Bigger Band" (met Regina Carter) drie keer in Nederland zal spelen, met als gast vocaliste de Braziliaans-Nederlandse zangeres Lílian Vieira van Zuco 103 die ook op het album "The Duke" meedoet. Net als Iggy Pop, gitarist Steve Vai en enkele oudgedienden als Sue Hadjopoulos, Vinnie Zummo en Tony Aiello.
In 2015 verschijnt een compleet nieuw album: "Fast Forward". Opgebouwd uit 4 delen elk bestaand uit 4 songs welke in 4 verschillende steden. Respectievelijk in New York, Amsterdam, Berlijn en New Orleans. Met in elke stad een nieuwe bezetting van lokale muzikanten.
In januari 2019 verschijnt zijn album "Fool" met daarop acht nieuwe nummers. Kort daarna startte zijn wereldtournee "Four Decade Tour". In 2022 volgde de "Sing, You Sinners!" tour, waarbij hij begeleid door drie muzikanten optrad.
In het najaar van 2023 bracht hij het album "What a Racket!" ("Mr. Joe Jackson Presents Max Champion in 'What a Racket!)" uit. Het album bevat muziek uit het begin van de twintigste eeuw. Jackson kruipt in de rol van het fictief personage, Music Hall performer Max Champion. In 2024 volgt een tournee, "The Two Rounds of Racket" tour, in de Verenigde Staten en Europa, waaronder België en Nederland, bestaand uit een deel solo optreden en het tweede deel met negen muzikanten volledig in het historische thema van Max Champion.

</doc>
<doc id="19069" url="https://nl.wikipedia.org/wiki?curid=19069" title="Vostokprogramma">
Vostokprogramma

Het Vostokprogramma (Russisch: Восток, uitspraak: vastok; betekenis: "oosten") was het eerste programma van de Sovjet-Unie voor bemande ruimtevaart. Zowel de gebruikte ruimtevaartuigen als de gebruikte draagraketten droegen de naam Vostok.
In het kader van het Vostok-ruimtevaartprogramma zijn een aantal bemande en onbemande ruimtevaartuigen gelanceerd. De onbemande lanceringen betroffen voor een deel testvluchten met dieren aan boord.
De Vostok-ruimtevaartuigen konden nauwelijks manoeuvreren, en de bemande versies waren slechts geschikt voor één bemanningslid.
Opbouw en landing.
De Vostok bestond uit twee compartimenten. De capsule met kosmonaut met een diameter van 2,30 m was uitgerust met hitteschild en stond onder een druk van 1 bar met een mengsel van normale lucht (zuurstof/stikstof). Dit in tegenstelling tot de Amerikanen, die zuivere zuurstof gebruikten. Normaliter functioneerde de besturingssystemen automatisch of op commando vanaf de grond, maar de kosmonaut beschikte over handbediening in geval van onvoorziene omstandigheden. Hij zat in een schietstoel die was uitgerust met parachute en verbindingsapparatuur. Dit deel van het vaartuig was met metalen strippen verbonden met het motorcompartiment.
Het motorcompartiment, met een diameter van 2,58 m en een lengte van 3,10 m, beschikte over drukflessen met zuurstof en stikstof, batterijen, standregelraketjes en de remraket. Na afremming zorgden explosieve bouten voor separatie van capsule en motorcompartiment. Vostok 1 woog 4725 kg, maar op latere vluchten varieerde dit.
Vlak voor de landing moest het bemanningslid zich uit de voeten maken met behulp van een schietstoel en parachute omdat de landing zeer hard was. Alle kosmonauten schoten zich uit de Vostok op een hoogte van ongeveer 7000 m. Op een hoogte van 4000 m opende zich vervolgens de parachute.
Aan de eerste vlucht van Gagarin gingen diverse proefvluchten vooraf: Spoetnik 4 (15 mei 1960), Spoetnik 5 (19 augustus 1960), Spoetnik 6 (1 december 1960), Spoetnik 9 (9 maart 1961) en Spoetnik 10 (25 maart 1961) waren testen voor een bemande vlucht (met Spoetnik 7 en Spoetnik 8 faalden pogingen om Venus te bereiken).
FAI.
De Russen hielden lange tijd geheim dat hun kosmonauten niet tot en met de landing in hun Vostok-capsules bleven, uit vrees dat de Fédération Aéronautique Internationale (FAI) de bemande Vostok-vluchten niet zou erkennen als officiële ruimtevluchten.
In ruim twee jaar tijd hebben zes Russen aan boord van een Vostok een ruimtevlucht gemaakt. Het volgende Russische bemande ruimtevaartprogramma was Voschod dat gebruikmaakte van sterk aangepaste Vostok-ruimtevaartuigen.
Chronologie van het Vostok-programma.
De Russische autoriteiten besloten om de overige lanceringen (Vostok 7 tot en met Vostok 13) niet door te laten gaan. In plaats daarvan werd opdracht gegeven om het Voschodprogramma te starten.

</doc>
<doc id="19070" url="https://nl.wikipedia.org/wiki?curid=19070" title="Olifantsvogel">
Olifantsvogel



</doc>
<doc id="19071" url="https://nl.wikipedia.org/wiki?curid=19071" title="Didgeridoo">
Didgeridoo

De didgeridoo, uitgesproken als "didzjeriedoe", is een blaasinstrument, vooral bekend uit Australië waar de Aboriginals in Noord-Australië (Noordelijk Territorium) het instrument reeds duizenden jaren bespelen.
Oorsprong en gebruik.
De didgeridoo vindt zijn oorsprong in Noordoost-Arnhemland in Noord-Australië. Voor beweringen dat de didgeridoo al veertigduizend jaar zou bestaan ontbreekt bewijs. De oudste bewijzen over de ouderdom in de vorm van rotstekeningen in de regio Kakadu zijn zo'n duizend tot tweeduizend jaar oud. Op een van deze tekeningen is een didgeridoospeler met twee zangers te zien. Het originele verspreidingsgebied geeft aanleiding om aan te nemen dat de didgeridoo toch zeker tweeduizend jaar oud is.
Traditioneel wordt de didgeridoo gebruikt als instrument voor begeleiding van dansceremonies. Net zoals de Djembé bij de Malinke in West-Afrika (Burkina Faso, Guinee en Mali).
Tegenwoordig wordt de didgeridoo ook gebruikt in elektronisch versterkte muziek. Bekende bands met die gebruikmaken van de didgeridoo zijn onder andere Yothu Yindi, Jamiroquai, Gjallarhorn, Xavier Rudd en in Nederland Inner Strength, Levellers en Omnia.
Herkomst van de naam.
"Didgeridoo" is, hoewel het woord niet zo klinkt, een westerse naam voor het blaasinstrument. Er zijn twee gangbare theorieën waar de naam van didgeridoo vandaan kan komen. De eerste is dat het een onomatopee is, afgeleid van de klank die bij bepaalde ritmes klinkt, of dat het antwoord was op de vraag "wat speel je", waarop de bespeler niet het instrument noemde, maar het ritme dat hij speelde.
Door onderzoek van de promovendus Dymphna Lonergan, aan de Flinders University, is de theorie beschreven die stelt dat "didgeridoo" is afgeleid van de Ierse woorden "dúdaire" of "dúidire" (klinkt als: doedjerrie), met de volgende betekenissen: trompetspeler, iemand die voortdurend een pijp rookt, blazer, persoon met een lange neus, luistervink, nieuwsgierig persoon, zoemer, neuriër of zanger en "dubh" (klinkt als: doew of doe), in de betekenis "zwart" (of "duth", "oorspronkelijke bewoner").
Bij de Aboriginals staat het instrument bekend onder verschillende namen, zoals: mandapul, yiḏaki, ḏhambiḻpiḻ, ḻambiḻpiḻ, ḏhaḏalal, djungirriny' (Yolŋu volk, Noordoost-Arnhemland, Buŋgul-stijl), Mago (West-Arnhemland, Gunborrk-stijl en Wangga-stijl), Yiraga (Groote Eylandt) Kenbi en Marluk (Port Keats, Wangga-stijl).
Het voorwerp.
Deze holle blaaspijp is een door termieten ("Coptotermes acinaciformes") uitgeholde eucalyptusboomstam of -tak, meestal stringybark, yellow box, Darwin wooly butt, bloodwood of ironbark. Ook zijn er instrumenten gevonden van lokaal voorkomende bamboe ("Bambusa arnhemica") (Midden-West NT, Darwin, Porkeats) en Pandanus (Midden-west NT tot Portkeats). Oude rotstekeningen uit West-Arnhemland laten ook de ringen zien die kenmerkend zijn voor bamboe maar of dit ook verwijst naar bamboeringen is nog maar de vraag. De drie ringen op bijvoorbeeld instrumenten van de Galpu (onder andere Djalu, Watjuku en Badikupa Gurruwiwi) hebben hier niets mee te maken.
In Europa, waar eucalyptus van oorsprong niet aanwezig is, wordt wel een uitgeholde berenklauw gebruikt om een didgeridoo uit te maken, maar in principe kan iedere holle buis (bijvoorbeeld van bamboe of pvc) van voldoende dikte (ongeveer vier centimeter binnendiameter) en lengte (één tot anderhalve meter) worden gebruikt. Ook van inheems hout worden didgeridoos gemaakt, vaak volgens de "stokbrood"-methode. De stok wordt doormidden gezaagd en vervolgens worden beide helften uitgehold. Ten slotte worden beide delen weer aan elkaar gelijmd. Dit vertoont gelijkenis met de manier waarop de Twentse midwinterhoorn gemaakt wordt.
De didgeridoo is een volksinstrument, traditioneel vaak voorzien van rarrk-motieven (arcering, streepjestechniek) in aarde-/okerkleuren. En ook relatief summiere beschilderingen in een of twee kleurvlakken of met alleen ringen (Djalu-yiḏaki) zijn vrij traditioneel. Voor toeristen zijn de 'didges' vaak voorzien van dotpaintings en felle kleuren. De dotpaintingtechniek komt overigens uit een streek in Australië (het centrale woestijngebied) waar traditioneel geen didgeridoo werd gespeeld.
Goede didgeridoos hebben geen speciaal mondstuk nodig, dat wil zeggen dat het hout precies de juiste vorm en diameter heeft. Als dit niet zo is, dan wordt een mondstuk gemaakt van bijenwas dat gevormd kan worden door kneden/verwarmen.
Didgeridoos worden veel als souvenir verkocht maar deze exemplaren zijn in de meeste gevallen niet bespeelbaar.
De didgeridoo bespelen.
Waar bij een trompet met redelijk strak gespannen lippen wordt gespeeld, worden de lippen bij de didgeridoo veel losser gehouden, waardoor er een continue lage toon geproduceerd wordt bij het blazen. Door de lippen even iets strakker te spannen kan men een trompettoon verkrijgen. Traditioneel wordt die trompettoon in delen van Noordoost-Arnhemland ook gebruikt (onder andere in Yirrkala). In andere gebieden zoals Wugularr, (West-Arnhemland) wordt deze toon bijna nooit gebruikt. Bij het spelen wordt meestal een speciale ademhalingstechniek toegepast (circulaire ademhaling). Door met wangen, tong en kaak lucht naar buiten te persen kan de speler de toon gedurende lange tijd zonder adempauze aanhouden omdat hij bij deze blaastechniek tegelijkertijd door de neus inademt. Tijdens het spelen kunnen ook de stembanden worden benut. De gevorderde spelers gebruiken bijna steeds de stem, hetzij om een voller geluid te krijgen, hetzij om de hogere "calls" of "screams" te maken tijdens het spel.
Binnen sommige stammen (vooral in het zuiden van Australië) is het alleen aan mannen toegestaan om de didgeridoo te bespelen. De vrouwen mogen alleen dansen en zingen. Dit is geen algemene regel maar iets dat per stam verschilt.
Didgeridoo en New Age.
Met name in de New Age-beweging vertolkt hij de brommende oerstem van "Moeder Aarde". Hiermee in verband staat het verhaal dat de aarde een soort basisklank heeft, die op de klank van een didge zou lijken die in de buurt van een C- of een Cisklank zit (waarschijnlijk afgeleid van de sa-grondtoon in Indiase raga's). Veel beginnende didgespelers vinden een C- of Cisdidge de prettigste didge om mee te beginnen.
In de New Age-beweging wordt vaak beweerd dat de Aboriginals de didgeridoo gebruiken om geluiden uit de omgeving en van dieren na te bootsen bij spirituele samenkomsten. Wat er in de besloten samenkomsten zoals initiaties en andere riten werkelijk gebeurt wordt echter niet aan de buitenwereld verteld en is dus niet bekend. Bij "corroborees" (samenkomsten van Aboriginals om verhalen uit te wisselen of feest te vieren) wordt de didgeridoo gebruikt als ondersteuning van de zang en de clapsticks. Zoals David Blanasi ooit zei: "The Didgeridoo makes the singing strong". De didgeridoo wordt traditioneel niet of nauwelijks als solo-instrument gebruikt.
Varianten.
Men kan tegenwoordig veel zelfgemaakte didgeridoos tegenkomen. Er zijn zelfs mensen gespecialiseerd in het (na)maken van didgeridoos. De keuze van het hout is belangrijk, omdat niet elke houtsoort hiervoor geschikt is, bijvoorbeeld vanwege het splijten van het hout. De hardheid van het hout heeft invloed op de klankkleur.

</doc>
<doc id="19072" url="https://nl.wikipedia.org/wiki?curid=19072" title="Brons">
Brons

Brons is een legering van koper en tin. Het tingehalte kan variëren van ca. 10 tot 30%. De legering heeft een roodachtige tot gelige kleur, afhankelijk van het tingehalte. De periode in de geschiedenis waarin de mensheid op grote schaal gebruikmaakte van voorwerpen gemaakt van brons, heet traditioneel de bronstijd. Brons is het eerste metaal, op enkele eerdere voorwerpen van koper uit het neolithicum na, dat in de Nederlanden door de mens werd gebruikt, ter vervanging van steen in het paleolithicum. Het is een taai en corrosiebestendig materiaal, dat zich goed leent voor bewerking. Een bronzen oppervlak krijgt na een zekere tijd een groen patina.
Geschiedenis.
Metaalgieters ontdekten in het derde millennium voor Christus proefondervindelijk dat brons voordelen had in vergelijking met zuiver koper bij de productie van artistieke beelden. De ontdekking van brons maakte het mogelijk metalen voorwerpen te produceren die sterker waren dan daarvoor mogelijk was. Gereedschap, wapens, uitrustingen en verschillende bouwmaterialen, zoals gedecoreerde tegels gemaakt van brons, waren harder en sterker dan steen en koper, de voorlopers van brons. Brons werd eerst gemaakt door koper met arseen te legeren. De oudst bekende voorwerpen met deze samenstelling komen uit het vijfde millennium v.Chr. Later werd tin gebruikt om brons mee te maken en dat werd ook het enige type brons dat in het late 3de millennium v.Chr. werd gemaakt. Brons waar tin in was verwerkt was gemakkelijker te maken, eenvoudiger te gieten en sterker dan het brons met arseen. Tin is bovendien, in tegenstelling tot arseen, niet giftig. De eerste tinhoudende bronzen producten dateren uit het late vierde millennium v.Chr. en zijn gevonden in Susa en Lorestan in Iran, een aantal plaatsen in China en in Mesopotamië in het huidige Irak. Koper- en tinerts worden zelden samen gevonden, met uitzondering van een enkel gebied in Thailand en Iran, zodat men voor de grondstof voor de productie van brons van de handel afhankelijk was.
Ertsgesteente in Cornwall in het zuidwesten van Engeland was in Europa de voornaamste bron voor tin, dat tot in Fenicië aan de Middellandse Zee werd verhandeld. Koper werd gevonden in Etrurië, Sardinië en Cyprus. Hoewel brons in het algemeen harder is dan smeedijzer, met een vickershardheid van 60-258 tegen 30-80, kwam er een einde aan de bronstijd en begon de ijzertijd. Dit gebeurde omdat het gemakkelijker was om ijzer te vinden en het beter kon worden bewerkt. Brons werd nog steeds in de ijzertijd gebruikt, bijvoorbeeld door officieren in het Romeinse leger die bronzen zwaarden hadden, terwijl het voetvolk met ijzeren zwaarden was toegerust. Voor veel toepassingen werd het zwakkere smeedijzer voldoende geschikt bevonden.
Spelter is een legering die op brons lijkt en die vanaf het einde van de 19de eeuw tot in de eerste helft van de 20e eeuw is gebruikt.
Eigenschappen.
Brons is door de toevoeging van tin harder en minder buigzaam dan koper en heeft een kleinere buigsterkte, het heeft een grote dichtheid waardoor het in de bouw en constructie weinig toepassingen heeft, wel kan het gemakkelijk worden gegoten. Door de toevoeging van tin heeft brons een lager smeltpunt dan puur koper. Dat maakt brons uiterst geschikt voor gebruiksvoorwerpen, zoals de bronzen wapens van de klassieke oudheid, en kunstwerken.
Het is bestendig tegen corrosie en wordt het daarom toegepast in voorwerpen die in contact met zeewater kunnen komen, zoals appendages en beslag op schepen. Een speciale toepassing is als gereedschap dat gebruikt wordt in omgevingen waar explosiegevaar, aangegeven door ATEX, heerst en vonkvorming ongewenst is, zoals bij opslagtanks voor benzine. Een stalen hamer zou door vonken de benzinedamp kunnen ontsteken.
Toepassingen.
Bronzen voorwerpen, van heel kleine tot heel grote, worden volgens de techniek van het bronsgieten gemaakt. Kerkklokken zijn net zoals veel standbeelden vrijwel altijd van brons. Voor de meeste gegoten voorwerpen wordt brons gebruikt dat voor 10% uit tin bestaat, maar voor bronzen kerkklokken is het tinpercentage circa 20%, in welk geval de legering ook wel klokspijs wordt genoemd.
Brons werd in de klassieke oudheid zowel door Grieken, Etrusken als Romeinen in de beeldhouwkunst gebruikt. Via de verlorenwasmethode werden beelden van personen of ruiters gemaakt. Een voorbeeld zijn de twee bronzen van Riace, gevonden voor de kust van Calabrië. Veel van dergelijke beelden zijn verloren gegaan, omdat ze opnieuw om het metaal werden gesmolten. Een opmerkelijke is in België in 1990 gedaan bij het Bronsdepot van Heppeneert.

</doc>
<doc id="19074" url="https://nl.wikipedia.org/wiki?curid=19074" title="Unesco">
Unesco



</doc>
<doc id="19075" url="https://nl.wikipedia.org/wiki?curid=19075" title="Kommunistische Partij (België)">
Kommunistische Partij (België)



</doc>
<doc id="19076" url="https://nl.wikipedia.org/wiki?curid=19076" title="Vostok 2">
Vostok 2

Vostok 2 (Russisch: Восток-2, "Oosten 2" of "Oriënt 2") was de tweede bemande ruimtevlucht in het kader van het Russische Vostokprogramma en had tot doel de effecten van een langere periode van gewichtloosheid op het menselijk lichaam te bestuderen. Daarom vloog Vostok 2, met aan boord kosmonaut German Titov, in ruim 25 uur bijna 18 keer rond de aarde.
Missiebeschrijving.
Titov kreeg tijdens deze vlucht last van ruimteziekte, maar afgezien daarvan was de vlucht vrijwel vlekkeloos. Door een defect verwarmingselement daalde de temperatuur in de cabine tot ongeveer 6° Celsius. Net als bij de voorgaande vlucht van Vostok 1 verliep de scheiding van daalcabine en service-module niet helemaal goed waardoor de daalcabine bij de terugkeer in de atmosfeer wild begon te tollen. Na enige tijd brandde de kabelbundel tussen beide componenten van het ruimtevaartuig door als gevolg van de wrijving met de atmosfeer. De rest van de afdaling naar het aardoppervlak verliep daarna zonder verdere problemen.
Vlak voor het einde van de vlucht werd Titov op een hoogte van circa 7 kilometer, geheel volgens plan, met een schietstoel uit de daalcabine geschoten en landde hij aan een parachute veilig op aarde.
Ruimteziekte.
Tijdens de zesde omloopbaan probeerde Titov een maaltijd te nuttigen, maar hij moest prompt overgeven. Hij kreeg last van duizelingen en bleef zich misselijk voelen, ook nadat hij ruim 8 uur had geslapen. Pas vanaf de twaalfde omloopbaan begon hij zich weer beter te voelen. Soortgelijke verschijnselen werden op latere ruimtevluchten ervaren door astronauten en kosmonauten en worden toegeschreven aan het feit dat het menselijk evenwichtsorgaan moeite heeft zich aan te passen aan de situatie van gewichtloosheid. Dit werd bekend als de ruimteziekte.

</doc>
<doc id="19077" url="https://nl.wikipedia.org/wiki?curid=19077" title="Vostok 3">
Vostok 3

Vostok 3 (Russisch: Восток-3) was de derde bemande ruimtevlucht in het kader van het Russische Vostokprogramma. Aan boord was kosmonaut Andrian Nikolajev. Een dag na de lancering van Vostok 3, volgde Vostok 4. De Vostok 3 en 4 voerden de eerste gezamenlijke bemande ruimtevlucht in de geschiedenis uit.
Missieverslag.
De dubbelvlucht van Vostok 3 en Vostok 4 was mogelijk door Vostok 4 te lanceren op het moment dat Vostok 3 over de lanceerbasis in Kazachstan vloog. De beide ruimtevaartuigen hebben elkaar tot op ongeveer 6,5 km genaderd en de kosmonauten maakten onderling radiocontact.
De Vostok capsules beschikten alleen over enkele kleine stuurraketjes ten behoeve van de standregeling ten opzichte van de zon en de aarde. Systemen voor baanwijziging waren niet aanwezig zodat het rendez-vous tussen Vostok 3 en Vostok 4 alleen mogelijk was door het op het juiste moment lanceren van Vostok 4. Na de dichtste nadering werd de afstand tussen beide capsules al snel weer groter.
Kosmonaut Nikolajev was de eerste mens die met een filmcamera beelden in kleur maakte van de aarde.
Na bijna vier dagen in de ruimte te hebben doorgebracht werd de remraket van Vostok 3 in werking gesteld en keerde de capsule terug in de atmosfeer. Dit gebeurde vrijwel tegelijkertijd met de terugkeer van Vostok 4; beide capsules landden nog geen tien minuten na elkaar. Vlak voor het einde van de vlucht van Vostok 3 werd kosmonaut Nikolajev, geheel volgens plan, met een schietstoel uit de daalcabine geschoten om daarna aan een parachute te landen op aarde. De daalcabine landde aan een eigen parachute een eind verderop.

</doc>
<doc id="19078" url="https://nl.wikipedia.org/wiki?curid=19078" title="Vostok 4">
Vostok 4

Vostok 4 (Russisch: Восток-4) was de vierde bemande ruimtevlucht in het kader van het Russische Vostokprogramma. Aan boord was kosmonaut Pavlo Popovytsj. Een dag voor de lancering van Vostok 4 werd Vostok 3 gelanceerd. De Vostok 3 en 4 voerden de eerste gezamenlijke bemande ruimtevlucht in de geschiedenis uit.
Missieverslag.
Een dag na de lancering van Vostok 3 werd vanaf de lanceerbasis Baikonoer in Kazachstan de Vostok 4 gelanceerd op het moment dat Vostok 3 over de lanceerbasis vloog. Direct nadat Vostok 4 in zijn omloopbaan arriveerde naderde de beide Vostok ruimtevaartuigen elkaar tot op ongeveer 6,5 km en werd er onderling radiocontact gelegd. Omdat de Vostok's niet beschikten over middelen om een rendez-vous uit te voeren nam de afstand tussen beide ruimtevaartuigen al snel weer toe.
De rest van de vlucht van Vostok 4 verliep goed met slechts enkele problemen. De klimaatregeling aan boord werkte niet naar behoren waardoor de temperatuur daalde tot circa 10° Celsius. Een soortgelijk probleem trad ook op tijdens de vlucht van Vostok 2.
Voortijdige landing.
Zowel Vostok 3 als Vostok 4 zouden een vlucht van 4 dagen maken. Ze zouden een dag na elkaar landen. Een serie van gebeurtenissen resulteerde erin dat Vostok 4 een dag eerder terugkeerde en slechts 7 minuten na de landing van Vostok 3 aan de grond kwam op nog geen 30 km afstand.
Voorafgaand aan de vlucht was met kosmonaut Popovytsj afgesproken dat hij het codewoord 'onweersbui' moest gebruiken als hij zich misselijk voelde en eerder wilde terugkeren. Deze maatregel was ingesteld na de problemen met ruimteziekte die kosmonaut German Titov ondervond aan boord van Vostok 2.
Echter, op de derde dag van de vlucht rapporteerde Popovytsj dat hij onweersbuien zag boven de Golf van Mexico. De vluchtleiding veronderstelde dat hij daarmee het codewoord had gebruikt. Samen met chef-ontwerper Sergej Koroljov werd besloten Vostok 4 eerder te laten terugkeren, ondanks het feit dat kosmonaut Popovytsj korte tijd later aangaf dat hij niet het codewoord had gebruikt maar dat hij daadwerkelijk meteorologische onweersbuien boven de Golf van Mexico had waargenomen.
Deze omstandigheden leidden tot de vervroegde terugkeer van Vostok 4. Vlak voor het einde van de vlucht werd Popovytsj, geheel volgens plan, met een schietstoel uit de daalcabine geschoten en landde hij veilig aan een parachute op aarde.
De daalcabine van Vostok 4 landde enige kilometers verderop en is heden ten dage te zien in het NPO Zvezda museum in Moskou. De daalcabine is echter aangepast om eruit te zien als de capsule van Voschod 2.

</doc>
<doc id="19079" url="https://nl.wikipedia.org/wiki?curid=19079" title="Vostok 5">
Vostok 5

Vostok 5 (Russisch: Восток-5) was de vijfde bemande ruimtevlucht in het kader van het Russische Vostokprogramma. Aan boord was Valeri Bykovski. Twee dagen na de lancering van Vostok 5 werd Vostok 6 gelanceerd met aan boord Valentina Teresjkova, de eerste vrouw in de ruimte.
Missieverslag.
Met de vlucht van Vostok 5 werd een nieuw duurrecord voor bemande ruimtevluchten neergezet, bijna 5 dagen. Dat duurrecord werd al snel verbroken met een Amerikaanse Gemini-missie, maar dat waren tweepersoons ruimteschepen. Vostok 5 is tot op heden wel de langste, bemande, solo-ruimtevlucht.
Verder was de dubbele vlucht van Vostok 5 en Vostok 6 in feite een herhaling van de dubbele vlucht van Vostok 3 en Vostok 4. In tegenstelling tot de voorgaande vluchten ging er met Vostok 5 een aantal dingen mis.
Lancering.
De lancering werd enkele malen uitgesteld vanwege verhoogde activiteit van de zon met meerdere zonnevlammen en bijbehorende verhoogde stralingsniveaus in de ruimte. De lancering verliep niet helemaal juist waardoor het Vostok ruimtevaartuig in een lagere omloopbaan kwam dan gepland. In combinatie met de opwarming van de aardatmosfeer door de verhoogde zonneactiviteit verloor de Vostok 5 snel hoogte waardoor de beoogde vluchtduur van 8 dagen teruggebracht werd tot 5 dagen. Een poging van de kosmonaut om de capsule om te draaien om de derde trap van de draagraket te zien mislukte. Een groot gedeelte van de stuwstof voor het standregelingssysteem werd daarbij opgebruikt.
Vluchtbeschrijving.
Op de derde dag werd Vostok 6 gelanceerd en beide ruimtevaartuigen naderden elkaar tot op 5 kilometer. Bykovski en Teresjkova legden onderling radiocontact totdat de afstand tussen beide Vostok's weer groter werd. Met een zwart-wit filmcamera maakte Bykovski opnamen van de horizon van de aarde.
De temperatuur in de daalcabine varieerde sterk. Op de eerste dag steeg deze tot 30° Celsius om daarna te dalen tot amper 10 °C. Na een ongelukje met het afvalsysteem rapporteerde Bykovski de leefomstandigheden aan boord van het ruimtevaartuig als zijnde "onplezierig".
Landing.
Op de vijfde dag werd met succes de remraket ontstoken. Evenals de voorgaande Vostok 1 en Vostok 2 missies mislukte de ontkoppeling van daalcabine en service-module gedeeltelijk waardoor beide componenten via een spanband aan elkaar verbonden bleven. Wilde tuimelingen tijdens de terugkeer in de atmosfeer waren het gevolg totdat de spanband als gevolg van de wrijvingshitte doorbrandde.
Door een fout van de vluchtleiding landde Vostok 5 op ruim 400 km van het geplande punt. Op een hoogte van 7 km werd de kosmonaut, geheel volgens plan, met een schietstoel uit de daalcabine geschoten om aan een parachute veilig te landen. Na de landing werd Bykovski door de lokale bevolking met een auto naar de 2 km verderop gelande daalcabine gebracht, alwaar hij werd opgehaald door de bergingsploegen.
De daalcabine van Vostok 5 is tegenwoordig te bezichtigen in het Tsiolkovski ruimtevaartmuseum in Kaloega.

</doc>
<doc id="19080" url="https://nl.wikipedia.org/wiki?curid=19080" title="Schrikkeljaar">
Schrikkeljaar

Een schrikkeljaar is een kalenderjaar met 366 dagen in plaats van 365. Deze extra dag, een schrikkeldag, wordt ingevoerd omdat een kalenderjaar van 365 dagen ongeveer 6 uur korter duurt dan het tropisch jaar. Om te voorkomen dat de seizoenen, die vast aan het tropisch jaar verbonden zijn, te veel in een jaar verschuiven, wordt elke 4 jaar een correctie toegepast (met uitzondering van de eeuwjaren die geen veelvoud van 400 zijn).
De schrikkeldag valt in de Gregoriaanse kalender op 29 februari en komt voor als het jaartal restloos deelbaar is door 4, maar niet door 100 – tenzij het jaartal restloos deelbaar door 400 is. 2024 is een schrikkeljaar. Daarvoor waren 2004, 2008, 2012, 2016 en 2020 (allemaal deelbaar door 4, maar niet door 100) ook schrikkeljaren. Ook 1600 (deelbaar door 400) was een schrikkeljaar. 1700, 1800 en 1900 waren dat niet (deelbaar door 100, maar niet door 400) en 2000 weer wel.
Achtergrond.
Een tropisch jaar is de tijd die de Aarde nodig heeft om in haar baan om de Zon van lentepunt naar lentepunt te bewegen. In het tropisch jaar liggen de seizoenen dus vast. Een tropisch jaar is niet exact 365 dagen, maar 5 uren, 48 minuten en 45,1814 seconden langer. Als men zich van dat verschil niets zou aantrekken en de duur van een jaar op 365 dagen zou afronden, dan zou men na vier jaar bijna een dag tekortkomen (preciezer: 23 uur en 15 minuten). Oud en nieuw zou dan te vroeg gevierd worden; bijna een dag voordat de aarde werkelijk helemaal rond de zon is gegaan. Het toelaten van de afwijking zou tot gevolg hebben dat de seizoenen ten opzichte van het kalenderjaar gaan verschuiven, het begin van de lente zou elke 100 jaar ongeveer 24 dagen vroeger vallen.
Correctie.
De Aarde heeft 365 dagen en afgerond 6 uur nodig ( dag) om een baan rond de Zon te beschrijven. Door elke 4 jaar een datum tussen te voegen, loopt de kalender weer in de pas met de aarde. Die datum is 29 februari, de schrikkeldag.
Dit levert een gemiddelde op van 365 dagen en 6 uur per jaar. In de Juliaanse kalender, de gangbare kalender voor de invoering van de gregoriaanse kalender, werd deze methode gebruikt. De correctie van 6 uur per jaar is echter een overcorrectie ten opzichte van het tropische jaar van 365 dagen, 5 uur, 48 minuten en 45,1814 seconden. De extra 11 minuten en 14,8186 seconden per jaar tellen op tot ongeveer drie dagen per 400 jaar.
In principe kan men dit oplossen door elke 128 jaar een schrikkeljaar minder in te voeren oftewel elke 32e schrikkeldag over te slaan. 365 dagen, 5 uur 48 minuten en 45 seconden komt overeen met 365,2421875 dagen.
Deze cyclus van 128 jaren wordt gebruikt in de Iraanse kalender, echter met vier keer verschuiven in plaats van een keer overslaan.
De gregoriaanse kalender lost de overcompensatie op door slechts eeuwjaren die deelbaar zijn door 400 (zoals 1600 en 2000) als schrikkeljaar te behouden, en eeuwjaren die niet deelbaar zijn door 400 (zoals 1700, 1800 en 1900) niet.
Verdere correcties.
Met deze gegevens is uit te rekenen dat men iedere 100 jaar een kleine drie kwartier te veel heeft. Hiervoor zal in principe na een aantal millennia nog een correctie nodig zijn. De lengte van het zonnejaar is echter geen constante. Dit wordt veroorzaakt doordat de precessie van de aardas, en daarmee de jaarlengte, niet helemaal constant is. Bovendien neemt de omwentelingssnelheid van de Aarde af door de getijdenwerking van de Maan en de Zon. Om voor toenemende daglengte te corrigeren wordt zo nu en dan een schrikkelseconde ingevoegd. De verandering van de jaarlengte gedeeld door de zo gecorrigeerde daglengte is van dezelfde orde van grootte als de nog resterende afwijking. Doordat het om nog onbekende veranderingen gaat, is niet op voorhand vast te stellen wanneer die schrikkeldag moet worden weggelaten. Uiterlijk in 2035 wordt de schrikkelseconde afgeschaft.
Andere methoden.
Het systeem van schrikkeljaren met een extra dag is via de Juliaanse kalender in de Gregoriaanse kalender terechtgekomen. De Grieks-orthodoxe kalender is eveneens gebaseerd op de Juliaanse kalender, maar heeft een ander systeem van uitzonderingen. Bij de Franse republikeinse kalender waren er zelfs veel alternatieve vormen.
Andere kalenders hebben een schrikkeljaar waarbij een schrikkelmaand wordt ingevoegd. De Romeinse kalender kende maanden van dertig dagen zodat er geregeld een extra maand aan de kalender werd toegevoegd.
Naam.
De naam "schrikkeljaar" komt van het Middelnederlandse "scricken", dat "met grote passen lopen" of "springen" betekende en ook terugkomt in het Hasseltse woord "schrikschoen" (schaats). Dit komt tevens overeen met de Engelse benaming "leap year", letterlijk "springjaar".

</doc>
<doc id="19081" url="https://nl.wikipedia.org/wiki?curid=19081" title="Vostok 6">
Vostok 6

Vostok 6 (Russisch: Восток-6) was de zesde en laatste bemande ruimtevlucht in het kader van het Russische Vostokprogramma. Vostok 6 werd gelanceerd met aan boord Valentina Teresjkova, die daarmee de eerste vrouw in de ruimte werd. Twee dagen eerder was Vostok 5 gelanceerd met kosmonaut Valeri Bykovski.
Missieverslag.
De dubbele missie van Vostok 5 en Vostok 6 was in feite een herhaling van de eerdere dubbele vlucht van Vostok 3 en Vostok 4. Maar deze keer vloog de eerste vrouw in de ruimte in Vostok 6 en werd met Vostok 5 het duurrecord voor ruimtevluchten verbeterd.
Lancering.
Vostok 6 werd gelanceerd toen Vostok 5 in zijn omloopbaan de lanceerbasis in Kazachstan naderde. Direct na de vlekkeloze lancering zag Teresjkova door de patrijspoort van haar ruimtevaartuig de tweede trap van de draagraket tuimelen. Kort daarna naderden Vostok 5 en Vostok 6 elkaar tot op minder dan 5 km. Er werd onderling radio contact gelegd waarbij Teresjkova en Bykovski het gebruik van hun codenamen over het hoofd zagen.
Verloop van de vlucht.
Het vluchtplan voor Vostok 6 bevatte alleen taken voor de eerste dag in de ruimte. De vlucht liep echter dermate voorspoedig dat al snel een tweede en derde vluchtdag toegevoegd werden. Teresjkova maakte foto's van de aardse horizon en diverse steden en andere delen van de aarde.
Een bio-medisch experiment werd niet uitgevoerd omdat ze niet bij de benodigde apparatuur kon komen.
Op de tweede dag rapporteerde ze een stekende pijn in haar rechter scheenbeen die bijna ondragelijk werd op de derde dag.
Eenmaal moest Teresjkova overgeven na het nuttigen van een maaltijd, vermoedelijk vanwege ruimteziekte, maar Teresjkova zei later zelf dat het gelegen had aan de kwaliteit van het voedsel. Die zou niet best zijn geweest, ze had met name klachten over het brood dat veel te droog zou zijn geweest.
Tijdens de omlopen 35 en 42 testte ze het standregelingssysteem op verzoek van chef-ontwerper Sergej Koroljov.
Gedurende een aantal omlopen kon de vluchtleiding geen enkel contact leggen met Teresjkova. Later bleek dat ze in die tijd had geslapen omdat ze zich uitgeput voelde.
Landing.
Teresjkova bracht Vostok 6 handmatig in de juiste positie voor het ontsteken van de remraket. Door een fout in de instructies van de vluchtleiding begon de afdaling door de atmosfeer op een verkeerd moment waardoor Vostok 6 honderden kilometers van de geplande landingsplaats terechtkwam. Tijdens de hele fase van oriënteren, ontsteken van de remraket en de afdaling ontving de grond geen voortgangsrapporten van Teresjkova. Als oorzaak is aangegeven dat er problemen waren met de radio-apparatuur van het ruimtevaartuig.
Uiteindelijk landde de Vostok 6 twee en een half uur vóór de Vostok 5. Vlak voor het einde van de vlucht werd Teresjkova, geheel volgens plan, met een schietstoel uit de daalcabine geschoten en landde ze per parachute veilig op aarde, midden op de collectieve boerderij Pavinskij. Een grote groep mensen zag haar landen en haalde haar juichend binnen.
De daalcabine kwam slechts 400 meter verderop terecht en na ruim een uur arriveerde de eerste bergingsploegen. Daarmee was de laatste missie uit het Vostokprogramma tot een succesvol einde gekomen.
De daalcabine van Vostok 6 is tegenwoordig tentoongesteld in het RKK Energia Museum in Korolev, nabij Moskou in Rusland.
Controverse en geruchten.
In de dagen en weken na de vlucht ontstond een controverse rond de prestaties van Teresjkova tijdens haar vlucht. Diverse geruchten deden de ronde. Een vluchtarts beschuldigde haar ervan dat ze dronken op het lanceerplatform was gearriveerd voor de start van haar vlucht. Generaal Kamanin, de militaire gezagvoerder van de kosmonauten, schreef later in zijn persoonlijke dagboek dat dit een leugen was. Verder werd er door critici op gehamerd dat Teresjkova niet al haar taken had vervuld, slecht gegeten had aan boord van Vostok 6, ziek zou zijn geweest en orders van de vluchtleiding genegeerd zou hebben. Hard bewijs voor deze beschuldigingen is nooit geleverd en de meeste beschuldigingen werden door Kamanin afgedaan als "onzin". Desondanks was de onenigheid groot genoeg om chef-ontwerper Koroljov ervan te overtuigen dat er voorlopig maar geen vrouwen meer in de ruimte moesten vliegen.
Het duurde dan ook 19 jaar, tot 1982, voordat de tweede Sovjet-vrouw, Svetlana Savitskaja, de ruimte inging aan boord van de Sojoez T-7 missie.

</doc>
<doc id="19083" url="https://nl.wikipedia.org/wiki?curid=19083" title="Palindroom">
Palindroom

Een palindroom (van het Grieks: "πάλιν", "opnieuw" en "δρόμος", "(door)lopen"), keerwoord of spiegelwoord is een woord waarin de letters symmetrisch gerangschikt zijn, zodanig dat het woord van achter naar voren gelezen hetzelfde is als van voor naar achter. Bij uitbreiding gebruikt men het begrip ook voor volledige zinnen, voor getallen, gensequenties, en soms voor datums. Lange palindromen zijn haast altijd zeer gekunstelde woorden of zinnen.
De Van Dale trekt de definitie iets breder, naar een zin die van achteren naar voren gelezen kan worden, waarbij de betekenis gelijk blijft (zoals "parterretrap") of verandert (zoals "kolk"). In de praktijk wordt ‘palindroom’ echter vrijwel alleen gebruikt voor een woord dat hetzelfde blijft als je het omdraait.
Voorbeelden.
Nederlandse zinnen per woord.
Bij deze vorm van palindroomzinnen worden de woorden van achter naar voor gelezen, niet de letters.
Muziek.
Een bekend muzikaal palindroom, waarbij de muziek zowel voorwaarts als achterwaarts uit hetzelfde notenmateriaal bestaat, treft men aan in de van Joseph Haydn. Daarin wordt in het derde deel, het menuet, het materiaal exact gespiegeld.
Ook andere componisten hebben met het idee van muzikale palindromen gespeeld, zoals Béla Bartók ("5e strijkkwartet"), Alban Berg (3e acte van de opera "Lulu"), Guillaume de Machault (het motet "Ma Fin Est Mon Commencement"), Paul Hindemith ("Ludus Tonalis"), Igor Stravinsky ("The Owl and the Pussycat") en Anton Webern (2e deel van symfonie opus 21).
In vaktermen spreekt men ook van retrograde inversies, wanneer een componist een thema of reeks op palindromische wijze hanteert. In de barokmuziek treft men soms ook kreeftcanons aan, waarbij de muziek op palindromische wijze wordt gecomponeerd. De compositietechniek om een thema of reeks te spiegelen wordt veelvuldig gebruikt in dodekafonische muziek.
Palindroomdag.
Een "palindroomdatum" is de datum van een dag in cijfers die van voor naar achter gelezen hetzelfde is als van achter naar voor. Afhankelijk van het datumformaat, dd-mm-jjjj (o.a. in veel Europese landen), mm-dd-jjjj (o.a. in de Verenigde Staten) of jjjj-mm-dd (o.a. ISO 8601 en Japan) zijn dagen dan wel of geen "palindroomdag". Zo was 1 januari 1010 een palindroomdag, omdat de schrijfwijze 01-01-1010 een cijferpalindroom vormt; dit is onafhankelijk van de gebruikte notatie. Voor bijvoorbeeld 29 februari 2092 moet echter de notatie dd-mm-jjjj gebruikt worden (29-02-2092); in de andere genoemde notaties is dit geen palindroom.
In 2021 was 12 februari een palindroomdag; in cijfers: 12-02-2021 of 12022021. In 2022 was het, in het formaat dd-mm-jjjj, 22-02-2022.
Reclame en popcultuur.
In de reclame en popcultuur worden ook (niet-bestaande) palindromen bedacht. Een paar voorbeelden zijn Pokémonnamen als Girafarig, Eevee en Alomomola, en het wasmiddelmerk Omo. Een voorbeeld uit de popcultuur is het nummer "BoB" van Weird Al Yankovic; dit nummer bestaat volledig uit palindromen en is een remake van het nummer "Subterranean Homesick Blues" van Bob Dylan. Ook de naam van de derde elpee (1969) van de Amerikaanse band Grateful Dead, Aoxomoxoa, is een palindroom. Een bekend voorbeeld uit de reclame is de slogan "Tivoli, I lov' it" voor het sigarettenmerk Tivoli.
Getallen.
Gehele getallen van 2 of meer cijfers kunnen ook palindromen zijn. Soms beschouwt men ook de enkele cijfers als palindroomgetallen.
Dit kan ook voor getallen met een bepaalde eigenschap, zoals priemgetallen :
of kwadraten:

</doc>
<doc id="19086" url="https://nl.wikipedia.org/wiki?curid=19086" title="Waals">
Waals

Het Waals (Walon) is een Romaanse streektaal die in het grootste deel van Wallonië gesproken wordt door een deel van de bevolking. Waals wordt ook gesproken in de regio Givet in het Franse deel van de Ardennen. Volgens schattingen zijn er in totaal 600.000 sprekers.
Algemeen.
Het Waals maakt deel uit van de zogenoemde oïl-talen, een taalsubgroep waartoe ook het Frans behoort, maar is geen variant van het Frans.
Beide talen (en ook andere oïl-talen) ontstonden tussen de 8e en de 12e eeuw in verschillende streken van het Noord-Gallo-Romeinse gebied. Ze komen uit het Latijn, dat naar het huidige België was gebracht door soldaten, handelaars en Romeinse kolonisten.
Het Waals heeft een Keltisch en Germaans substraat. Het is de Romaanse taal die het duidelijkst sporen van Germaanse invloed draagt. Op 100 Waalse klassieke woorden zouden 90 van Latijnse oorsprong zijn, 9 van Germaanse en 1 van Keltische. Het heden ten dage gesproken Waals bevat echter ook veel Franse woorden, sinds de Franse Revolutie met weinig fonologische aanpassingen ingevoerd, en nog meer sinds het begin van de 20e eeuw.
Het Waals is mogelijk de best overgeleverde oïl-taal in de schaduw van het Frans. Het is een van de 500 talen die waarschijnlijk zullen uitsterven in de 21ste eeuw.
Er zijn andere kleinere Belgo-Romaanse talen of dialecten in Wallonië: het Picardisch (Bergen-Doornik), het "Gaumais" (Virton) en het "Champenois" (Beneden-Semois). Soms wordt het woord "Waals" gebruikt voor de vier groepen samen, als synoniem voor Belgo-Romaanse dialecten.
De term "Waals" wordt, ten onrechte, eveneens gebruikt voor het Belgisch-Frans, wat tot verwarringen kan leiden.
Varianten van het Waals.
Het Waals kent verschillende regionale varianten. De verschillen zijn meestal fonetisch en orthografisch. Het Waals heeft ook twee spellingen (de Feller-spelling en de Rfondou-spelling). De Rfondou-spelling wordt voor het "Rfoundou walon" ("Algemeen Waals") gebruikt, terwijl de Feller-spelling in de Waalse dialecten wordt toegepast.
West-Waals.
("[FR] Ouest-wallon ; wallo-picard - [WA] Walon do Coûtchant ; walo-picård").
Het West-Waals wordt gesproken in West-Waals-Brabant, Oost-Henegouwen en het arrondissement Philippeville. Het West-Waals wordt als een overgangsdialect tussen het Waals en het Picardisch (dat in het grootste deel van Henegouwen gesproken wordt), gezien. Ondanks de status van "overgangsdialect", is het West-Waals een dialect van het Waals met een invloed van het Picardisch.
Centrum-Waals.
Het Centrum-Waals wordt gesproken in het oosten van Waals-Brabant, de provincie Namen (behalve het arrondissement Philippeville) en de Pointe de Givet (Frankrijk). Het Centrum-Waals is het meest gestandaardiseerde Waalse dialect. Dit dialect is op het gebied van spelling beïnvloed door West-Waals en Oost-Waals. Rond Vresse-sur-Semois sprak men vroeger het Champenois in plaats van Waals, maar dat is niet langer het geval.
Oost-Waals.
("[FR] Est-wallon ; le Liégeois - [WA] Walon do Levant ; Walon do Payîs d'Lîdje")File:Spa_018_01.jpg
Het Oost-Waals wordt gesproken in de provincie Luik en het noorden van de provincie Luxemburg (en ook vier dorpen van het Groothertogdom Luxemburg in de buurt van Sonlez - intussen verduitst). In tegenstelling tot het Centrum-Waals is het Oost-Waals het minst gestandaardiseerde Waals dialect. Dit dialect is beïnvloed door het Duits.
Zuid-Waals.
Het Zuid-Waals wordt gesproken in het midden van de provincie Luxemburg (in tegenstelling tot het zuiden van de provincie Luxemburg, waar Gaumais de (Belgische variant van het Lotharings) en Luxemburgs wordt gesproken. Gaumais en Luxemburgs oefenen wel invloed op het Zuid-Waals uit.
Algemeen Waals.
Prenormalisatie.
Het "Feller-systeem", het systematisch schrijven van de dialecten, is uitgelegd door zijn bedenker in "Bulletin de la société Liégeoise de Littérature wallonne, tome 41, (1)" in 1900. Van één orthografie per schrijver kwam men tot "één orthografie per dorp".
Het "Feller-systeem" vond in de eerste helft van de 20e eeuw nog geen algemene ingang. Later werd het alsnog een norm, maar met andere eigenschappen in verschillende literaire kringen. Tot nu toe kunnen er in de zogenaamde "Feller-orthografie" twee of drie verschillende vormen worden aangetroffen voor eenzelfde uitspraak van een woord, bijvoorbeeld "åbe", "aube" en "ôbe" (boom). Voor een woord als "roytea" (een kleine vogel), zijn er meer dan 30 uitspraken in (linguïstisch) Wallonië, dus 30 "correcte" Feller-schrijfwijzen.
Technische normalisatie.
Technische normalisatie ("corpus planning") begon in 1989 met een artikel van Jean Germain in het tijdschrift "Toudi". Het doel was nog maar één orthografie per woord te hebben.
In 1992 gaf Laurent Hendschel presentaties onder de titel "Quelques propositions pour l'établissement d'un langue wallonne écrite commune" ("Enkele voorstellen voor het inrichten van een gezamenlijk geschreven Waalse taal").
De UCW ("Union Culturelle Wallonne") ging in 1996 met het voorstel akkoord (vergadering van Charleroi).
Vanaf de jaren negentig begon een groep schrijvers aan het 'rfondou', een poging om tot één veralgemeend geschreven Waals te komen in tegenstelling tot het Fellersysteem dat een orthografie voor elk dialect hanteert. Het gaat daarbij niet zozeer om de uitspraak, die kan blijven verschillen van streek tot streek.
Een andere belangrijke stap was de aanzet tot een Waals verklarend woordenboek door Pablo Sarachaga en Lucien Mahin in 2000.
Normalisatie van het statuut.
De normalisatie van het statuut ("status planning") ...
Voorbeeldtekst.
"Nederlands:" 
Artikel 1 Alle mensen worden vrij en gelijk in waardigheid en rechten geboren. Zij zijn begiftigd met verstand en geweten, en behoren zich jegens elkander in een geest van broederschap te gedragen
"Frans": 
Article premier "de la Déclaration des Droits de l'Homme" 
Tous les êtres humains naissent libres et égaux en dignité et en droits. Ils sont doués de raison et de conscience et doivent agir les uns envers les autres dans un esprit de fraternité.
"Waals":
Artike prumî
Tos lès-omes vinèt-st-å monde lîbes, èt so-l'minme pîd po çou qu'ènn'èst d'leu dignité èt d'leus dreûts. I n'sont nin foû rêzon èt-z-ont-i leû consyince po zèls, çou qu'èlzès deût miner a s'kidûre onk' po l'ôte tot come dès frés.
Waals en Nederlands.
Er zijn verschillende gemeenschappelijke punten tussen het Waals en het Nederlands (soms Vlaams of Limburgs)
Zulke structuren zijn niet in het Frans te vinden. "Zie andere voorbeelden op de ."
In het Frans heeft het bijvoeglijk naamwoord dat de kleur aanduidt een andere plaats.
Anderzijds zijn er ontleningen van het Waals naar het Belgisch Zuid-Limburgs (Voeren-Riemst-Borgloon-Landen)
Verspreiding.
De dialecten van het Waals.
Het Waals en het Picardisch zijn de Romaanse dialecten die in de Waalse gebieden, de gebieden ten zuiden van de taalgrens die het Germaanse taalgebied scheidt van het Romaanse taalgebied, werden gesproken. Deze gebieden waren taalkundig dikwijls erg gemengd (Germaanse en Romaanse talen dooreen). De Romaanse dialecten van de langue d’oïl kwamen voort uit een gevulgariseerd Latijn dat reeds tegen de achtste eeuw gedifferentieerd was.
Wisconsin.
In de Verenigde Staten is er een klein gedeelte van Wisconsin, rond Green Bay, waar nog "namurois" gesproken wordt vanwege de tamelijk uitgebreide emigratie in de loop van de 19e eeuw: vanaf 1850 weken 15.000 personen, voornamelijk afkomstig uit de omgeving van Gembloers en Waver, uit naar het noorden van deze Amerikaanse staat, maar het sterftecijfer aan boord van de schepen lag bijzonder hoog. De eerste migratiegolf vertrok uit Graven om zich te vestigen in het huidige dorp Robinsonville-Champion. In 1860 waren ze al met meer dan 4.500, van wie 80% in de county's Kewaunee, Door en Brown woonden. Hun afstammelingen zijn intussen met zo'n 20.000, maar slechts weinig jongeren spreken nog Waals, waardoor de taal op het punt staat uit te sterven, ook al leeft het besef van de oorsprong nog steeds. De namen van verscheidene dorpen in Wisconsin vertonen nog sporen van deze immigratie: Brussels, Namur, Rosiere (van "Rosières"), Champion, Walhin, Grand-Leez.
Duitsland en Zweden.
Het Waals verspreidde zich in enkele proto-industriele gebieden van deze landen, ten gevolge van het uitwijken van staalarbeiders in de 18de en 19de eeuw.
In Zweden gaat het vooral om de streek rond Eskilstuna.
Wat betreft Duitsland, is er een zeer populaire anekdote die verteld wordt in elke voorstad van Luik, dat tijdens de Tweede Wereldoorlog de bevolking Waals sprak om niet verstaan te worden door de Duitse soldaten. Toevallig ving een Duitse soldaat, van Waalse afkomst, "qwant n'èront-îs" op ("wanneer gaan ze nu eindelijk vertrekken") dat iemand in het openbaar vertelde. De soldaat zou dan de mensen in het Waals gewaarschuwd hebben om voorzichtig te zijn.
Sociolinguïstiek.
Waals is nu een "verborgen taal". Als vreemdeling kun je jarenlang in Wallonië rondzwerven, zonder haar te horen. Tegenwoordig zijn alle Waalstaligen ook Franstalig; zo spreken ze Waals alleen in bepaalde situaties, met zeer goede vrienden. Rond 1900 sprak 90% van de Walen altijd Waals. Het verval van het Waals vond in de laatste 100 jaar plaats, over drie generaties.
Doordat Frans de norm is in de kerk, op school en op televisie, wordt het Waals nog nauwelijks gebruikt. De taal had al een lagere status dan het Frans; jongens werden opgevoed in het Waals en meisjes in het Frans. De Fransgezinde administraties hebben deze overgang naar het Frans bevorderd, net zoals dat in Frankrijk gebeurde voor het Bretoens of Vlaams. Toen in 2017 arbeidersafgevaardigde Frédéric Gillot in het Waals Parlement Waals sprak, weigerden de administratieve diensten de notulen in deze taal op te stellen.
Zie ook.
"Complete artikelenserie" Het Waalse taallandschap

</doc>
<doc id="19088" url="https://nl.wikipedia.org/wiki?curid=19088" title="Assistent in opleiding">
Assistent in opleiding

Een assistent in opleiding (aio) was een medewerker van een Nederlandse universiteit die, gedurende een periode van meestal 4 jaar, trachtte te promoveren. Een aio- of oio-schap vormde in de tweefasenstructuur van het wetenschappelijk onderwijs de tweede fase. De term is sinds 2004 officieel niet meer in gebruik, waarna de algemene aanduiding promovendus weer wordt gebruikt of in toenemende mate 'PhD-student'.
Kenmerken.
Tot de werkzaamheden van een aio behoorden op de eerste plaats het verrichten van een wetenschappelijk onderzoeksproject en na een aantal jaren (meestal 4 jaar) het schrijven van een proefschrift (dissertatie) over de resultaten van dit wetenschappelijk onderzoek. Daarnaast werden verkregen resultaten veelal tussentijds gepubliceerd in wetenschappelijke tijdschriften en op conferenties. Ook kon van de aio verlangd worden dat deze enkele onderwijstaken binnen de universiteit op zich nam.
In veel richtingen (m.n. de sociaal-economische) was het volgen van een aio-traject onder pas afgestudeerde academici niet populair, mede door het lage salaris dat een aio verdiende in vergelijking met salarissen die aan pas afgestudeerden buiten de universiteit werden betaald. In de humaniora en de bètawetenschappen lag een aioschap beter in de markt, bij de eerste door de slechtere beroepsperspectieven, bij de tweede door de hogere status die onderzoek heeft.
Bursalen en promovendi.
Een aantal universiteiten en faculteiten is gestart met een experiment met een bursalen-systeem, waarbij een promovendus niet langer als een medewerker van de universiteit wordt gezien maar als student. Hij/zij ontvangt dan ook een 'beurs' in plaats van een salaris. Dit systeem is onder pas afgestudeerden nog minder populair. 
Maar door de Vereniging Samenwerkende Nederlandse Universiteiten (VSNU) werd in 2001 tot 2004, samen met consultants van Hay, onderzoek verricht naar de inrichting van de universiteiten en de daarin voorkomende werkzaamheden. De uitkomsten van dit onderzoek hebben de universiteiten doen besluiten om de tot dan geldende Rijksregeling voor functiewaarderen en beschrijven uit 1984 (BBRA 1984) in 2004 te vervangen door een systeem dat is gebaseerd op de Hay-methode voor functieordenen: het Universitair Functieordenen (UFO). Dit betekent dat in de nieuwe systematiek de aiofunctie is ingedeeld in het functieprofiel promovendus. Eveneens zijn de salarissen van promovendi vanaf 2004 geleidelijk omhoog gegaan, om zo een betere verhouding tussen de salarissen van promovendi en het overig wetenschappelijk personeel te realiseren. Omdat het budget om promovendi aan te stellen niet overeenkomstig is verhoogd, heeft deze salarisverhoging geleid tot een afname van het aantal promovendi en post-doctorale onderzoekers (postdocs, tijdelijke onderzoeksplaatsen die pas gepromoveerden helpen de periode tussen promotie en vaste aanstelling te overbruggen). Promovendi gingen dus meer verdienen, maar masterstudenten kregen een kleinere kans om promovendus te worden.
Met de invoering van de nieuwe functieordening zijn de termen 'aio', 'oio', of 'assistent-onderzoeker' officieel niet meer in gebruik. In de praktijk worden deze termen echter nog steeds gebezigd.

</doc>
<doc id="19089" url="https://nl.wikipedia.org/wiki?curid=19089" title="Taxi (vervoer)">
Taxi (vervoer)

Een taxi is een vervoermiddel dat op afroep een of meer reizigers vervoert op een door de reiziger zelf gewenst tijdstip en traject, op basis van een vast bedrag per afstandseenheid of een vooraf overeengekomen ritprijs.
Etymologie en geschiedenis.
De term "taxi" is een verkorting van het Franse "taximètre", een wijziging naar analogie van het Griekse "taxis" (betaling) van het Duitse woord "taxameter", dat teruggaat op het middeleeuws Latijnse "taxa" (taxatie) en oorspronkelijk op huurrijtuigen van toepassing was. Ten onrechte wordt ook wel verondersteld dat het woord "taxi" is afgeleid van de naam van het Duitse adellijke geslacht Thurn und Taxis, die beschouwd worden als de grondleggers van de huidige posterijen.
Inrichting en uiterlijk.
Een taxi kan een personenauto zijn, maar ook een limousine of personenbus kan worden ingezet voor regulier taxivervoer. Tevens zijn er helitaxi's, watertaxi's, motor- en scootertaxi's, fietstaxi's, paard en wagen en bijvoorbeeld de (al dan niet gemotoriseerde) riksja's. Samengevat wordt wereldwijd ieder denkbaar transportmiddel in min of meerdere mate ingezet als taxi. In Europa zal het woord taxi echter doorgaans verwijzen naar het vervoer van personen met een auto(busje).
In veel landen of steden hebben (c.q. hadden) taxi's een bepaalde kleur (vaak geel) of uiterlijk. In Nederland, met name in enkele grote steden (o.a. Amsterdam en Den Haag), waren taxi's herkenbaar aan een geblokte zwart-witte strip. Veel van dergelijke kenmerken blijken echter meer en meer tot het verleden te behoren, al hebben taxi's in Nederland sinds 2000 wel een blauwe kentekenplaat. Dit mede als gevolg van de roep vanuit samenlevingen voor goedkoper (taxi)vervoer, het doorgevoerde Europese aanbestedingsbeleid, de 'vrijere marktwerkingsmechanismen', het ongewisse voorafgaande aan een rit welke taxi de gewenste service levert en bijvoorbeeld wettelijke concurrentiebepalingen.
In Duitsland zijn de meeste taxi's beige en in Londen waren voorheen alle taxi's zwart. In New York zijn de herkenbare taxi's van origine geel (yellow cab) en de stadstaxi's in Maleisië zijn doorgaans zwart en geel of wit en rood.
Soorten diensten.
Op veel plaatsen, vooral daar waar veel per taxi gereisd wordt, is het gebruikelijk dat een vrije taxi rondrijdt tot iemand de taxi aanroept. Zo'n taxi toont dan een bordje of lampje waaraan te zien is dat de taxi vrij is. Op andere plaatsen wachten taxi's bij stations, vliegvelden en uitgaansgebieden op passagiers. Wil men in het laatste geval op een ander punt vertrekken, dan moet de reiziger de telefoon gebruiken. Het Belgische Politiereglement Taxidiensten geeft te kennen dat het (op straffe van ontslag) taxichauffeurs verboden is rond te rijden om klanten te zoeken.
Nederland kent een verschil tussen 'chauffeursservices' en reguliere taxi's. Bij chauffeursservices kan een chauffeur (al dan niet met voertuig) worden gehuurd. Verder bestaan er in Nederland vervoersystemen die buiten de reguliere wet- en regelgevingen voor personenvervoer vallen, zoals de fietstaxi en de tuktuk. In Duitsland wordt er onderscheid gemaakt tussen de Mietwagen en de taxi. In Londen wordt gewerkt met onder andere de wereldberoemde 'black cab' versus de telefonisch te bestellen (goedkopere) 'minicab-services'.
Nederland.
In 1905 reed er in Amsterdam voor het eerst iets wat tegenwoordig in Nederland als taxi aangeduid zou kunnen worden. De eerste praktisch gebruikte taxivergunning werd in 1909 afgegeven aan de toenmalige Amsterdamse ATAX. Dit vervoer werd uitgevoerd met elektrische voertuigen, die in Hamburg gekocht werden en vervolgens in Nederland van accu's voorzien. Evert Hoedemaker richtte in 1934 de Algemene Taxi Onderneming (ATO) in Amsterdam op.
Binnen de Nederlandse taxibranche zouden anno 2006 ongeveer 40.000 mensen werkzaam zijn met circa 25.500 taxivoertuigen. Van dit aantal zouden in 2008 circa 450 taxiondernemers (met in totaal 23.000 medewerkers en 16.000 voertuigen) bij de werkgeversorganisatie KNV Taxi zijn aangesloten. FNV Bondgenoten en CNV Vakmensen zijn de belangrijkste (tevens in het Sociaal Fonds Taxi vertegenwoordigde) vakorganisaties die de belangen van bij hen aangesloten werknemers behartigen. In 2005 zijn de Stichting Sociaal Fonds Vervoer van Personen, de werkzaamheden van de Commissie Naleving CAO (CNC) en de Stichting Kwaliteitsbevordering Kleinschalig Personenvervoer (SKKP) samengegaan in het Sociaal Fonds Taxi. Dit onafhankelijk geachte Sociaal Fonds Taxi (met vertegenwoordigers uit KNV Taxi, FNV Bondgenoten en CNV Vakmensen) is binnen de taxibranche de toezichthouder (inclusief een onafhankelijke beroepscommissie) en tevens het kenniscentrum voor opleidingen, arbo, veiligheid, en bijvoorbeeld de naleving van de taxi-cao. Voor wat betreft specifieke geschillen ten aanzien van taxi-cao-interpretaties, kan voorts nog gebruikgemaakt worden van de onafhankelijk geachte 'Taxi CAO Geschillen Commissie', Belangenvereniging taxichauffeurs &amp; ondernemers (BTO) opgericht maart 2009.
Soorten vervoer en taxi's.
Soorten taxi's ingedeeld naar doelgroep.
Men kan taxi's indelen naar doelgroep en naar brandstoftype. Doelgroepen van passagiers zijn bijvoorbeeld: het algemene publiek, zieken, ouderen, gehandicapten, scholieren, reizigers, zakenmensen. Circa 80 procent van alle taxivervoer in Nederland bestaat uit het vervoer van leerlingen, zieken en ouderen.
In Nederland onderscheidt men de volgende vormen van taxivervoer en soorten taxi's:
De reguliere 'contante taxi' kan verwijzen naar de zogenoemde 'straattaxi', of onder andere naar een taxi die door iemand (bijvoorbeeld telefonisch) besteld werd. Met de straattaxi wordt doorgaans specifiek verwezen naar een beschikbaar taxivoertuig dat door het publiek gecharterd kan worden op straat of een standplaats. In Nederland is het altijd toegestaan om een straattaxi te charteren door het opsteken van de hand door een reiziger, zoals in de meeste landen. Voorts kunnen taxi's in Nederland telefonisch via een taxicentrale besteld worden, wat in veel andere landen juist ongebruikelijker blijkt te zijn.
Het is internationaal niet toegestaan om zomaar regulier straattaxivervoer in enig buitenland aan te bieden.
Verder kunnen taxi's op 'contractbasis' ingezet worden door bijvoorbeeld (zorg)instellingen, overheden, vliegveldshuttles, vips of andere zakelijke opdrachtgevers. Enkele speciale vormen van contractvervoer betreffen vervoerssystemen binnen het zogenaamde Collectief Vraagafhankelijke Vervoer (CVV), Valys, leerlingenvervoer, hotelshuttles, de treintaxi en bijvoorbeeld opdrachten binnen het (semi)openbaar vervoer. Door Europese aanbestedingsvoorschriften kunnen (taxi)vervoerders voorts (op contractbasis) in aanmerking komen voor vervoersprojecten in het buitenland.
Gemeten in omzet vormt het contractvervoer (met circa 70%) het grootste deel van het totale Nederlandse taxivervoer. Alleen in de Randstad is het aanbod voor contractvervoer kleiner dan voor het reguliere contante taxivervoer.
Het is niet altijd geheel duidelijk of 'chauffeursservices' en 'personenvervoer in afwijkende voertuigen' (zoals een TukTuk) ook onder de Wet personenvervoer 2000 vallen, zoals wel het geval is voor vervoer met een reguliere taxi(bus). Voor de herkenbaarheid is het in Nederland wettelijk verplicht dat een auto(busje) dat wordt ingezet als taxivoertuig lichtblauwe kentekenplaten heeft.
Soorten taxi's ingedeeld naar brandstof.
Behalve de indeling naar doelgroep, kunnen taxi's ook ingedeeld worden naar de energiebron die ze gebruiken: benzine, diesel, elektrisch, waterstof of hybride.
In de taxibranche worden steeds meer elektrische auto's ingezet, zowel op batterijen als op waterstof. De sociale onderneming Taxi Electric in Amsterdam was het eerste private taxibedrijf die in 2011 overging op de volledige elektrische Nissan Leaf en Tesla Model S. Tevens rijden er in Amsterdam zo'n 40 volledig elektrische Nissan Leafs in dienst van Connexxion Taxi Services - Gemeente Amsterdam voor het Aanvullend Openbaar Vervoer. Taxicentrale Amsterdam (TCA) gebruikt onder andere de Hyundai Ioniq. Luchthaven Schiphol heeft 63 van de gangbare Mercedes E-Klasse-diesels vervangen door de Tesla Model S. Ook CABS in Eindhoven rijdt met elektrische taxi's op batterijen. De elektrische taxi kan een omgebouwd benzinevoertuig zijn of een originele elektrische auto. In 2013 nam de Rotterdamse Taxi Centrale (RTC) als eerste taxicentrale in Europa elektrische BYD e6 taxi's in gebruik.
De gemeente Amsterdam is van plan om vanaf 1 januari 2018 taxi’s van vóór 1 januari 2009 uit de milieuzone te weren en vanaf 1 januari 2025 mogen alleen zero-emissie (elektrische) taxi's gebruikmaken van de Amsterdamse taxistandplaatsen.
Chauffeurspas en taxikeurmerken.
Sinds 1 januari 2006 zijn nieuwe taxichauffeurs verplicht een diploma te halen. Naast bijvoorbeeld voertuigtechniek, sociale vaardigheden en taalbeheersing wordt bij de examinering enige aandacht besteed aan stratenkennis, hoewel deze sinds het gebruik van navigatieapparatuur minder belangrijk is.
Met het diploma, de verklaring omtrent het gedrag (VOG) en een geneeskundige verklaring kan men de chauffeurspas aanvragen bij het IVW. Chauffeurs zonder pas mogen niet rijden. Heeft de chauffeur van een taxi of taxibusje geen (geldige) pas, dan betreft het waarschijnlijk illegaal vervoer. Vermeend illegale vervoerders worden in de volksmond wel aangeduid met de uit het Jiddisch afkomstige term "snorders". In verband met de lange doorlooptijd voor het uitgeven van een chauffeurspas kan een nieuwe chauffeur toch gaan rijden zonder pas, maar hij of zij dient dan wél in het bezit te zijn van een IVW-(getuig)brief.
Om de kwaliteit van taxibedrijven te kunnen aanduiden, is reeds langere tijd certificatie mogelijk. Naast deze ISO 9001-certificering werd in 2004 door de Stichting TX-Keur (op initiatief van KNV Taxi) het alleen in Nederland van kracht zijnde TX-Keur opgezet. Dit keurmerk beoogt de kwaliteit van het taxivervoer te optimaliseren. Aanvullend hebben diverse gemeenten hun eigen (lokale) keurmerken voor taxi's en standplaatsen opgezet. Enige initiatieven van sommige taxivervoerders om zelf ook nog 'eigen keurmerken' te (gaan) ontwikkelen, maakt de reeds onoverzichtelijke wirwar aan (al dan niet onafhankelijke) kwaliteitsduidingen geheel onwerkbaar. Dit alles terwijl er in met name de grotere steden geen sprake blijkt te zijn van kwalitatieve optimalisaties en er geen structurele vermindering van ongewenst gedrag van taxichauffeurs optrad.
De prijsstelling voor reguliere taxiritten.
Elke (straat-)taxi heeft een zogenaamde taxameter. Dit is een (geijkt en jaarlijks gekeurd) apparaat dat de prijs voor de taxireiziger berekent en deze tijdens de rit toont. De prijs van een rit met een taxi wordt vanaf 2012 bepaald door de som van het starttarief, het kilometertarief en het tijdstarief. Het maximum voor de verschillende onderdelen die de uiteindelijke prijs van een taxirit bepaalt, is door het Ministerie van Verkeer en Waterstaat vastgesteld. Door het vastgestelde maximumbedrag zullen er door de taxibedrijven verschillende tarieven gehanteerd kunnen worden.
In principe dient bij de aanvang van iedere reguliere contante taxirit de taxameter in werking te worden gesteld. Feitelijk dus ook indien er met de klant voorafgaande aan een taxirit een zogenaamde `vaste ritprijs´ werd afgesproken. Zo kan de klant zien of de afgesproken ritprijs daadwerkelijk goedkoper was dan wat de rit volgens de taxameter zou hebben gekost.
Alleen indien een taxi alleen wordt ingezet voor zogenaamd contractvervoer, behoeft deze niet te zijn voorzien van een taxameter.
De tarieven voor de reguliere taxi.
Het ministerie van Verkeer en Waterstaat heeft in Nederland maximumtarieven opgesteld voor reguliere taxiritten.
Tot 2007 waren de tarieven voor een reguliere taxirit opgebouwd als onderstaand:
Deze wettelijk vastgestelde tarieven(structuren) veranderden per januari 2007 in een poging van de overheid om de taxitarieven inzichtelijker te maken.
Onder andere na een verloren rechtszaak tegen de Staat der Nederlanden om het geheel uitgesteld te krijgen, zouden de nieuwe tarieven aanvankelijk per 1 juli 2007 voor iedere taxi verplicht gaan zijn. Vervolgens werd door de overheid besloten om tóch uitgesteld per 1 oktober 2007 verplicht te stellen dat alle taxi´s van de nieuwe tarieven voorzien dienden te zijn. Dit werd echter wederom uitgesteld naar 1 november 2007, met tevens de aankondiging van een hernieuwde rechtszaak van KNV tegen de Staat der Nederlanden. De invoering van de nieuwe taxitarifering werd uiteindelijk herhaald uitgesteld naar 1 februari 2008, ditmaal wegens aan het licht gekomen problemen ten aanzien van de ombouw van diverse taxameters.
Van 1 februari 2008 tot 1 april 2012 gold de onderstaande tarievenstructuur.
Nadat aanvankelijk was bepaald dat de opvolgende maximale kilometertarieven 2,05 euro voor een reguliere taxi en 2,35 euro voor een busrit dienden te worden, bleek dit uiteindelijk veranderd te zijn in de bovenvermelde 2,20 respectievelijk 2,52 euro. Voorts was aanvankelijk het wachttarief geheel afgeschaft, wat vervolgens werd veranderd in een mogelijk wachttarief voorafgaand aan een rit. Alle aanpassingen aan onder andere taxameters hebben de taxibedrijven (of bij eventuele vergoedingen door de overheid de gemeenschappelijke middelen) natuurlijk de nodige forse investeringen doen kosten. Hierbij is gebleken dat een aantal taxameters niet of slechts lastig op correcte wijze was om te bouwen voor de nieuwe tarieven.
Een vervoerder mag binnen de nieuwe tarievenstructuur echter ook "(aanvullend)" een zogenaamd "zonetarief", "vasteprijstarief", of "zitplaatstarief" hanteren. De ritprijzen binnen dergelijke tarieven mogen echter niet meer bedragen dat wat de rit maximaal zou kosten volgens het reguliere kilometertarief. Tevens is de vervoerder verplicht de klant voorafgaande aan de rit te attenderen op de verschillende tarieven die gehanteerd worden en de klant dient altijd de mogelijkheid te hebben voor het reguliere kilometertarief volgens de taxameter te kiezen.
In de nieuwe tarievenstructuur kwam het reguliere wachttarief tijdens een rit te vervallen en het instaptarief is inclusief de eerste 2 kilometers. Voorafgaand aan een rit kan er wel een wachtgeld via de taxameter gerekend worden en er bestaat de mogelijkheid om voor diverse 'services' aanvullende kosten (op al dan niet rechtmatige wijze) te rekenen. Gedurende een rit mag een chauffeur in bepaalde gevallen ook wachtgelden vragen, doch dit zal dan eerder een soort aanvullende servicekosten betreffen. De taxi's dienen hun gehanteerde tarieven duidelijk kenbaar te maken met tariefkaarten die op vijf meter afstand van het voertuig leesbaar dienen te zijn. Volgens het Ministerie van Verkeer en Waterstaat was het verder de bedoeling dat de afstand naar attracties en belangrijke bestemmingen zou worden vermeld op bijvoorbeeld informatieborden bij (alle) taxistandplaatsen.
Op veel plaatsen was voor menigeen de taxi bij uitstek het vervoermiddel voor de kortere ritten. Ondanks eerdere perikelen omtrent het ongewenst weigeren van korte taxiritten, blijkt door de invoering van het nieuwe tarievenstelsel (met dus een instaptarief inclusief de eerste twee kilometer) de korte rit ontmoedigd te worden.
Tarieven per 1 april 2012.
Omdat trage ritten in de spits voor de ondernemer onaantrekkelijk waren doordat de ritprijs uitsluitend bepaald werd door de afstand, werd per 1 april 2012 de tariefstructuur wederom gewijzigd, in het "dubbeltariefsysteem". De factor tijd werd opnieuw ingevoerd, en ditmaal niet alleen wanneer de taxi stilstond of beneden een bepaalde snelheid reed, maar gedurende de gehele rit. Hoe vlotter de taxi door kan rijden, des te voordeliger de rit. De bijbehorende maximumtarieven zijn als volgt:
Voor een eenvoudige berekening van de ritprijs bestaan verschillende sites, zoals Taxiprijsberekenen.nl, waar op basis van begin- en eindadres een (benadering van de) ritprijs bepaald kan worden.
Er bestond/bestaat voor (langere) taxiritten soms de mogelijkheid om voorafgaande aan de rit in overleg met de chauffeur voor het geldende vasteprijstarief te kiezen. Het onderhandelen over de prijs blijft echter verboden, al zal het wellicht discutabel blijven of dergelijke wettelijke verboden in de praktijk enig doel dienen.
Genoemde prijzen zijn per rit, ongeacht het aantal personen. Bij een deeltaxi geldt een zitplaatstarief (al dan niet in een zekere combinatie met een zonetarief) per persoon. Het wordt doorgaans gebruikt bij taxivervoer gebaseerd op een zekere collectiviteit. Hierbij huurt een klant feitelijk dus geen taxi(bus), doch slechts een zitplaats.
Tijdens het wachten gedurende een rit kan een taxichauffeur vooraf afspraken met een klant maken over de kosten ten aanzien van de wachtgelden. Aanvullend mag de taxi afwijkende tarieven voor bijvoorbeeld ritten overdag dan wel in de nacht hanteren, of zogenaamde extra service- of reserveringskosten berekenen. Een van de oorspronkelijke doelstellingen om tot de nieuwe tarifering te komen, was echter de ritprijzen voor klandizie goedkoper én (met name) 'inzichtelijker' te maken. De onzekerheid voor reizigers wat een reguliere taxirit uiteindelijk zal gaan kosten, zou namelijk het voornaamste obstakel zijn voor mensen om gebruik te maken van taxivervoer.
De praktijk geeft te zien dat de nieuwe tarievenstructuur de inzichtelijkheid in ritprijzen niet ten goede is gekomen. En in de dagelijkse praktijk blijkt tevens dat de prijsverschillen tussen taxivervoerders niet significant zijn geworden. Waarbij een (korte) rit door de marktwerking en het nieuwe tarievenstelsel in sommige gevallen voor de klant iets goedkoper lijkt te zijn geworden, terwijl andere ritten weer wat duurder werden. Als tenminste de chauffeur überhaupt de minder lucratieve rit wenst te rijden, zonder hier (wederrechtelijk) zogenaamde woekerprijzen voor te vragen. Voorts lijken de werkelijke prijsvechters het niet te hebben gered, door faillissementen of doordat bij controles bleek dat de lage tarieven bereikt werden door een onrechtmatige bedrijfsvoering.
In januari 2009 werden de 75 pagina's tellende resultaten van een onderzoek ten aanzien van de taxibranche gepubliceerd (betreffende ditmaal de taxitarifering en de vermeende invloed hiervan op de recente ontwikkeling van de taxibranche). Vanuit diverse kanten werd echter ook deze 'evaluatie taxitariefstructuur' bekritiseerd en dan met name de wijze waarop het Ministerie van Verkeer en Waterstaat de resultaten publiekelijk onheus in eigen voordeel uitlegde. Opmerkelijk was onder andere dat het vermeend goedkoper zijn geworden van korte ritten werd overbelicht, terwijl de langere ritten duurder zouden zijn geworden. Het overgrote deel van de taxiklanten blijkt niet de nieuwe wettelijke regels ten aanzien van de nieuwe taxitariefstructuren te zijn gaan gebruiken, maar de communicatie met de chauffeur of centrale is hierbij van prominent belang gebleven. (Meer dan de helft van de onderzochte mensen zou bijvoorbeeld helemaal geen prijsinformatie op de taxi raadplegen, waarbij menigeen die dergelijke gegevens wel raadpleegde vervolgens toch zelf geen inschatting van de ritprijs kon maken.) De gewraakte (nieuwe) tarifering blijkt geen kwaliteitsverbetering, geen betere beschikbaarheid van taxi´s, noch een toename van enig taxigebruik tot gevolg te hebben gehad. Dit aangevuld met gegevens dat de omzetten voor (straat)taxibedrijven gedaald zouden zijn en het niet (meer) geven van fooien aan chauffeurs blijkt mede te worden veroorzaakt doordat reizigers hun taxirit als te duur zouden zijn gaan ervaren.
Controle en handhaving.
De Inspectie Leefomgeving en Transport (ILT) is de overheidsdienst die mede toeziet op de naleving van de (taxi- en vervoer)wetgeving. Deze dienst valt onder verantwoordelijkheid van het Ministerie van Verkeer en Waterstaat.
Echter, door de enorme verdeeldheid van verantwoordelijkheden binnen de diverse afzonderlijke vormen van vervoer (zoals ziekenvervoer, gehandicaptenvervoer, schoolvervoer of bijvoorbeeld straattaxivervoer) blijkt dat het (taxi)vervoer doorgaans onder een enorme diversiteit aan uiteindelijk verantwoordelijken valt. Vaak zorgt deze ondoorzichtige verdeeldheid ervoor dat helemaal niemand meer op de hoogte is van enige verantwoordelijkheid dan wel toezichthoudende, controlerende en handhavende taken. Dit bleek onder andere tijdens een televisie-uitzending van TROS Radar op 12 maart 2007 ten aanzien van in déze het ziekenvervoer. Het taxivervoer op zich kan dus onder verantwoordelijkheid van het ministerie van Infrastructuur en Milieu vallen, terwijl specifiek het ziekenvervoer aanvullend onder de uiteindelijke verantwoordelijkheid van de Nederlandse Zorgautoriteit blijkt te vallen. Dit aanvankelijk zelfs zonder dat de Nederlandse Zorgautoriteit zelf hiervan op de hoogte bleek te zijn.
Vervolgens blijkt enig vervoer soms onder verantwoordelijkheid van lokale gemeenten te vallen, in andere gevallen is er sprake van bijvoorbeeld een provinciale of een landelijke aanbestedingsopdracht. Iedere opdrachtgever kan vervolgens eigen (aanvullende c.q. tegenstrijdige) eisen stellen, aparte controle instrumenten hanteren en/of bijvoorbeeld op een individuele wijze klachten afhandelen.
Dit alles maakt het natuurlijk aanvullend nagenoeg onmogelijk om een algeheel geldend 'kwaliteitslabel' toe te kennen aan vervoerders. Eind 2008 en begin 2009 verviel een groot aantal keurmerken van oorspronkelijk TX-Keur gekwalificeerde bedrijven.
Naast de controles en de handhaving door de ILT, hebben taxichauffeurs tijdens het dagelijkse werk natuurlijk aanvullend van doen met de (verkeers)politie, de gemeentelijke handhaving, verkeersregelaars en bijvoorbeeld (taxistandplaats)toezichthouders. Vanuit de taxi- en vervoersbranche is er reeds jaren kritiek op met name het geheel van de wijze der handhaving door de diverse verschillende instanties, waarbij dit geheel bepaalt niet meer bij leek te dragen tot een optimalisatie van het (taxi)vervoer.
Taxioorlog en onrust.
Er zijn in vroeger jaren reeds meerdere onrustige momenten geweest binnen en tussen de taxi- en vervoersbranche. Rond 1926/1927 waren er incidenten tussen diverse bij een taxicentrale aangesloten chauffeurs en de zogenoemde vrije rijders. In de jaren 30 waren er onrustige momenten tussen openbaar vervoerders en de taxibranche. Dit kwam onder andere doordat de toenmalige zogenoemde wilde taxi´s met collectief vervoer (lijn)diensten onderhielden die meer en meer door het opkomende reguliere openbaar (bus)vervoer werden overgenomen. En ook de invoering van de treintaxi verliep niet geruisloos, omdat de straattaxi het gesubsidieerde (taxi)vervoer als broodroof bezag. Veel onrust blijkt voorts telkenmale gebaseerd te zijn op vragen rond de regulering versus deregulering van taxi's. Een werkelijk inzicht in hoeveel taxi's er nodig zijn, blijkt tot op heden nagenoeg niet in kaart gebracht te kúnnen worden. Aanvullend lijkt de taxibranche in een groot aantal gevallen zich gedupeerd te voelen door vermeende oneerlijke concurrentie, financiële perikelen rond vervoersopdrachten dan wel de onzekerheden die gepaard gaan met het telkens wisselen van vervoersvoorzieningen uitgevoerd door de taxi- versus openbaarvervoerders.
Liberalisering taximarkt in 2000.
Op 1 januari 2000 werd de Nederlandse taximarkt geliberaliseerd. De liberalisering was een initiatief van de toenmalige minister van Verkeer en Waterstaat. Onder het bewind van minister Jorritsma-Lebbink werd de Wet personenvervoer 2000 ontworpen. Deze wet werd vervolgens ingevoerd door haar opvolger Tineke Netelenbos. Na het vrijgeven van de taximarkt ontstond er grote en relatief langdurige onrust onder de taxichauffeurs (de "taxi-oorlog"). De taxivergunningen - die onderhands voor veel geld verhandeld werden - bleken waardeloos, en veel nieuwe taxichauffeurs deden hun intrede. Het vrijgeven van de markt leidde enige malen tot grote frustraties tussen gevestigde chauffeurs en nieuwkomers. Op standplaatsen vonden soms massale vechtpartijen plaats, onder andere in Utrecht, Amsterdam en Den Haag.
Gevolgen van de liberalisatie van de Nederlandse taximarkt waren onder andere:
Minister Jorritsma en later Netelenbos voorspelden dat met de liberalisering van de taximarkt het aanbod van taxi's zou stijgen; hierdoor zou de concurrentie toenemen. Taxiondernemers, zo dachten de ministers, zouden daardoor klantvriendelijker worden en de prijzen voor een taxirit zouden dalen. Op de taxi moest duidelijk staan wat de instap- en kilometerprijs was, zodat een klant zelf zijn taxi kon kiezen.
Na de liberalisering steeg het aantal taxi's fors: in de periode 2000-2002 nam het aantal taxi's toe van 16.000 naar 23.000, en in 2009 was dit aantal bijna verdubbeld naar 45.000. In tegenstelling tot wat Jorritsma en Netelenbos voorspelden, daalde de ritprijs echter niet, de taxi werd juist fors duurder: 25 procent. Ook kwamen er niet meer klanten, door de 'wildwest-taferelen' op sommige standplaatsen kiezen juist steeds minder mensen voor de taxi. Ook blijkt het afschaffen van de fifo-regel niet te werken, hoewel klanten in theorie mogen kiezen welke taxi ze nemen, 'dwingen' sommige chauffeurs de klant om de eerste taxi op een standplaats te nemen. De klant kan alleen een andere taxi kiezen als de voorste chauffeur in de rij hem weigert bijvoorbeeld omdat de rit te kort is. Ook de kwaliteit van het taxivervoer zou niet verbeteren.
De opvolger van Tineke Netelenbos, verkeersminister Karla Peijs, kwam met voorstellen om de dienstverlening in de taxisector te verbeteren. Nieuwe taxichauffeurs moeten vanaf juli 2004 examen doen waarbij hun rijvaardigheid, stratenkennis en omgangsvormen getest wordt. Ook moeten ze de door hen gehanteerde tarieven beter zichtbaar maken.
In 2007 kwam de politiek met een nieuwe tariefstructuur voor de taxi, deze nieuwe regels traden in februari 2008 in werking. In theorie geldt er vanaf die datum een maximuminstaptarief en een vast bedrag per kilometer. In de praktijk houden lang niet alle chauffeurs zich hieraan, dit geldt zeker in de grote steden waar klanten vaak moeten onderhandelen over de ritprijs. In juni 2008 gaf staatssecretaris van Verkeer Tineke Huizinga toe dat het vrijgeven van de taximarkt niet had gebracht wat de politiek ervan verwachtte in 2000. Huizinga kondigde in 2008 een nieuwe Taxiwet aan waarin gemeenten meer bevoegdheden krijgen om grip te krijgen en houden op de taximarkt.
Situatie 2009: Nog altijd onrust.
Begin februari 2009 bleek uit een grootschalige controle dat diverse kleine straattaxibedrijven zich feitelijk bezighielden met concurrentievervalsing. Aanvullend blijkt ook nog eens dat er diverse verschillende inzichten bestaan ten aanzien van 'Randstedelijk beleid' versus de situatie in de rest van Nederland.
In 2009 telde Nederland circa 45.000 taxichauffeurs, waaronder 40.000 georganiseerde chauffeurs en 5.000 vrije rijders. Amsterdam telde met 3.500 de meeste vrije rijders. Deze vrije rijders zijn niet alleen afkomstig uit de hoofdstad, vooral in het weekend komen chauffeurs uit andere delen van het land hun geluk in Amsterdam beproeven. Bij taxistandplaatsen op bijvoorbeeld het Leidseplein, het Rembrandtplein en het Centraal Station Amsterdam vormden zich lange taxi-files en werden klanten afgezet en geïntimideerd door groepjes chauffeurs. Bij het Centraal Station stelde de gemeente Amsterdam in 2009 toezichthouders aan. Op 5 juli werd een taxiklant op het Leidseplein doodgeslagen door een taxichauffeur. Tineke Huizinga, staatssecretaris van Verkeer en Waterstaat, kondigde een jaar daarvoor al maatregelen aan om de problemen in de taxibranche te bestrijden, na de dood van de taxiklant meldde ze dat de Tweede Kamer snel een brief kon verwachten.
In de brief aan de Tweede Kamer borduurde Huizinga voort op haar "Toekomstvisie Taxi" uit 2008. Het vergunningenstelsel keert niet terug, maar gemeenten krijgen wel de bevoegdheid om vrije rijders te dwingen zich aan te sluiten bij een organisatie. Op die manier zijn vrije rijders niet langer anoniem. Verder moeten chauffeurs goed opgeleid zijn en moet er een klachtenregeling voor klanten komen. Als de organisatie niet voldoet aan de eisen, dan kan de gemeente de taxi's uit de stad weren.
Controle, handhaving en de boordcomputer.
Na enkele jaren met harde hand selectief te hebben gehandhaafd (waarbij buitensporige boetes niet werden geschuwd) lijkt het IVW vanaf medio 2009 soepeler te (willen) gaan optreden tegen de zogenoemde "zachte" overtredingen. Dit zijn administratieve overtredingen waarbij een chauffeur zich verschreven heeft.
Tegen de zogenoemde "harde" overtredingen (waaronder bijvoorbeeld de doelbewuste fraude) zal wél hard opgetreden blijven worden, met zeer hoge boetes. Vooralsnog zal anno 2009 echter nog niet geheel duidelijk zijn welke (al dan niet nieuwe) koers de eind 2008 aangetreden nieuwe inspecteur-generaal van de IVW zal gaan volgen. De vraag kan gesteld worden of technische voorzieningen, administratieve controles of bijvoorbeeld hoge bekeuringen als afzonderlijke maatregelen de problemen uiteindelijk oplossen dan wel voor kwaadwillenden juist olie op het vuur zijn om tot meer ongewenst gedrag te geraken. Tevens valt het te bezien of goedbedoelde (vrijwillige) initiatieven vanuit vervoerders nog wel kunnen slagen indien KNV Taxi of overheden menen dergelijke voorbeelden in verplichte wet- en regelgeving te willen vertalen.
Door de wetgever werd besloten dat een boordcomputer (BCT) wettelijk verplicht zal worden gesteld in iedere Nederlandse taxi. Dit zou dienen bij te dragen aan een betere handhaving jegens de (deels vooralsnog sceptische) taxibranche en voorts behoren bij te dragen tot een zekere administratieve lastenverlichting voor de taxiondernemers en/of -chauffeurs. Door technische problemen werd de invoering van de BCT vooralsnog echter eenmaal uitgesteld anno 2009. Inmiddels is de door de overheid vastgestelde (definitieve) ingangsdatum voor de BCT 1 juli 2014.
Situatie Amsterdam.
Hoewel de problemen met de taxi's zich in alle grotere steden (en soms ook daar buiten) voordeden, kregen de problemen in Amsterdam de meeste aandacht. Bij taxistandplaatsen op bijvoorbeeld het Leidseplein, het Rembrandtplein en het Centraal Station vormden zich lange taxi-files en werden klanten geïntimideerd. Bij het Centraal Station stelde de gemeente Amsterdam in 2009 toezichthouders aan die de wantoestanden op de standplaats moesten bestrijden. Op andere plekken in de stad, waaronder het Leidseplein, bleven groepen chauffeurs voor problemen zorgen. De chauffeurs die voor problemen zorgden waren zogenaamde vrije rijders die niet zijn aangesloten bij een centrale als de TCA. Het Leidseplein was al jaren berucht vanwege de intimidatie van taxiklanten, het vragen van te hoge ritprijzen en het weigeren van in de ogen van de chauffeurs te korte ritten. Op 3 juli 2009 rapporteerde Het Parool uitgebreid over de misstanden op het Leidseplein, Het Parool sprak van 'taxigangsters'. Twee dagen na deze reportage, op 5 juli 2009, wordt een taxi-klant op het Leidseplein doodgeslagen door een taxichauffeur. Er was een ruzie ontstaan over de door de chauffeur gevraagde te hoge ritprijs, deze ruzie liep voor de klant fataal af. Na de dood van de taxiklant kondigde de gemeente Amsterdam en staatssecretaris Tineke Huizinga van Verkeer maatregelen aan.
Situatie 2011.
Vanaf het najaar 2011 is het opnieuw voor iedereen mogelijk een taxionderneming te starten. Zowel KNV Taxi als de overheid lijken daarmee te erkennen dat het ingevoerde chauffeursexamen niet het gewenste resultaat opleverde. Eveneens zou de verantwoordelijke minister, Melanie Schultz van Haegen, overwegen om het destijds ingevoerde taxirijbewijs af te gaan schaffen. Om de kwaliteit te verbeteren, zouden er taxiverenigingen in de grote steden opgericht dienen te worden. En ook de tarievenstructuur zou wellicht weer aangepast gaan worden. Dit zodat de factor tijd opnieuw onderdeel van de ritprijs wordt.
Situatie 2012.
Uber start met haar dienst Uberblack. In eerste instantie nog als luxe taxidienst, maar enkele jaren later zal Uber haar diensten uitbreiden met het omstreden, en later verboden, UberPOP. Het betekent het begin van een ander tijdperk in de taximarkt waarin de regionale taxibedrijven in Nederland concurrentie krijgen van partijen die zonder taxi's toch de taximarkt betreden.
Situatie 2016.
De nieuwe taxiwet wordt ingevoerd door Sharon Dijksma, een wet die het zzp'ers eenvoudiger maakt om als taxichauffeur aan de slag te gaan. De vakbekwaamheidseis wordt losgelaten en enkele andere regels verder versoepeld. Het aantal startende taxibedrijven in 2016 is 3 maal zo hoog als het jaar daarvoor.
Situatie 2017.
De opkomst van zogenaamde 'vroegboek'-platformen begint een vlucht te nemen. Partijen als Gogido, Sneleentaxi en Tinker krijgen een dominante rol in het vooraf geboekt taxivervoer. Ondanks de populariteit van het platform is het toch Tinker dat in juni 2017 failliet gaat.
Nederlandse Antillen.
De taxibranche op de tot het Koninkrijk der Nederlanden behorende eilanden in de Caribische Zee is vooralsnog anders georganiseerd dan in Nederland. Taxi's kunnen herkend worden aan de letters TX in het kenteken. Soms wordt deze herkenbaarheid aangevuld met een taxilicht op het dak van het voertuig. Voorts dienen taxichauffeurs een legitimatiebewijs zichtbaar te dragen. Een taxi of taxibusje kan op een taxistandplaats worden aangetroffen, er kan telefonisch gereserveerd worden of men kan er een op straat staande houden.
In principe dient er gewerkt te worden met zogenaamde vaste ritprijzen, die door de overheden zijn vastgesteld. Eventuele taxameters behoren dergelijke ritprijzen aan te geven en de tarieven voor overdag, 's avonds of bijvoorbeeld gedurende het weekeinde/feestdagen zijn verschillend. De betreffende taxitarieven zijn terug te vinden in de zogenaamde 'Taxi Tariff Guides' die verkrijgbaar zijn bij vliegvelden, hotels of bijvoorbeeld toeristische voorzieningen.
Op diverse plaatsen op de Nederlandse Antillen en Aruba is gestart met programma's om te trachten toeristen op een doorzichtiger wijze van dienst te zijn. Hiertoe is in Bonaire bijvoorbeeld in april 2007 het 'New Tourism Awareness Program' van kracht gegaan.
België.
De Belgische taxi levert overeenkomstige diensten aan als in Nederland (zoals de straattaxi, leerlingenvervoer, collectief vervoer, gehandicaptenvervoer en bijvoorbeeld semi-openbaar vervoer zoals de 'lijntaxi').
Een chauffeur dient in België te slagen voor een examen om in het bezit te komen van een 'geschiktheidsattest'. Om überhaupt aan een examen deel te kunnen nemen dient een aspirant-chauffeur (naast het beschikken over de gebruikelijke zaken als een rijbewijs, identiteitskaart en een 'getuigschrift van goed zedelijk gedrag') de zogenaamde 'gedragstesten' met goed gevolg te hebben afgelegd. Een taxichauffeur kan als zelfstandige werken, aangesloten zijn bij een telefooncentrale of in loondienst voor een werkgever vervoer verrichten.
De taxidichtheid per 1000 inwoners ligt anno 2007 in België lager dan in Nederland. Om taxivervoer te kunnen aanbieden, dient een vervoerder een vergunning bij de plaatselijke gemeente aan te vragen. Dit komt doordat de Belgische taxiwetgeving werd geregionaliseerd naar de gewesten. Enkel in het Brussels Hoofdstedelijk Gewest houdt het ministerie zich bezig met het uitreiken van vergunningen. Benevens de landelijke wetgeving en federale wetgeving, dient de taxibranche zich te richten naar de lokale regels. Een Belgische taxivervoerder mag slechts diensten aanbieden in het eigen verzorgingsgebied waarvoor de vergunning is toegekend. Dit is vergelijkbaar met de situatie in Nederland vóór het jaar 2000.
Enkele (deels) opmerkelijke regels uit het Politiereglement Taxidiensten zijn wellicht onder andere:
Een taxi in België is doorgaans te herkennen aan het daklicht en een kentekenplaat beginnend met de letters 'TX'. Indien het om zogenaamde 'chauffeursdiensten' handelt (verhuurder met bestuurder) dienen de kentekenplaten te zijn voorzien van de letters 'TXH' of 'TXL'. De taxi dient te zijn uitgerust met een taxameter en affiches waarop de gehanteerde (en door de plaatselijke overheid akkoord bevonden) ritprijzen vermeld staan.
Vanaf 2008 zal een nieuw Waals decreet ingevoerd worden om de betreffende taxisector beter te reglementeren en wagens die op biobrandstoffen rijden of minder dan 115 gram CO2 uitstoten belastingtechnisch te ontlasten. In 2005 werd door de Brusselse regering het Taxiplan gelanceerd, wat voorts, beetje bij beetje, lijkt te worden doorgevoerd. Dit geheel zou de taxisector aantrekkelijk(er) dienen te maken, door onder andere de onderstaande zaken te beogen:
Echter, net als in onder andere Nederland met zijn 'taxioorlog' blijken ook in België danige perikelen binnen de taxibranche te spelen. Voorbeelden hiervan waren onder andere eind 2008 terug te vinden in Sint-Niklaas, Mechelen en bijvoorbeeld Gent. "En ook in België lijkt de vermeende hetze tegen een minderheid aan kwaadwillenden in de media alle aandacht op te slokken, waardoor soms mensonterende situaties waarbinnen menigeen het vervoerswerk dient te verrichten vaak wordt onderbelicht."
Ten aanzien van de tarifering bestaat ook in België, anno oktober 2007, behoorlijke ophef. De Belgische taxichauffeurs zijn boos omdat er een tarifering wordt ingevoerd van 7 euro voor de eerste drie kilometers (onafhankelijk van de tijd die het traject kost). Het oudere tarief was qua structuur, grotendeels vergelijkbaar met de structuur van voor 2007 in Nederland (met een instaptarief, een kilometerprijs en wachtgelden). Hierboven kon de taxi een toeslag in rekening brengen voor bijvoorbeeld nachtelijk vervoer.
Er zijn voorts twee soorten reguliere tarieven beschikbaar op de Belgische taxameters. Het eerste tarief (tarief I) geldt indien de rit de perimeter niet verlaat dan wel indien de klant het voertuig niet verlaat en zich laat terugbrengen naar het vertrekpunt. Het tweede (dubbele) tarief (tarief II) geldt indien de perimeter tijdens de rit wordt verlaten of indien de klant het voertuig verlaat en de taxi zónder bezetting naar de standplaats moet terug rijden. Onder perimeter dient verstaan te worden de lijn die een zone afbakent waar binnen de terugrit van de taxi naar zijn standplaats niet aangerekend wordt.

</doc>
<doc id="19090" url="https://nl.wikipedia.org/wiki?curid=19090" title="German Titov">
German Titov

German Stepanovitsj Titov (Russisch: Герман Степанович Титов) (Verchneje Zjilino, 11 september 1935 - Moskou, 20 september 2000) was een Russische piloot, ruimtevaarder en politicus. Hij vloog met Vostok 2 als tweede Rus rond de aarde en was de vierde mens die de ruimte inging.
Biografie.
Herman Titov, de tweede man na Yuri Gagarin, werd geboren als zoon van een onderwijzer, die ook een grote boerderij had. Op school toonde hij belangstelling voor techniek, en hij was helemaal gek van projectoren en auto's. Herman hield erg veel van muziek, elke dag luisterde hij minstens een uur naar grammofoonplaen van Tschaikovsky, Rymsky Korsakov of Musorgski. Bovendien kon hij heel goed tekenen en had hij een uitstekend geheugen. Uit zijn hoofd kon hij grote delen van Eugene Oniegin en Majakowski citeren, en hij verslond het werk van Lermontow. 
Eigenlijk was Titov helemaal niet van plan om piloot te worden, maar zijn technische belangstelling had grote invloed op zijn loopbaankeuze. Op achttienjarige leeftijd, in 1953, werd hij toegelaten tot een militaire vliegopleiding, en een jaar later begon hij met praktijklessen, eerst op een Jak-18 en later op een Jak-11. Toen hij 118 vlieguren had verzameld, stapte hij over naar de MiG-16 straaljager. Het vliegen met deze fraai gelijnde jet bood Titov een breder spectrum aan mogelijkheden. Deze vorm van vliegen was heel anders: moeilijker, serieuzer. Hij begreep dat er in de wondere wereld van het vliegen veel meer te ontdekken viel en daarom deed hij zijn best om een eersteklas militair vlieger te worden.
In 1957 haalt German zijn vliegdiploma. Nadat Titov was opgeleid tot piloot bij de luchtmacht, werd hij geselecteerd voor de opleiding tot kosmonaut.
Hij werd gelanceerd op 6 augustus 1961 aan boord van de Vostok 2 die in ruim 25 uur bijna 18 keer om de aarde vloog. Hij werd daarmee, na Joeri Gagarin, de tweede ruimtevaarder die rond de aarde vloog. Hij was op dat moment 25 jaar oud en was tot 21 juli 2021 de jongste mens die ooit in de ruimte heeft gevlogen. German Titov zou aanvankelijk de eerste mens in de ruimte zijn, maar omdat Rusland vond dat zijn naam te Duits klonk, is Gagarin de geschiedenis ingegaan als eerste mens in de ruimte. Ook zou de boeren-afkomst van Gagarin een rol hebben gespeeld - Titov was afkomstig uit een middenklasse-milieu van onderwijzers, en dus minder geschikt om de proletarische idealen van de Sovjet-Unie te vertegenwoordigen. Dit is echter nooit uit officiële bron bevestigd, maar wel door Titov zelf.
Na zijn ruimtevlucht, waarin hij wél als eerste mens in de ruimte sliep én bovendien als eerste kosmonaut last kreeg van ruimteziekte, bekleedde Titov diverse functies in het Russische ruimtevaartprogramma totdat hij in 1992 met pensioen ging. In 1995 werd hij als lid van de Communistische Partij van de Russische Federatie gekozen voor de Doema.
Titov was gehuwd en had twee kinderen. Hij overleed op 20 september 2000 op 65-jarige leeftijd aan een hartaanval in zijn sauna.
Filmsterrengedrag met consequenties.
Na zijn ruimtevlucht, met name na een persoonlijk onderhoud met president Kennedy, vertoonde Titov voortdurend pocherig gedrag. Hij veroorzaakte meerdere auto-ongelukken en werd een bekende klant bij de lokale politie. Zijn meerderen gaven hem bij herhaling te verstaan om zijn leven te beteren; dit soort uitspattingen kon men niet blijven tolereren. Titov negeerde hun aanmerkingen en ondervond in 1969 de gevolgen daarvan. Hij kreeg een vlieg- en rijverbod; bovendien had zijn gedrag financiële gevolgen.

</doc>
<doc id="19091" url="https://nl.wikipedia.org/wiki?curid=19091" title="Geschiedenis van Hongarije">
Geschiedenis van Hongarije

Dit artikel geeft een overzicht van de geschiedenis van Hongarije, hoofdzakelijk met betrekking tot oorlogen en heersers.
Vanwege de rijkdom van het land en het gebrek aan natuurlijke barrières was het gebied van het huidige Hongarije al vóór de komst van de Magyaren een doorgangsgebied en vestigingsplaats voor vele volkeren.
Prehistorie.
De belangrijkste paleolithische site is Vértesszőlős, waar stenen werktuigen van "Homo heidelbergensis" werden gevonden.
Mesolithische sites zijn nog weinig bekend, maar worden door gericht onderzoek in de afgelopen jaren steeds vaker ontdekt.
De neolithische kolonisatie van de vlakte begon 6.200 v.Chr. met de Köröscultuur, waarop de midden-neolithische Alföld-bandkeramiek en de Tiszacultuur van het laatneolithicum volgden.
Romeinse tijd.
In de Romeinse tijd was Hongarije deel van de provincie Pannonië.
Volksverhuizingstijd.
In de periode van de Grote Volksverhuizing werden de Hunnen na de Slag op de Catalaunische Velden (451) en de dood van Attila (453) uit het voormalige Pannonië en de Karpaten verdreven of geassimileerd.
De opstandige Germaanse Gepiden, Rugiërs en Skiren versloegen in de Slag aan de Nadao (454/55) de Hunnen en hun niet erg trouwe bondgenoten de Alanen, Herulen en Quaden. De Goten hielden zich grotendeels uit de strijd, en bouwden een koninkrijk tussen de Alpen en Donau, met het gebied rond het Neusiedlermeer als een van hun vestigingscentra. Ze vestigden zich als foederati van het Oost-Romeinse rijk, en hun Pannonische rijk bestond van 456 tot 473. De Herulers, Rugiërs en Skiren vestigden hun rijken in het noorden en het westen, de Gepiden ten oosten van de Donau.
Op 7 september 456 werd de stad Sabaria door een aardbeving vernietigd. Omstreeks 460 werd de koning van de Goten door de Skiren gedood, als wraak voor het gebrek aan ondersteuning bij de Slag aan de Nedao. Vanaf 471 trokken de Ostrogoten onder druk van hun buren weg (de Slag aan de Bolia in 469 konden ze nog winnen), en onder Theodorik de Grote overweldigden ze in 488 Macedonië en Italië. De Rugiërs, Herulen en Sueben namen de gebieden over. In 493 waren delen van de voormalige provincie Pannonië opnieuw onder de overheersing van de Ostrogoten.
Vanaf 508 bevolkten de Longobarden onder Tato de Pannonische vlakte langs de Donau. Ze hadden eerder de Rugiërs onderworpen, en vernietigden in het jaar 510 het rijk der Herulen. Na de dood van Theodorik kwamen de Ostrogotische gebieden tot 530 onder koning Wacho onder de Longobarden. Omstreeks 540 versloegen deze de restanten van de Quaden, die daarna opgingen in de Longobarden. In 567 vernietigden ze samen met de Avaren het rijk van de Gepiden, waarna ze in 568 zelf voor de Avaren naar Italië vluchtten.
Vanaf het midden van de 6e eeuw drongen Slavische volkeren het Karpatenbekken binnen. 591 tot 602 beëindigde de Oost-Romeinse keizer Mauricius de Avarische en Slavische bedreiging met verschillende militaire campagnes, en verwoestte delen van de Pannonische vlakte.
Van 612 tot 630 drongen de Slaven en Avaren door tot voor Constantinopel. Tot 634 was Herakleios in staat om de heerschappij van Constantinopel in Zuid-Pannonië en de Balkan te herstellen. De Slavische immigranten kregen steeds meer de overhand, aangezien het Byzantijnse Rijk zijn troepen moest concentreren op de oorlogen tegen Perzië en de Arabieren.
Vroege middeleeuwen.
Nadat Karel de Grote de Avaren kon verdrijven, kwamen ook Frankische kolonisten in het tot dan Slavisch gedomineerde land. Het vorstendom Nitra, het Groot-Moravische Rijk en het vorstendom Pannonië ontstonden. Maar ook zijn voor deze tijd Avarische nederzettingsgebieden gedocumenteerd. De Franken richtten de Avaarse Mark op.
Rond 900 werd het gebied van het huidige Hongarije veroverd door de Magyaren. Ten minste tot het einde van de middeleeuwen bleven er echter Slavische nederzettingen bestaan. Door de kerstening van de Magyaren door Beierse orden en de Duitse oostkolonisatie werden de westelijke gebieden vanaf het jaar 1000 steeds Duitser. De huidige Slavische en Duitse taaleilanden in Hongarije zijn echter vooral in de 18e eeuw ontstaan.
De Magyaarse invasie.
De "Hongaren" (ook: Magyaren) deden hun intrede in Europa aan het eind van de negende eeuw, toen ze als nomadenvolk vanuit de Zuid-Russische steppe over de Karpaten trokken. Onder Árpád en zijn opvolgers vestigden zij zich in het Karpatenbekken, een gebied dat veel groter is dan het huidige "Hongarije". Gedurende een eeuw waren ze door hun strooptochten de schrik van Europa. In de Slag op het Lechveld werd hun een dermate grote nederlaag toegebracht, dat ze de bakens verzetten en besloten zich aan te passen aan hun christelijke buren. De kroning van Stefan de Heilige als koning in het jaar 1000 werd daarvan het symbool. Hij was de eerste koning van Hongarije. Stefan oriënteerde zich op Rome en niet op Byzantium, een keus die tot op heden doorwerkt: in tegenstelling tot hun Servische en Roemeense buren zijn zij niet oosters-orthodox maar rooms-katholiek.
Het middeleeuwse koninkrijk Hongarije.
In de daaropvolgende 250 jaar werd de geschiedenis van Hongarije gekenmerkt door een machtsspel zowel met de omringende machten (Polen, het Heilige Roomse Rijk) als intern tussen koning en adel. Dit laatste leidde tot de Gouden Bul ("Aranybulla") van 1222, die de rechten van koning en adel vastlegde. Hieronder was het voor die tijd bijzondere recht om de koning onder bepaalde omstandigheden niet te hoeven gehoorzamen. In 1102 kwam het tot een personele unie van het Koninkrijk Hongarije en het Koninkrijk Kroatië. De invasie van de Mongolen in 1241 bracht het land tot op de rand van de afgrond. Het Hongaarse leger onder koning Béla IV werd vernietigd bij de slag bij Mohi en de bevolking werd gedecimeerd. Het Mongoolse leger trok zich echter vanwege het overlijden van de Grote Kan (Ögedei) spoedig terug uit Europa, waarschijnlijk om een nieuwe heerser te kiezen. Hierna liet Béla langs de grenzen fortificaties aanleggen die in de daaropvolgende eeuwen van groot nut zouden blijken. Hij haalde bevolkingsgroepen van elders om de grensstreken te bevolken. De Duitse aanwezigheid in sommige gebieden in Opper-Hongarije en Transsylvanië is voor een deel hierop terug te voeren.
Het Hongaarse koninkrijk beleefde zijn grootste bloei in de vijftiende eeuw, toen onder meer koning Sigismund en de renaissancevorst Matthias Corvinus het land regeerden. De laatste was de zoon van Johannes Hunyadi, de Zevenburgse veldheer, die de Turken in 1456 bij Belgrado een belangrijke nederlaag had toegebracht. Mátyás breidde het rijk uit, hield het Turkse gevaar op afstand en bracht kunsten en wetenschappen tot bloei.
De boerenbevolking profiteerde echter niet van deze bloei. Bovendien begon de hoge adel steeds meer macht aan zich te trekken, waardoor de macht van de staat werd aangetast. In 1514, twee jaar voor de dood van koning Wladislaus II, brak er een grote boerenopstand uit in de Grote Hongaarse Laagvlakte en delen van Transsylvanië (ook wel genoemd de Dózsa-opstand, naar zijn Transsylvaanse leider, of de Hongaarse Boerenoorlog), die door de adel meedogenloos werd onderdrukt. De verbittering hierover, de verscherping van de sociale tegenstellingen en de uitholling van het centraal gezag, zouden fataal blijken toen het land opnieuw bedreigd werd door het Ottomaanse Rijk.
De Turkse bezettingstijd.
In 1526 stortte het Hongaarse koninkrijk ineen na een enkele grote militaire nederlaag tegen de Turken: de Slag bij Mohács, die gevolgd zou worden door een 150 jaar durende Turkse bezettingstijd, waarbij het land vanaf 1541 in drie delen uiteenviel: een Turks middendeel (inclusief de hoofdstad Boeda), een romp-koninkrijk onder de Oostenrijkse Habsburgers in het noorden en westen, en een onafhankelijk Zevenburgen in het oosten, dat een vazal van Turkije werd, maar dat het centrum van de Hongaarse cultuur werd. Belangrijk was dat de Hongaren niet overgingen tot de Islam, alhoewel er natuurlijk wel moskeeën kwamen. Nadat ze in 1683 het Turkse beleg van Wenen hadden afgeslagen, gingen de Oostenrijkers in het tegenoffensief in Hongarije. Met het Verdrag van Karlowitz van 1699 behield de Turkse sultan slechts een klein deel van Hongarije. In 1718 werd heel het Hongaarse koninkrijk bevrijd van de Ottomaanse heerschappij.
De Oostenrijkse heerschappij en de Dubbelmonarchie.
Tijdens de 18e eeuw trad er een flinke bevolkingsgroei op in Hongarije, waarvan grote delen - vooral in de Hongaarse laagvlakte - in de Turkse tijd bijna ontvolkt waren geraakt (vooral ten gevolge van de bijna onafgebroken oorlogvoering). Deze groei was grotendeels het gevolg van een aanzienlijk geboorteoverschot, maar voor een deel ook van immigratie, vooral van Duitsers, Roemenen en Serviërs. In sommige delen van het koninkrijk Hongarije is daardoor de bevolkingssamenstelling in deze periode sterk veranderd.
De Hongaren waren aanvankelijk wel blij dat de Turken waren verdreven, maar kwamen snel tot het inzicht dat hun Oostenrijkse meesters niet zo heel veel beter waren. In de Turkse tijd had het calvinisme in Hongarije veel aanhang gekregen "(de Turken stonden tegenover calvinisten niet vijandiger dan tegenover katholieken)" en vooral de calvinistische Hongaren stonden buitengewoon vijandig tegenover de vervolging die zij van de katholieke Habsburgers te verduren hadden. In Transsylvanië had men in de Turkse tijd een aanzienlijke autonomie gekend en de Hongaren aldaar vonden de Habsburgse monarchie bepaald verstikkend.
De 18e eeuw bracht verzet tegen de Habsburgers, zonder succes. Frans II Rákóczi leidde van 1703 tot 1711 de Koeroetsen-opstand. Met keizerin Maria-Theresia van Oostenrijk begon de periode van de absolute monarchie. De adel en katholieke geestelijkheid verloren hun macht in het bestuur. De stad Fiume in Kroatië werd in 1779 bij Hongarije gevoegd. In 1781 vaardigde keizer Jozef II een edict uit waardoor orthodoxen en protestanten dezelfde rechten kregen als katholieken. Tijdens de oorlogen tussen Oostenrijk en Napoleon was de steun van Hongarije aan de keizer in Wenen belangrijk. Het leverde een kwart van de soldaten en hielp de financiële last van de oorlogen dragen. In 1849 werd de opstand onder Lajos Kossuth bloedig neergeslagen. Deze laatste opstand, die nog jaarlijks wordt herdacht op 15 maart, kon door de Oostenrijkers alleen met Russische hulp worden onderdrukt. Hierna ging een groot deel van de Hongaarse samenleving in passief verzet. Na de Oostenrijkse nederlaag tegen Pruisen in 1866, werd de keizer in Wenen in 1867 alsnog gedwongen tot de "Ausgleich", een compromis, waarbij Oostenrijk en Hongarije gelijkwaardige partners werden in een Dubbelmonarchie. De minderheden binnen het Hongaarse deel daarvan (Slowaken, Kroaten, Roemenen) hadden maar beperkte rechten en bestreden de magyarisering die hen vanuit Boedapest werd opgelegd. 
Het Hongaarse Parlement in Boedapest werd gebouwd tussen 1884 en 1902.
Hongarije van 1914 - 1939.
Vanaf 1914 streed Hongarije aan de Oostenrijkse en Duitse kant in de Eerste Wereldoorlog, die door de centrale mogendheden verloren werd. Twee derde van het Hongaarse grondgebied moest worden opgegeven bij het Verdrag van Trianon, een onderdeel van het verdrag van Versailles waarmee de voorwaarden voor de vrede werden geregeld. In de naoorlogse chaos riep Mihály Károlyi Hongarije in november 1918, na de Asterrevolutie, uit tot een onafhankelijke republiek. In 1919 riep Béla Kun in Hongarije een radenrepubliek uit naar sovjetvoorbeeld, maar Hongaarse contra-revolutionairen slaagden er met Roemeense hulp in om dit regime omver te werpen. Na een korte republikeinse overgangsperiode werd Hongarije formeel opnieuw een koninkrijk "met vacante kroon", onder leiding van admiraal Miklós Horthy.
Tijdens het interbellum stond dit koninkrijk onder het autoritaire bewind van admiraal Miklós Horthy, wiens politiek in het teken stond van revanche voor de verliezen aan grondgebied overeengekomen in het verdrag van Trianon. Door de Eerste Scheidsrechterlijke Uitspraak van Wenen (1938) werd een deel van Tsjecho-Slowakije door Hongarije bezet. In juli 1939 schreef de Hongaarse premier Pál Teleki aan Adolf Hitler dat Hongarije niet zou deelnemen aan een oorlog tegen Polen. Hij voegde eraan toe dat de Hongaarse regering niet akkoord ging met het verlenen van doorgang aan het Duitse leger. Op 1 september 1939 viel nazi-Duitsland Polen binnen. Polen moest snel capituleren en Hongarije liet 100.000 Poolse vluchtelingen het land binnenkomen, tot ongenoegen van Hitler.
Hongarije in de Tweede Wereldoorlog.
Na de overwinning van nazi-Duitsland op Frankrijk sloot het land zich toch aan bij Duitsland, Italië en Japan. In 1941 verklaarde Hongarije de Sovjet-Unie de oorlog. Zo was Hongarije ook in oorlog met Groot-Brittannië. Toen de Hongaren vanwege de nakende Duitse nederlaag geheime vredesbesprekingen hielden met de Westelijke geallieerden, liet Hitler op 18 maart 1944 het land bezetten. In slechts één enkele maand tijd werd een groot deel van de joden in het land afgevoerd. Dit gebeurde onder de naam Aktion Höss.
Hongarije na de Tweede Wereldoorlog.
De Sovjets verschenen in 1945 als bevrijders, maar bleken in de praktijk de veroveraars die ze in heel Oost-Europa waren. Hongarije werd in het Oostblok gemanoeuvreerd. De eerste partijleider was de stalinist Mátyás Rákosi. Na Stalins dood leek er ruimte voor veranderingen, maar het tragische einde van de Hongaarse opstand eind 1956 maakte duidelijk dat de Sovjets de baas waren en bleven. De hervormingsgezinde premier Imre Nagy vluchtte en werd later geëxecuteerd. Veel Hongaren vluchtten naar het westen, vooral jongere hoogopgeleiden. Onder János Kádár werden vervolgens kleine hervormingen doorgevoerd.
Derde Republiek.
Pas in 1989 werd Hongarije weer een vrije, democratische republiek en werden de communistische symbolen naar het museum verwezen. In dat jaar verlieten ook de Sovjettroepen het land. De eerste vrije verkiezingen werden gehouden in 1990. Sindsdien heeft zich in Hongarije in tien jaar tijd een tweepartijenlandschap ontwikkeld (de sociaaldemocratische MSZP en de conservatief-liberale Fidesz regeren om beurten). Het land trad toe tot de NAVO in 1999.
In 2010 verloor MSZP de verkiezingen en is Viktor Orbán (Fidesz) met tweederdemeerderheid gekozen. Onder leiding van deze premier sloot Hongarije de grenzen voor niet-Europese vluchtelingen (vb. Syrische vluchtelingen). Hiertoe werd aan de Hongaars-Servische grens een hek met prikkeldraad gezet. 
Ook in 2014 won Fidesz met tweederdemeerderheid.
In januari 2018 verklaarde Orbán over de vluchtelingen in een interview met de Duitse krant Bild: ‘We zien deze mensen niet als islamitische vluchtelingen, we zien hen als islamitische indringers.’
De regering verbood adoptie door holebi's en het gezin, dat gedefinieerd wordt als de unie van man, vrouw en kind, werd als basis van de maatschappij in de grondwet opgenomen. Op 30 maart 2020 gaf een wet Orbán uitgebreide macht om bij decreet te regeren. Hongarije ontwikkelt zich sinds 2014 richting een autocratie door democratische erosie, wat zorgt voor verdeeldheid en maatschappelijke onrust.
Toetreding tot Europese Unie.
In 2004 werd Hongarije lid van de Europese Unie en op 21 december 2007 deel van de Schengenzone. De forint (HUF) is de nationale munt. In juni 2015 verklaarde Orbán dat zijn regering niet langer overwoog om in 2020 de forint te vervangen door de euro, zoals eerst gesuggereerd werd. Hij verwachtte daarentegen dat de forint de volgende decennia een stabiele en sterke koers zou behouden.

</doc>
<doc id="19092" url="https://nl.wikipedia.org/wiki?curid=19092" title="Andrijan Nikolajev">
Andrijan Nikolajev

Andrijan Grigorjevitsj Nikolajev (Russisch: Андриян Григорьевич Николаев) (Sjorsjely (Tsjoevasjië), 5 september 1929 - Tsjeboksary (Tsjoevasjië), 3 juli 2004) vloog als Russisch kosmonaut twee keer in de ruimte en verbeterde op beide vluchten het duurrecord voor bemande ruimtevluchten.
Biografie.
Nikolajev werd geboren in Sjorsjely, Tsjoevasjië, Rusland.
Hij werd voor het eerst gelanceerd op 11 augustus 1962 aan boord van de Vostok 3. Een dag later volgde Vostok 4 met aan boord Pavlo Popovytsj. De Vostok 3 en 4 voerden de eerste gezamenlijke vlucht van twee bemande ruimtevaartuigen uit. Ze hebben elkaar tot op ongeveer 6,5 km genaderd en onderling radiocontact gehad. Vostok 3 landde na een recordvlucht van 4 dagen. Nog geen 15 minuten later landde Vostok 4.
Nikolajev werd voor de tweede keer gelanceerd op 1 juni 1970 aan boord van de Sojoez 9. Hij fungeerde als gezagvoerder en keerde na een recordvlucht van bijna 18 dagen samen met boordwerktuigkundige Vitali Sevastjanov terug op aarde.
Hij fungeerde als reservebemanning voor ruimtevluchten Vostok 2 en Sojoez 8. Hij legde zijn functie als ruimtevaarder neer op 26 januari 1982.
Op 3 november 1963 trouwde Nikolajev met Valentina Teresjkova, de eerste vrouw in de ruimte (zie Vostok 6). Ze kregen één dochter, Jelena Andrijanovna, en scheidden in 1982.
In Sjorsjely, de geboorteplaats van Nikolajev, is het Sjorsjely Ruimtevaartmuseum gevestigd. Dit museum herbergt onder andere een tentoonstelling over het leven van Nikolajev.

</doc>
<doc id="19093" url="https://nl.wikipedia.org/wiki?curid=19093" title="Pavlo Popovytsj">
Pavlo Popovytsj

Pavlo Romanovytsj Popovytsj (Oekraïens: Павло Романович Попович, Russisch: Павел Романович Попович, "Pavel Romanovitsj Popovitsj") (Oezyn, oblast Kiev, 5 oktober 1930 - Hoerzoef, 30 september 2009) vloog als kosmonaut twee keer in de ruimte.
Biografie.
In 1960 werd hij geselecteerd als een van de twintig luchtmachtpiloten die werden opgeleid tot de eerste kosmonauten.
Hij werd voor het eerst gelanceerd op 12 augustus 1962 aan boord van de Vostok 4 voor een gezamenlijke vlucht met de Vostok 3, die ongeveer 24 uur eerder was gelanceerd.
Na zijn eerste ruimtevlucht werd Popovytsj geselecteerd voor diverse vluchten die niet doorgingen, waaronder een vlucht naar de Maan en de Saljoet 2. Hij was ook geselecteerd als gezagvoerder voor ruimtevlucht Sojoez 2, maar na het ongeluk met Sojoez 1, dat het leven kostte van Vladimir Komarov, werd de Sojoez 2 zonder bemanning gelanceerd.
Popovytsj werd pas voor de tweede keer gelanceerd op 3 juli 1974 aan boord van de Sojoez 14. De Sojoez koppelde aan ruimtestation Saljoet 3. Popovytsj was op deze vlucht gezagvoerder en keerde na een vlucht van bijna 16 dagen samen met boordwerktuigkundige Joeri Artjoechin terug op aarde.
Hij verliet het Sovjetische ruimtevaartprogramma in 1982.

</doc>
<doc id="19094" url="https://nl.wikipedia.org/wiki?curid=19094" title="Valeri Bykovski">
Valeri Bykovski

Valeri Fjodorovitsj Bykovski (Russisch: Валерий Фёдорович Быковский) (Pavlovski Posad, oblast Moskou, 2 augustus 1934 - 27 maart 2019) was een Russisch kosmonaut. Hij vloog drie keer in de ruimte.
Biografie.
Valeri Bykovski werd geboren in Pavlovski Posad, een district van Moskou. In 1960 werd hij geselecteerd als een van de twintig luchtmachtpiloten die werden opgeleid tot de eerste kosmonauten.
Hij werd voor het eerst gelanceerd op 14 juni 1963 aan boord van de Vostok 5. Twee dagen later volgde Vostok 6 met aan boord Valentina Teresjkova, die daarmee de eerste vrouw in de ruimte werd. De Vostok 5 en 6 hebben elkaar tot op minder dan 5 kilometer benaderd en onderling radiocontact gehad. Vostok 5 landde na een vlucht van vijf dagen. Bykovski vestigde hiermee een nieuw record voor bemande ruimtevluchten en, hoewel dit record later vele malen gebroken werd, blijft deze vlucht van Bykovski tot op heden staan als langste solovlucht.
Bykovski werd voor de tweede keer gelanceerd op 15 september 1976 als gezagvoerder aan boord van de Sojoez 22. Boordwerktuigkundige was Vladimir Aksjonov. Deze missie duurde bijna acht dagen.
Bykovski werd voor de derde keer gelanceerd op 26 augustus 1978 als gezagvoerder aan boord van de Sojoez 31. Dit was de derde vlucht in het kader van het Interkosmos programma. Bykovski werd vergezeld door de uit de voormalige DDR afkomstige Sigmund Jähn. De Sojoez koppelde aan ruimtestation Saljoet 6, waar ze werden verwelkomd door Vladimir Kovaljonok en Aleksandr Ivantsjenkov. Na een verblijf van zesenhalve dag namen Bykovski en Jähn plaats in de Sojoez 29, die aan de andere zijde van de Saljoet 6 was gekoppeld. Zij ontkoppelden de Sojoez 29 en keerden terug naar de aarde. De Sojoez 31 bleef achter ten behoeve van de terugkeer van Kovaljonok en Ivantsjenkov. 
Hij droeg de titel "Held van de Duitse Democratische Republiek".
Bykovski was tevens geselecteerd als reservebemanningslid voor de vluchten Vostok 3 en Sojoez 37.
Nadat hij in 1988 het Russische ruimtevaartprogramma verliet, werd hij directeur van het Huis voor Sovjet Wetenschap en Kunst in Berlijn.
Bykovski was gehuwd en had twee kinderen. Hij werd 84 jaar oud.

</doc>
<doc id="19095" url="https://nl.wikipedia.org/wiki?curid=19095" title="Valentina Teresjkova">
Valentina Teresjkova

Valentina Vladimirovna Teresjkova (Russisch: Валентина Владимировна Терешкова) (Maslennikovo, oblast Jaroslavl, 6 maart 1937) is lid van de Russische Doema en een voormalige Russische kosmonaut. Ze vloog als Russische ruimtevaarder aan boord van de Vostok 6 en werd daarmee de eerste vrouw in de ruimte.
Opleiding en ruimtereis.
Na haar schooltijd werkte Teresjkova in een bandenfabriek en ging daarna techniek studeren. Ze leerde parachutespringen bij de lokale vliegclub.
Uit meer dan 400 gegadigden werd ze met vier andere vrouwen geselecteerd voor de vrouwelijke kosmonautengroep. Van deze groep heeft alleen Teresjkova in de ruimte gevlogen. Teresjkova werd op 16 juni 1963 aan boord van de Vostok 6 gelanceerd, en werd daarmee de eerste vrouw en tevens eerste burger in de ruimte. Twee dagen eerder was de Vostok 5 gelanceerd. Tijdens de vlucht naderden de Vostok 5 en 6 elkaar tot op minder dan vijf kilometer en hadden ze onderling radiocontact. Teresjkova landde op aarde na een vlucht van bijna drie dagen. Plannen voor verdere vluchten met vrouwen werden afgelast. 19 jaar bleef Teresjkova de enige vrouw die in de ruimte had gevlogen, totdat op 19 augustus 1982 de Russische Svetlana Savitskaja haar volgde in de Sojoez T-7.
Ander werk.
Na haar ruimtevlucht studeerde Teresjkova aan de Sjoekowski-luchtmachtacademie, waar ze in 1969 afstudeerde als kosmonaut-ingenieur. In 1977 promoveerde ze in de technische wetenschappen. Teresjkova bekleedde diverse politieke functies. Van 1966 tot 1974 was ze lid van de Opperste Sovjet, van 1974 tot 1989 was ze lid van het presidium van de Opperste Sovjet, van 1969 tot 1991 zat ze in het Centrale Comité van de Communistische Partij. In 2011 werd ze namens de partij Verenigd Rusland verkozen in de Staatsdoema; in 2016 werd ze herkozen. Op 10 maart 2020 trad ze op de voorgrond bij de behandeling van de grondwetsvoorstellen van president Poetin. Ze stelde voor, om bij het wijzigen van de grondwet opnieuw te beginnen met het tellen van de presidentiële termijnen, zodat Poetin nogmaals twee termijnen van zes jaar zou kunnen dienen. Ze onthulde daarmee vermoedelijk de ware bedoeling van de hele operatie. Haar voorstel werd goedgekeurd met unanimiteit van stemmen.
Privé.
Op 3 november 1963 trouwde Teresjkova met ruimtevaarder Andrian Nikolajev. Ze kregen één dochter en scheidden in 1982. Teresjkova hertrouwde later en werd in 1999 weduwe.
Trivia.
-In 1997 maakte de Britse electrogroep Komputer de song "Valentina" over haar. 
-In 2016 deed de Noorse groep MEER iets soortgelijks door "Valentina in the sky" op te nemen.

</doc>
<doc id="19097" url="https://nl.wikipedia.org/wiki?curid=19097" title="ISP">
ISP



</doc>
<doc id="19100" url="https://nl.wikipedia.org/wiki?curid=19100" title="Casimireffect">
Casimireffect

Het casimireffect is het natuurkundige verschijnsel waarbij twee elektrisch ongeladen metalen platen in een vacuüm door kwantumfluctuaties (zeer geringe) krachten ondervinden die ze naar elkaar toe drijven. Hendrik Casimir en Dirk Polder voorspelden dit verschijnsel in 1948. Andere namen voor dit verschijnsel zijn Casimir-Polderkracht en Casimirkracht.
Verklaring.
Omdat deze aantrekkende kracht sterk afneemt met de afstand (namelijk met de vierde macht) is het effect alleen meetbaar bij uiterst kleine tussenafstanden. De kracht wordt veroorzaakt doordat alleen virtuele deeltjes met een bepaalde golflengte tussen de twee platen passen. Andere golflengtes worden uitgedempt. Hierdoor is het aantal deeltjes tussen de platen kleiner dan het aantal daarbuiten en worden de platen naar elkaar geduwd. Het effect kan ook gezien worden als een resonantie van de vacuümenergie tussen de platen. Op korte afstand is de Casimirkracht voor ongeladen platen de overheersende kracht.
Meting.
Hans Sparnaay van Philips in Eindhoven deed in 1958 een van de eerste metingen met een moeilijk experiment. De resultaten waren niet in strijd met de theorie maar kampten met grote meetfouten. Steve K. Lamoreaux van het Los Alamos National Laboratory en Umar Mohideen en Anushree Roy van de University of California te Riverside deden in 1997 een nauwkeuriger meting. Via een uiterst nauwkeurige torsieslinger slaagde Lamoreaux erin om in vacuüm de casimirkracht te meten tussen een verguld bolletje van 4 cm in diameter en een verguld kwartsplaatje. Mohideen en Roy toetsten het effect experimenteel met een hefboompje van een atoomkrachtmicroscoop met daarop een verguld bolletje van 200 μm. Daarmee werd dit kwantumeffect proefondervindelijk aangetoond binnen 15% van de voorspelde waarde van de kracht. In 2001 slaagde een onderzoeksgroep van de Universiteit van Padua erin de casimirkracht tussen parallelle platen te meten met behulp van microresonatoren.
Formule.
Een uitdrukking voor deze casimirkracht kan met heuristische argumenten (op een voorfactor na) gevonden worden.
De kracht is evenredig met de oppervlakte A van de platen. Dat de platen van metaal moeten zijn om het effect waar te nemen duidt erop dat het om een elektromagnetisch verschijnsel gaat. De virtuele deeltjes zijn virtuele fotonen. Daarom komt de elektromagnetische constante bij uitstek, de lichtsnelheid "c", in de formule voor. Omdat het een kwantummechanisch effect is, is ook constante van Planck "h" nodig. Een eenhedenanalyse laat zien dat de kracht omgekeerd evenredig moet zijn met de vierde macht van de afstand "a" tussen de platen. Een formele afleiding geeft hetzelfde resultaat en tevens de voorfactor (die negatief is aangezien het een aantrekkende kracht betreft). De formule voor de kracht luidt
Toepassing en omkering.
Professor Ulf Leonhardt en Dr. Thomas Philbin van de Universiteit van St Andrews in Schotland, hebben een manier gevonden om het verschijnsel om te keren, zodat het afstoot in plaats van aantrekt.

</doc>
<doc id="19101" url="https://nl.wikipedia.org/wiki?curid=19101" title="Hendrik Casimir">
Hendrik Casimir

Hendrik Brugt Gerhard (Henk) Casimir (Den Haag, 15 juli 1909 – Heeze, 4 mei 2000) was een Nederlandse theoretisch natuurkundige. Hij is bekend vanwege zijn twee-fluïdamodel voor supergeleiding (met Cor Gorter), het casimireffect (met Dirk Polder, 1948) en de Casimir-operator in de kwantummechanica. Hij was een invloedrijk bestuurder van Philips.
Biografie.
Opleiding.
Casimir was de zoon van de opvoedkundige en wijsgeer Rommert Casimir (1877-1957) en de onderwijzeres Teunezien Dina Borgman (1882-1962). Samen met twee zussen groeide Hendrik op in Den Haag. Hij doorliep het Nederlandsch Lyceum, waar zijn vader rector was. Op zestienjarige leeftijd slaagde hij voor het eindexamen hbs-b en behaalde het jaar daarop het diploma gymnasium-alfa. Hij studeerde theoretische natuurkunde bij Paul Ehrenfest aan de Rijksuniversiteit Leiden (1926-1929) en bij Niels Bohr aan de Universiteit van Kopenhagen (1929-1930). In 1930 deed hij doctoraalexamen en in 1931 – hij was toen 21 jaar – promoveerde hij bij Ehrenfest op het proefschrift "Rotation of a Rigid Body in Quantum Mechanics" over de kwantummechanica van een draaiend lichaam en de rotaties van moleculen. Hierbij introduceerde hij een nieuwe wiskundige grootheid in de groepentheorie, de Casimir-operator.
Universiteiten.
Na zijn promotie werd hij in september 1932, als opvolger van Rudolf Peierls, de assistent van Wolfgang Pauli aan de Eidgenössische Technische Hochschule (ETH) in Zürich. Peierls had de positie drie jaar vervuld en de bedoeling was dat Casimir even lang zou aanblijven. Echter, op dringend verzoek van Ehrenfest keerde hij in 1933 terug naar Leiden. De reden werd al snel duidelijk - kort na Casimirs terugkomst benam Ehrenfest zichzelf en zijn geestelijk gehandicapte zoon van het leven, iets waar hij al geruime tijd mee liep. Tot de komst van Hendrik Kramers als diens opvolger werd Casimir belast met de leiding van de afdeling theoretische natuurkunde.
Van 1932 tot 1942 werkte Casimir als medewerker aan de Rijksuniversiteit Leiden. Kort voor de Duitse bezetting, in april 1939, werd hij wegens het Leids Universiteits Fonds benoemd tot bijzonder hoogleraar. Hij hield zich vooral bezig met elektromagnetische straling.
Familieleven.
Op 11 oktober 1933 trad Casimir in het huwelijk met Josina Maria Jonker (1911-2011), een natuurkundige die werkzaam was op het Kamerlingh Onnes Laboratorium. Uit dit huwelijk werden een zoon en vier dochters geboren.
Philips.
Na de sluiting van de universiteit door de bezetter in 1942 trad hij in dienst bij het Philips Natuurkundig Laboratorium (NatLab) in Eindhoven. Nadat in de herfst van 1944 het zuiden van Nederland was bevrijd werd na overleg met het militaire gezag en met instemming van de Nederlandse regering in ballingschap in Eindhoven de Tijdelijke Academie opgericht. Casimir die hierbij betrokken was werd benoemd tot rector magnificus. 
Direct na de oorlog, in 1946, werd hij benoemd tot een van de drie directeuren van het NatLab die de leiding van Gilles Holst overnamen. Desondanks kon hij zich nog bezighouden met fundamenteel onderzoek en ontdekte onder andere het naar hem vernoemde casimireffect. Van 1956 tot 1972 had hij als lid van de raad van bestuur de leiding over alle researchactiviteiten van Philips.
Overlijden.
Prof. H.B.G. Casimir bleef tot op hoge leeftijd actief: in 1999 publiceerde hij zijn laatste artikel. Hij overleed uiteindelijk in mei 2000.
Werk.
Supergeleiding.
Samen met Cor Gorter ontwikkelde Casimir begin jaren 1930 het zogeheten twee-vloeistoffenmodel (twee-fluïdamodel), een fenomenologische theorie waarmee ze trachtten het verschijnsel supergeleiding – het weerstandloos geleiden van een elektrische stroom bij zeer lage temperaturen – te verklaren. Op basis van de thermodynamica en de wetten van Maxwell werden elektronen in een supergeleider beschouwd als een mengsel van twee vloeistoffen. De eerste was 'normaal' en verantwoordelijk voor de weerstand en entropie; de tweede was 'supergeleidend' en had geen weerstand en geen entropie. Hoewel het model niets zei over de aard van supergeleiding, kon Casimir er verschillende thermodynamische resultaten uit afleiden.
Later gebruikte Casimir de cryofaciliteiten van het Kamerlingh Onnes Laboratorium in Leiden om de effecten van onder meer paramagnetisme te bestuderen bij temperaturen nabij het absolute nulpunt.
Casimireffect.
In 1948 voorspelde Casimir met Dirk Polder op theoretische gronden het casimireffect. Hij voorspelde dat twee ongeladen parallelle metalen platen, die in een vacuüm zeer dicht bij elkaar worden geplaatst, elkaar aantrekken. De platen gedragen zich als spiegels voor elektromagnetische golven. In 1958 werd zijn vermoeden door Hans Sparnaay experimenteel getest. De gevonden resultaten waren niet in strijd met de theorie, maar kampten met grote meetfouten. In 1997 werd een nauwkeurigere meting uitgevoerd en werd zijn effect experimenteel bevestigd. Het casimireffect is van grote invloed op de mechanische eigenschappen van microstructuren, zoals MEMS ("micro-electromechanical systems") en NEMS ("nano-electromechanical systems").
Latere experimenten met twee nauwkeurig naar elkaar toe bewegende metalen platen, waarvan één metalen plaat op kamertemperatuur is en de andere een hogere temperatuur heeft, hebben aangetoond dat naargelang de afstand kleiner wordt gemaakt een steeds betere warmteoverdracht ontstaat. Wanneer de afstand kleiner wordt dan de golflengte van de infraroodstraling,
neemt de warmteoverdracht weer af. Indien er daarna fysiek contact tussen de platen plaatsvindt, neemt de warmteoverdracht weer toe.
Promoties.
Bij Casimir promoveerden
Prijzen en lidmaatschappen.
Hij was president van de Vereniging van Europese Natuurkundigen, lid en eerste president van de Koninklijke Nederlandse Akademie van Wetenschappen, buitenland lid van de US National Academy of Engineering (NAE), de Britse Royal Society en andere toonaangevende natuurkundige organisaties. Na zijn pensionering werd hij president van de European Physical Society (EPS). Hij kreeg een tiental eredoctoraten en erelidmaatschappen en verscheidene Nederlandse en buitenlandse onderscheidingen. In 1985 ontving hij de Matteucci Medal.
Vernoemd.
De Koninklijke Nederlandse Akademie van Wetenschappen en de Nordrhein-Westfälische Akademie der Wissenschaften und der Künste reikten van 1997 tot 2012 het Hendrik Casimir-Karl Ziegler Onderzoekstipendium uit met als doel de bevordering van de samenwerking tussen de Duitse en Nederlandse wetenschapsbeoefening door het uitwisselen van jonge veelbelovende onderzoekers.

</doc>
<doc id="19103" url="https://nl.wikipedia.org/wiki?curid=19103" title="Educatie">
Educatie

Educatie (Latijn: "educare", opvoeden, maar ook "educere", wegleiden uit (onwetendheid)) is een overkoepelende term voor vorming, onderwijs en opvoeding binnen een schoolse omgeving (formele educatie) of daarbuiten (niet-formeel en informeel). Educatie betreft hierbij zowel onderwijsmethodes, leerprocessen als de overdracht van de verzamelde kennis, normen en waarden van een samenleving en haar componenten.

</doc>
<doc id="19104" url="https://nl.wikipedia.org/wiki?curid=19104" title="Kinshasa">
Kinshasa

Kinshasa (voorheen Leopoldstad; Frans: "Léopoldville") is de hoofdstad en grootste stad van de Democratische Republiek Congo. Met een bevolking van ongeveer 16 miljoen (2023) is het de grootste stad van Afrika. De metropool van Kinshasa is de derde meest bevolkte in Afrika na Caïro en Lagos met meer dan 17 miljoen inwoners. Het is een stad van scherpe contrasten, met chique woonwijken, commerciële gebieden, twee universiteiten en zich uitbreidende sloppenwijken naast elkaar.
Kinshasa is gelegen aan de zuidoever van de Kongo. Aan de overzijde van de rivier ligt Brazzaville, de hoofdstad van de Republiek Congo.
Geschiedenis.
De stad werd in 1881 door Henry Morton Stanley als handelspost gesticht en werd door hem Léopoldville (Leopoldstad) genoemd als eerbetoon aan koning Leopold II van België, die het enorme gebied bestuurde wat nu de Democratische Republiek Congo is. De post floreerde als laatste bevaarbare haven aan de Kongo vóór de Livingstonewatervallen. Aanvankelijk moesten alle goederen die Leopoldstad bereikten van daar door dragers naar de haven van Matadi aan de Atlantische kust worden gebracht. De voltooiing van een spoorlijn in 1898 verbeterde het transport langs de rakken stroomafwaarts en stimuleerde de ontwikkeling van Leopoldville. In 1920 werd Léopoldville tot hoofdstad van Belgisch-Congo verheven, en verving daarmee het stadje Boma aan de benedenloop van de rivier de Kongo.
In 1965 greep Mobutu Sese Seko met zijn tweede staatsgreep de macht in Congo. Hij begon een politiek van 'Afrikanisering', waarbij de namen van personen en plaatsen werden vervangen door Afrikaanse namen. In 1966 werd de naam Léopoldville gewijzigd in Kinshasa, naar een dorpje dat ooit op die plek lag. De stad groeide snel onder Mobutu en trok mensen aan vanuit het hele land, die hun geluk wilden zoeken in de stad of die etnische strijd waren ontvlucht. Dit bracht onvermijdelijke veranderingen teweeg in de etnische en linguïstische samenstelling van de stad. Hoewel Kinshasa in het gebied van de Bakongo ligt, is de lingua franca niet het Kikongo maar het Lingala.
Kinshasa heeft zwaar te lijden gehad van Mobutu's excessen en de Eerste Congolese Burgeroorlog die leidde tot zijn val. Desondanks is de stad nog steeds een groot cultureel en intellectueel centrum met een florerende gemeenschap van musici en artiesten. Kinshasa is ook het grote industriële centrum van het land en er worden veel van de natuurlijke producten verwerkt die uit het binnenland komen.&lt;br&gt;
In 2003 protesteerden soldaten er tegen de onmacht van de regering om hen te betalen.
Geografie.
De stad is gelegen aan de zuidelijke oevers van de Kongo rivier, stroomafwaarts van Pool Malebo. Aan de overkant van de Kongo ligt Brazzaville, de hoofdstad van de Republiek Congo. De afstand tussen beide steden is net iets meer dan anderhalve kilometer, wat maakt dat het na Vaticaanstad en Rome de twee hoofdsteden zijn die het dichtst bij elkaar liggen. De Kongo is na de Nijl de grootste rivier van Afrika en is voor binnenvaartschepen bevaarbaar tot aan Kisangani. 
Het oude en meer welvarende deel van de stad (de ville basse) is gelegen op een vlakke zand en klei vlakte aan de rivier. Rondom dit oude deel zijn ontzettend veel wijken gebouwd, zonder dat hier veel stadsplanning aan te pas kwam. In de jaren zestig werd middels de "Mission Française d'Urbanisme" enige planning gemaakt voor de komst van auto's in de stad, maar in de plannen werd geen rekening gehouden met de enorme populatiegroei die de stad door zou maken. Volgens het United Nations Human Settlements Programme groeit de stad met acht vierkante kilometer per jaar en het programma omschrijft veel van de nieuw gebouwde wijken als sloppenwijken met onveilige omstandigheden.
Bestuurlijke indeling.
Kinshasa is zowel een stad als een provincie. De stad zelf is echter ook onderverdeeld in 24 "gemeentes", die zelf weer zijn onderverdeeld in 369 kwartieren en 21 groepen. De gemeentes zelf worden gegroepeerd in vier districten. De districten zelf behoren echter niet tot de bestuurlijke indeling. Hieronder volgt een lijst van deze districten en gemeentes.
Klimaat.
Onder de klimaatclassificatie van Köppen heeft Kinshasa een tropisch savanneklimaat (aw). Het regenseizoen duurt er van oktober tot en met mei. De stad ligt ten zuiden van de evenaar, waardoor het droge seizoen begint rond de kortste dag van het jaar, ergens in juni. Hoewel het droge seizoen iets lagere temperaturen kent dan het natte seizoen, is de temperatuur het hele jaar door vrij stabiel.
Transport.
Vliegvelden.
De stad heeft twee vliegvelden: de Luchthaven N'djili (IATA: FIH, ICAO: FZAA), ook bekend als "Internationale Luchthaven N'djili" en "Internationale Luchthaven Kinshasa", de grootste internationale luchthaven van het land en een hub voor de drie grootste luchtvaartmaatschappijen in Congo-Kinshasa, namelijk Bravo Air Congo, Hewa Bora Airways en Wimbi Dira Airways, en de Luchthaven N'Dolo (IATA: NLO, ICAO: FZAB), vlakbij het centrum van de stad, die alleen wordt gebruikt voor binnenlandse vluchten.

</doc>
<doc id="19105" url="https://nl.wikipedia.org/wiki?curid=19105" title="Vliegveld Volkel">
Vliegveld Volkel



</doc>
<doc id="19106" url="https://nl.wikipedia.org/wiki?curid=19106" title="Joop Zoetemelk">
Joop Zoetemelk

Hendrik Gerardus Joseph (Joop) Zoetemelk (Den Haag, 3 december 1946) is een Nederlands oud-wielrenner, die geldt als een van de beste Nederlandse ronderenners ooit. Hij won in 1979 de Ronde van Spanje, in 1980 de Ronde van Frankrijk en werd in 1985 wereldkampioen op de sportief gezien hoge leeftijd van 38 jaar. Zoetemelk woont al decennialang in het Franse Germigny-l'Évêque, waar hij eigenaar is van een hotel-restaurant en een bos.
Biografie.
Voordat hij in 1970 beroepsrenner werd, behaalde Zoetemelk een paar belangrijke overwinningen als amateur: goud op de Olympische Spelen in 1968 als een van de renners van de 100 km ploegentijdrit, en de eindzege in de Tour de l'Avenir (1969). In 1971 won hij het bergklassement in de Vuelta. Tijdens de Midi-Libre in 1974 kwam hij zwaar ten val. Er werd toen voor zijn carrière gevreesd, maar in 1975 kwam hij sterk terug.
Hij werd zowel in de Ronde van Frankrijk van 1977 als van 1979 positief bevonden op het gebruik van doping. Hij kreeg in beide gevallen een tijdstraf opgelegd. In de Ronde van Frankrijk van 1983 werd hij opnieuw positief bevonden. Zoetemelk vocht deze laatste beslissing aan bij de rechter. Het proces duurde enkele jaren en hierin bleek dat het dopingonderzoek niet sluitend is geweest en er geen schuldige kon worden aangewezen.
Zoetemelk heeft dan niet meer het record van het aantal deelnames (=17) maar hij nam zestienmaal deel aan de Ronde van Frankrijk en reed wel telkens uit wat destijds wel een record was. Hij behaalde meestal een plek bij de eerste tien: achtste, vijfde, vierde (3 x), tweede (6 x) en eerste (1 x) in 1980. Aan zijn zes tweede plaatsen in de Ronde van Frankrijk hield Zoetemelk de bijnaam "eeuwige tweede" over. Hij won overigens in 1973 de witte trui in de Tour de France, toen nog gekoppeld aan het combinatieklassement.
Na Jan Janssen (1968) is hij de tweede Nederlandse Tourwinnaar. Zoetemelk kwam op in 1968/'69 toen Jan Janssen gold als de beste Nederlandse beroepswielrenner. Zoetemelk beschikte in 1980 over alle kwaliteiten die een Tourwinnaar nodig heeft: sterk zijn in tijdritten en in de bergetappes, en een goede ploeg (TI-Raleigh met ploegleider Peter Post). Zijn kans kwam echter pas toen de grote favoriet voor de eindoverwinning Bernard Hinault wegens knieproblemen de strijd moest staken. Zoetemelk won vervolgens onbedreigd. In 1982 werd hij wederom tweede; in 1983 leek hij op weg naar een nieuwe zege, toen een positieve dopingtest hem mentaal uitschakelde. Later kreeg hij eerherstel.
Zoetemelks zege in de wereldkampioenschappen wielrennen 1985 werd legendarisch. Twee kilometer voor de finish reed hij weg uit een kopgroep met onder anderen Greg LeMond en Stephen Roche, die niet in de gaten leken te hebben dat hij serieus ontsnapte. Hij wist zijn voorsprong van 100 meter vast te houden en zegevierde met 3 seconden voorsprong. Hij was toen 38 jaar oud, en pas 38 jaar later zou hij in Mathieu van der Poel een opvolger krijgen.
Tijdens het gala ter gelegenheid van het 75-jarig bestaan van de KNWU in 2003 werd Zoetemelk verkozen tot beste Nederlandse renner aller tijden. Op 31 mei 2005 onthulde hij in Rijpwetering, de plaats waar hij opgroeide, een standbeeld ter ere van zijn wielerprestaties.
Zijn vrouw Françoise Duchaussoy overleed in 2008. Op 29 november 2011 werd het boek "Joop Zoetemelk, een open boek" gepresenteerd. Daarin is naast zijn wielerleven ook veel te lezen over zijn privéleven, waaronder zijn scheve verhoudingen met de schoonfamilie. Op die dag ontving hij ook de Peter Post Carrièreprijs. In 2019 kwam het boek "JOPIE! JOPIE! JOPIE!" uit.
In 2020 kwam het boek "Joop Zoetemelk Ongezien" uit en de documentaire "Joop! Eindelijk weer kampioen". In september van dat jaar belandde hij met meerdere botbreuken in het ziekenhuis toen hij, terwijl hij aan het fietsen was, werd aangereden door een auto. Hij raakte zo zwaar gewond dat hij ruim een jaar later nog altijd niet volledig was hersteld.
In het winterseizoen beoefende Joop Zoetemelk het langlaufen, met diverse malen deelname aan het Nederlands kampioenschap.
Doping.
Joop Zoetemelk werd in de Ronde van Frankrijk drie keer betrapt op het gebruik van doping. In 1977 werd er pemoline gevonden en 1979 werd er nortestoron gevonden. In de Ronde van Frankrijk van 1983 testte hij ogenschijnlijk positief op nandrolon en kreeg hij een tijdstraf van tien minuten en een geldboete van 1400 gulden, maar in hoger beroep bleek de dopingtest ondeugdelijk. Zoetemelk heeft het gebruik van doping zelf altijd ontkend. 
Overwinningen.
1968
1969
1970
1971
1972
1973
1974
1975
1976
1977
1978
1979
1980
1981
1982
1983
1985
1987
Resultaten in voornaamste wedstrijden.
Zoetemelk werd 1e in het bergklassement van de Ronde van Spanje in 1971.
In datzelfde jaar werd hij 2e in het bergklassement van de Ronde van Frankrijk, in 1975, 1976 en 1978 werd hij 3e in dat klassement.
In het puntenklassement van de Ronde van Frankrijk werd Zoetemelk 3e in 1972, 2e in 1973 en wederom 3e in 1979.
Prijzen.
Zoetemelk werd tweemaal gekozen tot Sportman van het jaar, in 1980 en 1985. Hij ontving negenmaal de Gerrit Schulte Trofee voor de beste Nederlandse renner van het jaar. In 2011 ontving hij de Peter Post Carrièreprijs. Voorafgaand aan de start van de Ronde van Frankrijk 2015 in Utrecht kregen Tourwinnaars Jan Janssen en Joop Zoetemelk de belangrijkste Franse nationale onderscheiding, het Legioen van Eer. Datzelfde jaar werd hij onderscheiden met de Fanny Blankers-Koen Carrièreprijs.

</doc>
<doc id="19107" url="https://nl.wikipedia.org/wiki?curid=19107" title="WordPerfect (software)">
WordPerfect (software)

WordPerfect (kortweg WP) is een tekstverwerkingspakket dat ontwikkeld wordt door Corel. Sinds 2015 wordt het enkel nog ontwikkeld voor Microsoft Windows.
Voorgeschiedenis.
WordPerfect was omstreeks 1990 wereldwijd de populairste tekstverwerker voor een DOS-pc. Vanaf de introductie van Windows (versie 3.1) met daarin de TrueType-fonts, raakte WordPerfect langzaam maar zeker uit de gratie. De agressieve marketing en prijsstelling van Microsoft Word, de bevoorrechte positie van Microsoft bij de productie van Windows-programma's en de verspreiding van geruchten over fouten in WordPerfect, hebben daar ook aan bijgedragen; rond 1992 zakte de prijs van de tekstverwerkers in Nederland van (omgerekend) circa 700 euro naar minder dan 150 euro tijdens de campagne "Nederland stapt over".
Alhoewel het pakket het meest bekend is van zijn DOS- en Windowsversies, draaide het op diverse besturingssystemen en computers, zoals Unix, VMS, Data General, System/370, AmigaOS, Atari, Mac OS, OS/2 en NeXTSTEP. Daardoor was het voor de uitgifte van StarOffice/OpenOffice.org het eerste multiplatform-kantoorpakket.
De makers van WordPerfect hebben in de jaren negentig meerdere malen geprobeerd van het product meer te maken dan alleen een tekstverwerker. Er werden steeds meer functies aan het pakket toegevoegd, zoals grafische en opmaakfuncties. Verder werd er ook e-mail en documentbeheer aan de suite toegevoegd, met als resultaat het ontstaan van het pakket WordPerfect Office.
Geschiedenis en het gebruik van WP op verschillende platformen.
WordPerfect voor DOS.
WordPerfect werd oorspronkelijk door Bruce Bastian en dr. Alan Ashton ontwikkeld. Zij richtten in 1979 Satellite Software International, Inc. op. Hun vestiging was in Orem, Utah in de VS. De onderneming had een mormoonse signatuur. Later werd het de WordPerfect Corporation. De eerste publieke versie van WP werd oorspronkelijk ontwikkeld voor Data General-minicomputers. In 1982 werd het mogelijk gemaakt WP op IBM PC's en daarmee compatibele computers te gebruiken. Deze eerste versie voor DOS kreeg de naam WordPerfect 2.20. De doorbraak van de tekstverwerker volgde in 1986 met WordPerfect 4.2, vanwege de geavanceerde tekstverwerkingsmogelijkheden voor die tijd: automatische paragraafnummering en de verwerking van lange voetnoten. Door deze mogelijkheden verdrong WP concurrent WordStar van de markt. In tegenstelling tot WordStar dat alleen de Ctrl-toets gebruikte, gebruikte WordPerfect voor bijna elke functie een combinatie van de Ctrl-, Alt- en Shift-toets, in combinatie met andere toetsen.
Tot dan toe zag de gebruiker het resultaat pas wanneer het werd geprint. De tekst in het bestand, waarin de gebruiker werkte, kwam niet overeen met het papieren resultaat. De gebruiker kon het beeldscherm in tweeën splitsen, waarbij de gebruiker zelf in de onderste helft veranderingen in de stuurcommando's kon doorvoeren.
Met WordPerfect 5.1, dat in 1989 verscheen, kon de gebruiker een voorbeeld van het resultaat op het scherm laten zien, maar het was nog geen wysiwyg. WP 5.1 werd de meest succesvolle versie van WP, met onder meer een geïntegreerd rekenblad, de mogelijkheid om figuren in documenten te voegen en een formule-editor. WordPerfect 6 draaide in tegenstelling tot de andere DOS-versies in een grafische modus, die op een wysiwyg wijze lettertypes en teksteffecten vet cursief en onderstrepen weergaf, daar waar deze in vorige versies traditioneel door verschillende kleuren of achtergronden van de letters werden aangegeven. Ook beschikte het programma inmiddels over de mogelijkheid macro te definiëren. Deze macro-commando's werden in WordPerfect 6.0 uitgebreid tot de programmeertaal PerfectScript.
De overgangsperiode.
WordPerfect nam pas laat de beslissing om een Windowsversie te ontwikkelen. Zo hebben de programmeurs van WordPerfect rond 1991 geprobeerd WordPerfect onder Windows precies zo te laten werken als WordPerfect 5.1 voor DOS. Daarentegen werd Word vanaf de grond opgebouwd voor Windows en had Microsoft Word 2.0 op dat moment al ontwikkeld. Het strikte vasthouden van de makers van WP aan de toetsencombinaties van de DOS-versies van de tekstverwerker in tegenstelling tot een grafische interface die gecentraliseerd was rond menu's en bediend werd met de muis, bleek voor veel nieuwe gebruikers van Windows juist een handicap. Voor WordPerfect betekende dit het begin van de terugval in marktaandeel.
WordPerfect veranderde in de overgangsperiode in de eerste helft van de jaren 90 verschillende malen van eigenaar. Deels door een gebrek aan visie voor het programma, bevatten enkele van de eerste Windowsversies nogal wat programmeerfouten. Bovendien had Microsoft toen een agressieve marketingcampagne op touw gezet (die een rechtszaak wegens monopolievorming opleverde), die ervoor zorgde dat de verkopen van WP daalden. Deze klap is het niet meer te boven gekomen, alhoewel het programma nog altijd gebruikt wordt, vooral in bepaalde nichemarkten.
In 1993 ging "WordPerfect Corporation" een co-licentie aan met "Borland Software Corporation" en werd het een onderdeel van een kantoorpakket. Dit bevatte WordPerfect, Quattro Pro, Borland "Paradox" en een LAN-gebaseerd groupware-pakket WordPerfect Office (niet te verwarren met de complete set kantoortoepassingen die later onder dezelfde naam werden gecommercialiseerd door Corel).
Novell.
Novell vond de verzameling kantoorapplicaties die de twee bedrijven samen ontwikkelden een waardevolle uitbreiding op zijn Netware-besturingssysteem en nam in juni 1994 WordPerfect over. WordPerfect Office werd omgedoopt tot GroupWise. Later verkocht Novell de tekstverwerker WordPerfect door, maar behield GroupWise.
Tot ruim 10 jaar na de doorverkoop was de geschiedenis nog steeds in de directory-structuur van Groupwise af te lezen. GroupWise werd toen nog in een WPOFF-directory geïnstalleerd. Inmiddels is dit aangepast.
Corel en WordPerfect voor Windows.
Sinds 1996 is WordPerfect eigendom van Corel, dat ook bekend is van het tekenpakket CorelDraw. De laatste Nederlandstalige versie is 9.0, daterend van 2000. WordPerfect heeft met de enkel voor Windows verkrijgbare, Engelstalige versie X8 (wat een marketingterm is voor versie 18) uitgebreide ondersteuning voor HTML, XML, SGML en PDF, alsook de documentformaten van MS Office.
Het bedrijf Interdata realiseerde een Nederlandstalige interface voor WP 12, X3 en X5.
Nadat Corel WordPerfect had overgenomen, heeft dat bedrijf geprobeerd om er functies aan toe te voegen. Dit werd mede noodzakelijk vanwege de felle concurrentie van Microsoft met Microsoft Office.
De WordPerfect Office Suite van Corel bestaat uit de tekstverwerker WordPerfect, de spreadsheet Quattro Pro, de database Paradox en het presentatiepakket Corel Presentations, aangevuld met wat kleinere programma's en een grote hoeveelheid lettertypes en tekeningen.
WordPerfect heeft al langere tijd standaard een spellingcontrole, grammaticacontrole en een synoniemenlijst in het softwarepakket.
WordPerfect voor Linux.
In 1996 werd WordPerfect 6.0 voor Linux ter beschikking gesteld als een onderdeel van Caldera's internetofficepakket. Tegen het einde van 1997, was er een nieuwere versie beschikbaar als een download, maar deze moest aangekocht worden voor deze geactiveerd werd. Hopende dat Corel zichzelf een goede positie in de Linuxmarkt kon bemachtigen, ontwikkelde Corel zijn eigen Linuxdistributie.
Hoewel de Linuxdistributie goed ontvangen werd door de Linuxgemeenschap, was de respons op WordPerfect voor Linux gemengd. Verschillende Linuxadepten verwelkomden de beschikbaarheid van een welbekend pakket voor het besturingssysteem. Het pakket werd ook bekritiseerd, bijvoorbeeld door fanatieke aanhangers van opensourceprogramma's omwille van de komst van een commercieel pakket in een wereld die gedomineerd wordt door vrije software. WordPerfect 9.0 maakte gebruik van Wine, wat de stabiliteit van WordPerfect onder Linux niet altijd ten goede kwam.
Hoewel de verkopen initieel hoog waren, kon WP niet direct een vaste voet aan de grond krijgen binnen de Linux-wereld. Door een verandering in de strategie van Corel en wegens een akkoord en investering van Microsoft in Windows werd de ontwikkeling van WP voor Linux stopgezet. In april 2004 werd WordPerfect 8.1 (de laatste Linux-versie) heruitgebracht met enkele updates als een soort test. Sinds 2005 is WordPerfect voor Linux echter niet meer te koop.
WordPerfect voor Mac OS.
De ontwikkeling van WordPerfect voor het Apple Macintosh-platform liep niet gelijkmatig met de ontwikkeling voor andere besturingssystemen. De initiële versie leek op de DOS-versie en was niet succesvol. Versie 2 werd totaal herschreven volgens Apples richtlijnen voor de gebruikersinterface. Versie 3 was hierop een doorontwikkeling en maakte extensief gebruik van de technologieën die Apple introduceerde in versie 7.0-7.5 van Mac OS, terwijl het snel bleef draaien op oudere systemen. Versie 3.5 werd in 1996 door Corel uitgebracht, maar de ontwikkeling werd nadien stopgezet.
Gedurende verschillende jaren konden Mac-gebruikers de WP 3.5e voor Mac OS gratis downloaden van Corels website. Het programma is vanaf sommige sites nog steeds te downloaden. Deze versie is te draaien door gebruik te maken van de "Classic environment" onder Mac OS X. Alternatieven voor het gebruik van WP zijn het draaien van een Windows-emulatorprogramma (zoals Virtual PC voor de Mac) en het installeren van de laatste versie van WordPerfect.
Kwaliteiten.
WordPerfect wordt vooral geroemd om:

</doc>
<doc id="19108" url="https://nl.wikipedia.org/wiki?curid=19108" title="Kwantumfluctuatie">
Kwantumfluctuatie

Kwantumfluctuatie is een fluctuatie van energie in de lege ruimte (vacuüm), volgens de onzekerheidsrelatie van Heisenberg. Vacuüm bezit zelf een bepaalde energie. Deze energie is niet constant, maar schommelt door de tijd om een bepaalde waarde. Uit de energie kunnen uit het niets virtule deeltjes verschijnen en verdwijnen, waarbij ieder deeltje is gepaard aan een antideeltje. Volgens de theorie van de oerknal-nucleosynthese ontstonden er door kwantumfluctuatie fotonen, en vandaaruit vervolgens de materie.

</doc>
<doc id="19110" url="https://nl.wikipedia.org/wiki?curid=19110" title="Watersprong">
Watersprong

Watersprong is een begrip uit de hydraulica. Watersprongen worden in de waterbouwkunde gebruikt om snelstromende (superkritische) en dus sterk eroderende stroming om te zetten in trager stromend water. In de scheepvaart zijn watersprongen ongewenst.
Principe.
Een watersprong is in feite een staande golf. De golf wil zich in stroomopwaartse richting voortbewegen, maar kan dat niet, omdat het water zelf "sneller" naar beneden stroomt dan de golf er tegenin kan wandelen. Een watersprong is dus zichtbaar als een plotse "verhoging" van de waterstand in benedenstroomse richting, en markeert daarmee de overgang van superkritische naar subkritische stroming.
De voortplantingssnelheid van een golf is formula_1, waarbij:
Wanneer dus de stroomsnelheid v groter is dan de golfvoortplantingssnelheid c, (superkritische stroming), dan kan men verder naar benedenstrooms, waar de stroomsnelheid afneemt, een watersprong verwachten.
Een alledaags voorbeeld van een watersprong is tijdens het tandenpoetsen te bewonderen: in de wastafel. Rond de plaats waar het water uit de kraan de wastafel raakt, ontstaat een glad uitziend stromingspatroon. Even verder ervandaan ontstaat in een kring een soort staand golfje.

</doc>
<doc id="19111" url="https://nl.wikipedia.org/wiki?curid=19111" title="Wervelstorm">
Wervelstorm



</doc>
<doc id="19112" url="https://nl.wikipedia.org/wiki?curid=19112" title="Groningen Airport Eelde">
Groningen Airport Eelde

Groningen Airport Eelde (IATA: GRQ, ICAO: EHGG), ook bekend als vliegveld Eelde of luchthaven Eelde, is een luchthaven voor de burgerluchtvaart, gelegen nabij de plaats Eelde in de gemeente Tynaarlo in het noorden van de provincie Drenthe. De luchthaven ligt zo'n tien kilometer ten zuiden van de stad Groningen. Het is de op vier na grootste luchthaven van Nederland, na Schiphol, Eindhoven, Rotterdam en Maastricht. De luchthaven ligt vijf meter boven zeeniveau en heeft één startbaan: 05-23. De baan 01-19 is gesloten en dient als taxiweg.
Geschiedenis.
In de jaren 20 van de twintigste eeuw ontstonden, net als op veel andere plekken in Nederland, de eerste plannen tot het aanleggen van een vliegveld nabij de stad Groningen. De stad liet een onderzoek uitvoeren naar geschikte locaties voor een vliegveld, waarbij in eerste instantie aan een locatie in Haren ten westen van het Noord-Willemskanaal en ten zuiden van de Meerweg werd gedacht. De bodem bleek echter ongeschikt te zijn en de plannen verdwenen voor enige tijd van tafel. Ook een door Veenkoloniale gemeenten en de gemeente Zuidlaren gesteund plan om de vlieghaven aan te leggen in de Vijftig Bunder bij Midlaren haalde het niet.
Directeur Schut van de gemeentewerken in Groningen opperde in 1928 een locatie in de gemeente Noorddijk. Door de stroperige onderhandelingen voor de aankoop van de grond werd het initiatief in 1930 ingehaald door een particulier initiatief van vliegenier en oud-wethouder Haijo Hindriks, die ten zuiden van Eelde een vliegveld wilde aanleggen. Op het "Hakenkampsveld" werd een twaalf hectare groot terrein ingericht als vliegterrein.
Het vliegveld werd officieel geopend op 23 mei 1931 door burgemeester Jan Gerard Legro. Tijdens zijn openingstoespraak voorspelde Legro dat het een vlieghaven voor heel het Noorden zou worden. De opening werd opgeluisterd met een vliegshow die werd bijgewoond door zo'n 40.000 mensen. De feestvreugde verkeerde echter in rouw toen initiatiefnemer Haijo Hindriks op 9 juni 1931 met zijn vliegtuigje van het type Pander EC60 op "zijn" vliegveld neerstortte. Hij stierf de volgende dag.
Op 15 augustus 1931 werd een lijndienst tussen Eelde en Luchthaven Schiphol geopend, maar die zou niet levensvatbaar blijken. In 1933 werd de naam gewijzigd in NV Luchthaven Eelde.
In 1934 vestigde zich in het voorjaar de Nationale Luchtvaartschool. Op 18 maart van dit jaar vond de eerste lesvlucht plaats. Op 22 augustus 1939 werd de luchthaven door militairen gevorderd. De Tweede Wereldoorlog en de bezetting brachten de optimistische toekomstverwachtingen van vliegveld Eelde een harde klap toe. De luchthaven speelde in de oorlogstijd geen grote rol. In 1948 werd de luchthaven aangewezen als uitwijkhaven voor Schiphol. Daarop werd een nieuw grondplan ontworpen voor egalisatie en drainage van startbanen (met een hoofdlandingsbaan van 1800 meter en een tweede baan van 1500 meter), rijbanen en een opstelplatform. In het begin van de jaren 50 van de twintigste eeuw kwamen de nieuwe banen gereed en werd vliegveld Eelde een officieel luchthaventerrein.
Sinds 2001 heeft de Nederlandse staat zijn aandelen overgedaan aan de provincie Drenthe (30%), de provincie Groningen (30%), de gemeente Assen (10%), de gemeente Tynaarlo (4%) en de gemeente Groningen (26%). In 2020 neemt de stichting Oranjewoud de aandelen van de gemeente Groningen over. De gemeente Assen heeft besloten om de aandelen aan de luchthaven te schenken. Bij deze overdracht heeft de staat 18,5 miljoen euro verstrekt voor een eventuele baanverlenging. De nieuwe aandeelhouders hebben zich toen verplicht de luchthaven open te houden tot 2014 en ieder jaar tot 1 miljoen euro bij te dragen voor exploitatietekorten.
Op 24 april 2013 vonden de eerste officiële vluchten plaats vanaf de verlengde startbaan van het vliegveld. Het verlengen van de baan van 1800 naar 2500 meter was al decennialang een twistpunt. Op 15 februari 2012 verwierp de Raad van State het laatste beroep tegen de baanverlenging. Tegelijk met de verlenging van de startbaan zijn er ook nieuwe taxibanen gekomen en is er een nieuw platform aangelegd met vijf standplaatsen voor narrow-body vliegtuigen.
Groningen Airport Eelde wil in de toekomst de luchthaven anders gaan gebruiken en daarvoor bij het ministerie van Infrastructuur en Milieu een aanvraag doen voor een nieuw luchthavenbesluit. Hierin staat onder andere dat de gemiddelde geluidsbelasting ongeveer hetzelfde blijft als nu is toegestaan. Dit doet de luchthaven door van twee naar een startbaan te gaan en minder vliegbewegingen aan te vragen. Daarnaast vraagt de luchthaven een aantal operationele wijzigingen aan. Al deze wijzigingen worden aangevraagd in een Notitie Reikwijdte en Detailniveau (NRD). In de eerste helft van 2018 worden de resultaten van het onderzoek samen met een ontwerp luchthavenbesluit gepubliceerd en ter inzage gelegd.
Vanaf 28 september 2017 is baan 01/19 buiten gebruik gesteld. Deze baan werd relatief weinig gebruikt en wordt nu alleen nog maar gebruikt als taxibaan B. Dit is in lijn met het luchthavenbesluit dat is aangevraagd. In de toekomst wil Groningen Airport Eelde in deze noordwesthoek van het vliegveld gaan experimenteren met drones.
Gebruikers.
De luchthaven wordt in 2024 aangedaan door een aantal luchtvaartmaatschappijen: Transavia, Corendon, TUI fly, Blue Islands, Sky Express, Alba Star, Braathens Regional Airlines en BH Air. Ook landen er charters, privétoestellen, militaire toestellen, medische vluchten, lestoestellen en zakenjets. Het grootste aantal vliegbewegingen komt voor rekening van les- en privévluchten. Op 25 augustus 2014 werd voor het eerst een trans-Atlantische passagiersvlucht uitgevoerd naar Eelde, de Boeing 737-800 van de maatschappij Miami Air International kwam vanaf Gander International Airport. Ook wordt de luchthaven regelmatig gebruikt voor testvluchten van de KLM, die de startbaan van Eelde gebruiken voor het maken van doorstarts. Zo hebben onder andere de Boeing 777, Boeing 747 en Airbus A330 een bezoek gebracht aan de luchthaven.
In het verleden zijn verschillende lijnverbindingen geweest tussen Groningen Airport en onder andere Londen, Schiphol en Stavanger. De lijndienst Groningen- Aberdeen, uitgevoerd door het Britse BMI Regional, bestond van 2004 tot begin 2013. Ook heeft Ryanair de luchthaven aangedaan, in 2003/2004 en vanaf 2012 tot 2014. De maatschappij vloog naar Londen, Girona, Marseille, Bergamo en Palma. Vanaf 2015 tot 2018 vloog Wizzair naar Gdansk in Polen. 
Vanaf 2013 vloog het Ierse Stobart Air, uitgevoerd voor Flybe, tot twee keer per dag tussen Eelde en de Londense luchthaven Southend. Vanaf april 2018 werd op doordeweekse dagen drie keer per dag gevlogen en werd het ook mogelijk om over te stappen op vluchten naar Dublin, Manchester en Glasgow. Hiertoe werd een ATR 72-600 gestationeerd op de luchthaven vanwege operationele gemakken.
Sinds 19 september 2016 vloog LOT Polish Airlines twee keer per dag namens Nordica vanaf Eelde naar Kopenhagen. De vluchten werden uitgevoerd met een codeshare van Scandinavian Airlines. Hierdoor waren er in Kopenhagen diverse aansluitmogelijkheden naar andere internationale bestemmingen binnen het Star Alliancenetwerk, zoals Stockholm, Oslo, Boston of Tokio.
Op 27 oktober 2016 is de luchthaven ook de nieuwe standplaats van het Mobiel Medisch Team geworden. De traumahelikopter was meer dan vijftien jaar gevestigd op het dak van het Universitair Medisch Centrum (UMCG) in Groningen.
Vanaf 26 maart 2018 werd dagelijks naar München gevlogen. Ook werden Nice en Ibiza aangekondigd als zomerbestemming. Deze vluchten werden uitgevoerd door Nordica, een toestel, een Bombardier CRJ-700, van de maatschappij werd gestationeerd op de Groningse luchthaven. Dankzij de verbinding van Nordica is in 2017 een passagiersrecord gehaald (ruim 200.000). Verwacht werd dat in 2018 het aantal passagiers zou stijgen naar 300.000 door de nieuwe verbindingen en opvoering van het aantal vluchten naar Londen Southend.
In december 2018 werd bekend dat Nordica vertrekt van de luchthaven, de verbindingen naar Kopenhagen en München werden gestaakt op 29 december 2018. Het totaal aantal passagiers voor 2018 bleef steken op 228.698. De Nederlandse luchthavens vertoonden in 2019 een groei in het aantal vluchtbewegingen en passagiers. Groningen Airport Eelde zag echter een afname en het aantal passagiers bleef steken op 176.022.
In 2022 werd de wens uitgesproken voor een nieuwe lijndienst tussen Groningen Airport en Londen, die in 2024 van de grond moet komen.
Bereikbaarheid.
Tussen 19 september 2016 t/m 24 maart 2018 en 25 maart 2018 t/m 21 maart 2020 was er een directe busverbinding (lijn 100) tussen de luchthaven en het station van Groningen. Naast deze verbinding kan men te voet naar Bushalte Airport Eelde (lijn 9) bij de toegangspoort van het vliegveld. Voor passagiers die per auto naar de luchthaven komen zijn er drie parkeerterreinen nabij de luchthaven.
Milieu.
De luchthaven heeft aandacht aan Duurzaamheid en milieu. Er is aandacht voor de reductie van koolstofdioxide-emissies op het vliegveld, het beperken van lawaaioverlast voor de omgeving en het verminderen van energieverbruik en afvalstromen in de bedrijfsvoering. 
Op 10 februari 2020 werd op het vliegveld een zonnepark geopend met 63.000 zonnepanelen. Het is het eerste zonnepark ter wereld op een actieve luchthaven.
In 2020 maakte Vogelbescherming Nederland bezwaar tegen toestemming om 41 verschillende vogelsoorten, waaronder een aantal Rode Lijstsoorten, op het vliegveld te doden omdat ze gevaar zouden kunnen opleveren voor het vliegverkeer.
Bedrijven.
Op de luchthaven zijn onder andere de volgende bedrijven en vliegscholen gevestigd: General Enterprises/Cirrus Sales &amp; Service, Skyline Aviation, UMCG Ambulancezorg, ANWB Medical Air Assistance, KLM Flight Academy, European Flight Training Center BV en de Noord Nederlandse Aeroclub - Eelde (NNAC).
Statistieken.
Jaarlijks aantal vliegbewegingen en passagiers.

</doc>
<doc id="19113" url="https://nl.wikipedia.org/wiki?curid=19113" title="Szczecin">
Szczecin

Szczecin (; Duits: ', Nederlands, verouderd: ') is een stad in Noordwest-Polen en de hoofdstad van het woiwodschap West-Pommeren. Met 404.878 inwoners (eind 2016) is het de zevende stad van Polen.
De stad ligt aan weerszijden van de rivier de Oder, met het centrum op de linkeroever. Hoewel de Oostzee 65 km noordelijker ligt, heeft Szczecin samen met Świnoujście de grootste zeehaven van Polen. Het is een universiteitsstad. Szczecin is de thuisbasis van de voetbalclub Pogoń Szczecin. Szczecin vormt na 1945 een gemengde bevolking van verscheidene Poolse en Oekraïense (Galicische) etnische groepen. Zij ontstond door de verschuiving van de landsgrenzen van Polen die in dat jaar bepaald werden tot de Oder-Neissegrens, de nieuwe westelijke grens van Polen. Ook Stettin kwam toen als Szczecin in Polen te liggen, hoewel de stad grotendeels ten westen van de Oder ligt, en de stadsbevolking werd in haar geheel uitgewezen naar Duits gebleven gebied, zie Verdrijving van Duitsers na de Tweede Wereldoorlog. De Sovjet-Unie was van mening dat een belangrijke havenstad en in dit geval de 'haven van Berlijn' om strategische redenen niet in Duitse handen mocht blijven. Omdat de nieuwe bevolking uit verschillende delen van Polen kwam is er geen sprake van een regionalistisch bewustzijn of een plaatselijk dialect. Om voor elkaar verstaanbaar te zijn, ging de nieuwe bevolking over op Standaard-Pools. 
Geschiedenis.
Szczecin is de hoofdstad van het historische Pommeren. In de 5e eeuw voor Chr. was hier al een versterking gesticht voor de handel tussen Scandinavië en Midden-Europa. Een burcht van aarden wallen en houten onderkomens kwam tot stand als een centrum voor de Germaanse stam van de Rugiërs, die haar in de 7e eeuw verliet, waarna de Slavische stam van de Pomoranen haar in de 8e eeuw overnam. Daarna ontwikkelde zich een grote stapelplaats voor de handel, waarin de hertogen van Pommeren (later naar hun geslachtsnaam bekend als Greifen) hun hof stichtten. Wellicht had Stettin toen al 5.000 inwoners. De hertogen voegden zich halverwege de 10e eeuw onder de Poolse koning, maar maakten zich alweer een eeuw later los uit deze afhankelijkheid.
Bisschop Otto van Bamberg werd in het 2e decennium van de 12e eeuw aangezocht de bevolking te kerstenen. Daarbij liet hij de heidense tempels voor de godheid Triglav verwoesten om op hun plaatsen kerken op te richten. Kooplieden uit het Duitse Rijk en Denemarken die hier al langer hun negotie hadden, kregen van de Pommerse hertog het recht om naast de hofstad eigen stadswijken in te richten met verregaand zelfbestuur. De hertogen moesten uiteindelijk een keuze maken tussen Duitse, Deense en Poolse soevereinen. Zij namen in 1181 de Duitse keizer als hun leenheer aan waarmee Pommeren voorgoed een deel werd van het Duitse Rijk (Heilige Roomse Rijk). De Pommerse hertogen evenals die van Mecklenburg stamden weliswaar af van Slavische vorsten maar integreerden zich, mede door huwelijk met telgen uit Duitse vorstengeslachten, in de hoge adel van het Duitse Rijk. Zij stierven uit in de 17de eeuw, waarna het Zweedse koningshuis hun rechten overnam. Hun residentie heeft de verwoestingen van de 2de wereldoorlog doorstaan. 
In 1243 werd Stettin volgens Duits (Maagdenburger) stadsrecht als moderne stad georganiseerd met een stadsraad, gilden, en een eigen rechtspraak. Steeds meer kolonisten uit het Duitse Rijk bevolkten die stad en de Slavische bevolking verdween gaandeweg naar de wijken en dorpen eromheen, voor zover ze niet in de stedelijke burgerij geassimileerd werd. In 1272 trad de stad toe tot de Hanze, waarin ze zich als vishandelsplaats onderscheidde. De bevolking verdubbelde tot 10.000 inwoners in de 15e eeuw. Maar toen had de stad zijn eerste plaats in de rangorde van Oostzeesteden ten oosten van de Oder al moeten afstaan aan Danzig. Het Slavische bevolkingselement was in de stad en de dorpen eromheen inmiddels verdwenen (geassimileerd).
Onder druk van de hertog werd in 1534, op de Pommerse landdag, besloten tot de kerkreformatie. Aan de lutheraan Johannes Bugenhagen werd de organisatie van de lutherse Landeskirche opgedragen. Hij zorgde voor de organisatie van deze kerk met een in het Nederduits gestelde 'Kerckenordeninge', en voor een Nederduitse Bijbelvertaling, omdat het Hoogduits de Pommerse bevolking, die Nederduitse (Platduitse) dialecten sprak, nog vreemd was. Overigens zou op last van de hertog het Hoogduits in de 2de helft van de 16de eeuw de voorgeschreven schrijftaal van kerk, school en openbaar bestuur worden. In de praktijk werd de mondelinge zielzorg nog lang in het Nederduits uitgeoefend, en in een aantal in het uiterste oosten gelegen plattelandsgemeenten (Achter-Pommeren) tot in de 19de eeuw, hoewel afnemend, ook nog in een Pommers-Slavisch dialect. Na 1945 bestaat de lutherse Landeskirche, waartoe 95% van de bevolking behoorde, niet meer en is de nieuwe bevolking in dezelfde mate rooms-katholiek.
In 1572 ging het grootste handelshuis (Loitz) bankroet en nam de stadskassen in zijn val mee. De Dertigjarige Oorlog maakte de neergang compleet met het uitsterven van het hertogelijk geslacht (1637). Stad en wijde omgeving kwamen nu onder soevereiniteit van de Zweedse koning (1648), en verloren hun economische betekenis om weinig meer dan een strategisch-militaire over te houden. Meer dan twee derde van de bevolking van het gedeelte van Pommeren waarin Stettin lag, was inmiddels ten gevolge van deze oorlog omgekomen, vooral door de uitgebroken epidemieën. De stad marginaliseerde tot een regionale haven en vesting, en zou deze positie niet verlaten tot ver in de 19de eeuw.
Na de Grote Noordse Oorlog moest Zweden de stad aan Pruisen afstaan (1721). In oktober 1806 veroverde keizer Napoleon Stettin op de Pruisen, die de stad in 1813 weer op de Fransen heroverden. Met Pruisen werd de provincie Pommeren in 1870 deel van het Duitse Keizerrijk. De stad zou als haven van Berlijn tot de belangrijkste Duitse Oostzeehaven uitgroeien met een strategisch belangrijke industrie. De bevolking groeide van bijna 90.000 in 1880 tot ruim 380.000 in 1940. Na Hamburg en Bremen was Stettin in omvang de derde Duitse zeehaven. Daarom zou ze aan het eind van de Tweede Wereldoorlog een doelwit van luchtbombardementen worden, die van de havens en de oude binnenstad weinig overlieten. De helft van de bebouwing ging verloren.
Duitsland moest in 1945 een vierde deel van zijn grondgebied, namelijk de provincies ten oosten van de Oder en de Neisse aan Polen afstaan. Stettin lag weliswaar ten westen van de Oder, maar om Berlijn zijn zeehaven te ontnemen en Polen de strategische macht over de Odermonding te garanderen, werd na discussie uiteindelijk ook de stad en omgeving ter annexatie aan Polen overgelaten, waarbij Tsjecho-Slowakije er een vrijhaven kreeg. In de Bepalingen van Potsdam was Stettin nog bij de Sovjetzone (latere DDR) gelaten, maar op 5 juli 1945 zetten de Sovjet-bezettingsautoriteiten het pas ingerichte communistische Duitse stadsbestuur af, waarna de Duitse bevolking werd verdreven en vervangen door nieuwe Poolse inwoners. Hoewel de DDR de Oder-Neissegrens zonder voorbehoud erkende, behield zij ten aanzien van Stettin nog lange tijd bedenkingen, die overigens alleen in de interne diplomatie van het Oostblok werden geuit.
Bezienswaardigheden.
Het vooroorlogse Szczecin is slechts zeer ten dele gerestaureerd.
Sport.
Pogoń Szczecin is de professionele voetbalclub van Szczecin. De club speelt haar wedstrijden in het Florian Krygerstadion. In 1959 speelde de club voor het eerst in de Ekstraklasa. De club degradeerde reeds zeven keer maar kon de afwezigheid meestal beperken tot een korte periode. Sinds 2012 spelen ze onafgebroken in de Ekstraklasa. 
Ten tijde dat de stad bij het Duitse Rijk hoorde had ze van 1903 tot 1933 een eigen stadscompetitie, die als hoogste klasse gold. Stettiner FC Titania, SC Preußen Stettin en Stettiner SC 1908 behoorden daartoe als de succesvolste clubs. Alleen Titania Stettin kon ook Baltisch kampioen worden, op nationaal niveau speelden de clubs geen rol van betekenis. Baltisch verwijst naar de Oostzee en omvatte de aan deze zee gelegen steden en hun sportverenigingen voor 1945. Alle Stettiner clubs verdwenen in 1945 met de verdrijving van de inwoners van de stad. De nieuwe Poolse inwoners richtten andere clubs op.
Szczecin was in 1996 de startplaats van de Ronde van Polen, een wielerkoers die dat jaar ging over een afstand van 1.186 kilometer, verspreid over acht etappes. De wielerkoers werd dat jaar gewonnen door de Rus Vjatsjeslav Djavanian.
Verkeer en vervoer.
Het hoofdstation van Szczecin is Station Szczecin Główny (vroeger "Stettin Hauptbahnhof"). Daarnaast zijn er een aantal haltes in voorsteden.
&lt;br&gt;
In de stad rijden verschillende tramlijnen.

</doc>
<doc id="19114" url="https://nl.wikipedia.org/wiki?curid=19114" title="Achter-Pommeren">
Achter-Pommeren

Achter-Pommeren (Duits: "Hinterpommern"; Pools: "Pomorze Zaodrzańskie") is het gedeelte van het historische hertogdom Pommeren en de latere Pruisische en na 1870 Duitse provincie Pommeren dat ten oosten ligt van de rivier de Oder. Het behoort in zijn geheel tot de Poolse woiwodschap West-Pommeren. 
Het westelijke deel van Pommeren heet Voor-Pommeren. Dit gebied is na 1945 grotendeels bij Duitsland gebleven, maar de in Voor-Pommeren gelegen hoofdstad Stettin (het huidige Szczecin) moest wel aan Polen worden afgestaan. Ten oosten van Achter-Pommeren ligt de landstreek Pommerellen, die tot 1919 als Pruisische provincie West-Pruisen heette.
Geschiedenis.
In 1648 werd, na het uitsterven van het inheemse hertogengeslacht aan het eind van de Dertigjarige Oorlog, door de Vrede van Westfalen bepaald dat Achter-Pommeren grotendeels door het hertogdom Brandenburg-Pruisen ingelijfd zou worden. Voor-Pommeren kwam grotendeels onder Zweden; dit gebied werd Zweeds-Pommeren. In 1720 veroverde Brandenburg-Pruisen de oostelijke helft van Voor-Pommeren, dat nu met de havenstad Stettin één geheel ging vormen met Achter-Pommeren. Het Congres van Wenen wees in 1815 het westelijke Zweedse restant ook toe aan Pruisen, waarbinnen Voor- en Achter-Pommeren voortaan tezamen de provincie Pommeren vormden en na 1870 in het Duitse Rijk één provincie bleven. 
De bevolking bestond in de 13de eeuw uit Slavische stammen, maar werd door de kolonisatie van boeren uit het Duitse Rijk in taal verduitst. Desondanks lagen er tot ver in de 19e eeuw in de meest oostelijke randgebieden nog enkele Slavischsprekende dorpen. 
Economisch bleef Pommeren een stagnerend gebied, behalve industrie die zich in de havensteden ontplooide. Een aanzienlijk deel van de bevolking emigreerde tussen 1860 en 1930 naar Amerika, waar de Duitse Amerikanen hierdoor vaak een Pommerse afstamming hebben. 
In 1945 werd vrijwel de gehele Duitse bevolking van Achter-Pommeren en van Stettin verdreven en vervangen door een nieuwe Poolse bevolking (zie Verdrijving van Duitsers na de Tweede Wereldoorlog). Na de Duitse eenwording in 1990 werden de delen van Voor-Pommeren die in 1945 bij Duitsland waren gelaten samen met Mecklenburg tot de nieuwe deelstaat Mecklenburg-Voor-Pommeren samengevoegd.

</doc>
<doc id="19115" url="https://nl.wikipedia.org/wiki?curid=19115" title="Woiwodschap West-Pommeren">
Woiwodschap West-Pommeren

De woiwodschap West-Pommeren (Pools: "", uitspraak: , ong. "vojevoetstfo zachodnjopommorskië") is een woiwodschap in Polen, gelegen aan de Oostzee. De hoofdstad is Szczecin ("Stettin").
Het omvat geheel Achter-Pommeren en een klein deel van Voor-Pommeren (een stukje ten westen van de Oder, inclusief een deel van het eiland Uznam of Usedom). In het zuidoosten van de woiwodschap is het Pommers Merenplateau.
Historie.
Het gehele gebied van de woiwodschap West-Pommeren maakte tot 1945 deel uit van Duitsland, na 1945 werd het gebied etnisch gezuiverd door de verdrijving van de Duitse bevolking waarbij een groot gedeelte van de Duitse burgerbevolking gedood werd. Na het einde van de Volksrepubliek Polen in 1989 zijn de betrekkingen met Duitsland verbeterd.
Bevolking.
West-Pommeren telt 1.708.174 inwoners op 31 december 2016. Daarvan wonen er 1,17 miljoen in steden en ruim 538 duizend op het platteland. In het jaar 2016 werden er 15688 kinderen geboren, terwijl er 17047 mensen stierven. Het geboortecijfer is lager dan het Poolse gemiddelde en bedraagt 9,2‰. Het sterftecijfer bedraagt 10,0‰. Net als elders in Polen is ook het geboortecijfer in West-Pommeren hoger op het platteland (9,9‰) dan in de steden (8,8‰). Het sterftecijfer is daarentegen een stuk hoger in stedelijke gebieden (10,3‰) vergeleken op het platteland (9,3‰). De natuurlijke bevolkingsgroei is negatief en bedraagt -0,8‰: -1,4‰ in steden en +0,6‰ op het platteland.
Kerngegevens.
"Gegevens 2007"

</doc>
<doc id="19116" url="https://nl.wikipedia.org/wiki?curid=19116" title="Wrocław">
Wrocław

Wrocław (; Duits: "Breslau", Silezisch-Duits: "Brassel", Jiddisch: "Bresle"; Tsjechisch: "Vratislav"; Latijn: "Vratislavia") is een stad in Centraal-Europa in het zuidwesten van Polen, gelegen aan de rivier de Oder. In Wrocław kruisten twee handelsroutes: Via Regia en de Barnsteenroute. De stad behoorde tot de Hanze. Wrocław is de belangrijkste historische stad van Silezië en was de hoofdstad van de Pruisische later Duitse provincie Neder-Silezië. Sinds 1999 is Wrocław de hoofdstad van het Poolse woiwodschap Neder-Silezië. Tevens is het een bisschopsstad.
Wrocław telt 673.743 inwoners (31.12.2023), waarmee het de derde stad van Polen is. In 1871 was het als Breslau de derde stad van Duitsland, na Berlijn en Hamburg.
Geschiedenis.
Wrocław ligt centraal als verkeersknooppunt en bovendien in een vruchtbare landbouwstreek in Neder-Silezië, het gebied waar als oudste bij naam bekende volken de Germaanse Silingen en Lugiërs woonden. Na hun westwaartse vertrek werden zij in de 6e eeuw vanuit het oosten opgevolgd door West-Slavische volken. Om de belangrijke handelsnederzetting te beschermen en te controleren werd rond het jaar 800 een burcht aangelegd door het adellijke geslacht van de Přemysliden van wie Vratislav I van Bohemen een belangrijke voorvader was. Gelatiniseerd leefde deze naam al die tijd als "Vratislavia" voort. In de Middeleeuwen werd de stad in het Duits "Preßlau", "Breslaw" en ten slotte "Breslau" genoemd. In het Pools bleef de naam Vratislav in "Wrocław" (een verkorting van "Wrocisław") behouden.
Voor het jaar 1000 trachtten zowel de hertogen van Polen als de hertogen van Bohemen hun gezag in dit gebied te vestigen en na een korte periode waarin de laatsten dominant waren, slaagde hertog Bolesław I van Polen erin de vesting Vratislava in het jaar 990 te onderwerpen. Later in de elfde eeuw kwam het tot opstanden tegen de Poolse heerschappij. Om de Poolse invloed te versterken stichtte Bolesław ter plaatse een bisdom, vallende onder de Poolse kerkprovincie van het aartsbisdom Gnesen, terwijl het aartsbisdom Maagdenburg zich ook in Silezië probeerde te vestigen. Om de Poolse koningen op afstand te kunnen houden, verbonden de hertogen van Silezië - ze zouden uitgroeien tot vier verschillende families met elk een eigen hertogdom - zich opnieuw met de koningen van Bohemen en Moravië (het hedendaagse Tsjechië). Om hun onafhankelijkheid te bewaren was het de strategie van de Silezische hertogen de Poolse en de Boheemse koningen tegen elkaar uit te spelen. Om de nederzetting bij de burcht van de hertog van Vratislava/Breslau werd een aarden wal aangelegd als bevestiging en daarbinnen werden de eerste kerken van hout opgericht. Eerste bewoners waren Joden, Denen, Walen en Duitsers in de toen zeer nog ruime zin van het begrip (ook Vlamingen behoorden daartoe), en natuurlijk ook Slavische Sileziërs uit de directe omgeving. Ze woonden in afzonderlijke wijken. De ontwikkeling van een inheemse Slavische burgerij werd geremd door de horigheid die de Poolse adel hun oplegde en wilde blijven handhaven. Mede daarom verleenden begin 13e eeuw de hertogen en de burchtheer privileges aan handelaren en handwerkers uit het Heilige Roomse Rijk om zich onder hun eigen recht in de stad te vestigen, waardoor de stad een Duits karakter zou krijgen. Dit vond plaats in het kader van een expansie van het Rijk die de Poolse koningen als bedreiging te lijf gingen. Met succes want in 1109 werd de Rooms-Duitse keizer Hendrik V verslagen door Poolse troepen in de slag bij Hundsfeld (het huidige Psie Pole), en moesten de Silezische hertogen zijn gezag aanvaarden maar daarna wendde de Silezische adel zich toch gaandeweg af van de Poolse koning. In 1146 zwoer als eerste hertog Wladislaus de Balling de leenseed aan de Rooms-Duitse koning Koenraad III van Hohenstaufen. In de twee eeuwen daarna zouden alle Silezische hertogen hun leenheer binnen het Heilige Roomse Rijk zoeken en die was in 1326 de koning van Bohemen geworden. Omdat Bohemen tot het Duitse Rijk behoorde, was Silezië zodoende ook een deel van dat Rijk geworden.
In 1241 werd de enkele duizenden inwoners tellende stad door de Mongoleninval afgebrand en uitgemoord. Daarna werd de wederopbouw in handen gegeven van kolonisten uit het Duitse Rijk die de stad verzelfstandigden met eigen, zogenaamd Duitse, stadsrechten (1262). Daarin waren autonome rechtspraak en de inrichting van vertegenwoordigende raden en gilden met hun monopolies geregeld. Deze monopolies op handel en productie tot in de wijde omgeving gaven een grondslag aan de economie van de stad. De aarden omwalling werd versterkt met stenen muren en de bevolking vertienvoudigde in deze veiliger omgeving in een eeuw.
In de loop van de 15e eeuw verzwakte de zelfstandigheid van Bohemen en in 1526 verwierf het huis Habsburg het koningschap van Bohemen. Silezië zou dientengevolge ook Habsburgs en nauw aan Oostenrijk verbonden worden. De inmiddels in het westelijke deel van Silezië (Neder-Silezië) grotendeels Duitstalig geworden bevolking, ging in deze tijd, door haar intensieve contacten met Thüringen en Saksen, grotendeels over tot het lutheranisme. In 1523 gebeurde dat als eerste in Breslau waar alleen een minderheid, die binnen de bisschoppelijke en kloosterlijke gerechtigheden leefde, rooms zou blijven. Nadat Habsburg in 1621 met geweld de oppositie van de Boheemse standen had neergeslagen, werd in Bohemen de contrareformatie op drastische wijze ingevoerd. In Silezië werden de lutheranen nog wel geduld maar moesten zij overal de kerken afstaan. Alleen in enkele machtige hertogdommen rondom Breslau, te weten (Wohlau, na 1945 Wolow, Liegnitz, nu Legnica, Brieg, nu Brzeg en Oels, nu Olesnica) bleef het lutheranisme voorlopig nog wel dominant. Elders werd de katholieke orde hersteld, vaak met een verdrijving van protestanten, of op zijn hoogst met het gedogen van hun aanwezigheid, zonder recht op kerken en gemeenschapsgebouwen. De Breslauer burgerij was te machtig om te kunnen worden gedwongen, maar moest haar geloof wel op veel bescheidener wijze gaan belijden. Het rooms-katholieke leven werd sindsdien door de Habsburgse Oostenrijkers feestelijk en triomfantelijk vormgegeven; een hogeschool onder leiding van jezuïeten moest daarvoor het intellectueel-godsdienstige leven gaan funderen. Om zich van die invloed te kunnen ontdoen, vroeg Breslau in 1633 tevergeefs de status van vrije Duitse rijksstad aan. De stad verloor veel van zijn macht door plunderingen van Silezië in de uitgebroken Dertigjarige Oorlog (1618-1648). De helft van de bevolking stierf aan de pest en de stad, met het omringende land, zakte weg in een lange periode van stagnatie, wat overigens een opbloei van (Duitstalige) (religieuze) literatuur en kunst niet in de weg stond. Daaraan zijn de namen verbonden van Martin Opitz, Friedrich von Logau, Daniel Caspar von Hohenstein, Christoph Köhler, Wenzel Scherffer von Scherffenstein, en Dorothea Eleonore von Rosenthal, en na afloop van de oorlog Andreas Gryphius, Christian Hofmann von Hofmannswaldau, Daniel Casper von Lohenstein. Onder invloed van de verwoestende oorlog deed zich een bijzondere, van de wereld afgewende, religieuze ontwikkeling voor in de 'Silezische mystiek' en daaraan zijn de namen van Angelus Silesius (Johannes Scheffler), Abraham von Frankenberg, Christian Knorr von Rosenroth en Daniel Czepko von Reigersfeld verbonden. Economisch zou Silezië echter minder bloei vertonen en een periode van meer dan twee eeuwen stagnatie tegemoet gaan. De contrareformatie was daarbij niet bevorderlijk voor materiële ontwikkeling. De lutherse bevolking van Breslau en die van de genoemde lutherse hertogdommen behield een zekere mate van godsdienstvrijheid, maar lutheranen in katholieke Silezische hertogdommen moesten ondergronds hun geloof gaan belijden en weken voor vervolging vaak uit over de grens naar Polen, waar ze door de Poolse adel bepaalde grensgemeenten in Groot Polen (later Posen of Poznan geheten), toegewezen kregen als vrijplaats om zich te vestigen of hun godsdienstoefeningen te houden. Niet uit verdraagzaamheid maar omdat die adel grote verwachtingen had van de, over deze nijvere vluchtelingen te heffen, belastingen. Vanuit het tolerante Breslau werden ze dan met opleidingen voor hun predikanten en de uitgave van religieuze werken gesteund, en overigens ook de Poolse protestanten die na de contrareformatie hier en daar in Polen nog in schuilgemeenten konden voortbestaan, kregen vanuit Breslau steun met een theologische opleiding en de uitgave van Poolstalige godsdienstige literatuur.
In 1741 veroverde Frederik de Grote van Pruisen Silezië, en dat was een bevrijding voor de lutherse meerderheid en geen al te grote nederlaag voor de katholieken, die in het bezit bleven van de meeste kerken, waaronder die welke de Habsburgers eerder aan de protestanten ontnomen hadden. Langzaam herstelde Breslau zich als Pruisische provinciehoofdstad, wat vooreerst niet in de schone kunsten en de literatuurproductie tot uitdrukking komt: alleen een langjarig verblijf in de stad van de grote verlichte literator Gotthold Ephraim Lessing is te vermelden. De hele 18e eeuw bleef Silezië oorlogstoneel tussen Pruisen en Oostenrijk omdat de Habsburgers herhaaldelijk hoewel tevergeefs poogden hun vroegere provincie terug te veroveren. Daarna zou de oorlogsdruk niet ophouden want de Franse keizer Napoleon gebruikte een aantal garnizoenssteden als uitvalsbases tegenover Rusland en Oostenrijk, juist in dit strategische doorgangsgebied. Pas nadat Napoleon van het toneel verdween, werden in Breslau de stadbevestigingen gesloopt en de kloosters geseculariseerd. De universiteit van Frankfurt an der Oder verhuisde hierheen en het door de Habsburgers opgerichte Jesuitencollege moest zich in 1811 met haar verenigen in de "Viadrina Wratislaviensis" tot een godsdienstig paritaire universiteit die in 1911 werd omgedoopt tot "Friedrich-Wilhelms-Universität". Het katholieke bisdom Breslau werd in 1821 losgemaakt van het (Poolse) aartsbisdom Gniezno. Omdat Polen door de ‘delingen’ dan grotendeels onder Rusland is gevallen, waar het Poolse nationale zelfbewustzijn werd onderdrukt, zou Breslau zich tot een uitwijkplaats gaan ontwikkelen voor Poolse nationale ballingen. Door de vriendelijke verstandhouding tussen Pruisen (Duitsland) en Rusland werd hun werkingsveld later weer ingeperkt en moesten zij uitwijken naar Krakau dat toen onder Oostenrijk ressorteerde, en waar een Pools nationaal klimaat binnen zekere grenzen wel getolereerd bleef.
Na twee eeuwen stagnatie, althans zeer langzame groei, zou Breslau zich in de 19e eeuw stormachtig ontwikkelen als industriestad en dat bracht de bevolking - aan het einde van de eeuw in grootte de derde van het Duitse keizerrijk - van honderdduizend op een half miljoen. Voor de sociale verhoudingen had dat ook negatieve gevolgen: meer dan de helft van de bewoners moest door de armenkassen ondersteund worden en dat was tweemaal zo veel als in de andere Duitse steden. De naar grootte tweede joodse gemeente van het Duitse Rijk met een vermaard "Jüdisch-Theologisches Seminar" (1853) - onder leiding van Zacharias Frankel - ontwikkelde zich hier tot bloei. Door de nabijheid van Polen bleven nauwe banden met het Oost-Europese Jodendom bestaan, meer dan in Berlijn en Frankfurt am Main, waar de joodse instellingen nationaal Duits georiënteerd wilden zijn. Ook de arbeidersbeweging vormde hier een van haar brandpunten, met als voor heel Duitsland belangrijke leider Ferdinand Lassalle, niet toevallig ook van joodse afkomst. Hij was een van de oprichters van de "Allgemeiner Deutscher Arbeiterverein" (ADAV), voorloper van de sociaaldemocratische SPD. Ook cultureel werd de stad een modern brandpunt en dat demonstreert de "Jahrhunderthalle", in 1913 naar een ontwerp van de architect Max Berg gebouwd als een gedurfde koepelconstructie van gewapend beton, een voor de tijd zeer modern materiaal. Kort daarvoor kreeg de stad in 1910 een Technische Universiteit ("Technische Hochschule Breslau", thans "Politechnika Wrocławska"). In 1905 was 57,5 % van de bevolking luthers-evangelisch en 36,6 % rooms-katholiek. In 1910 was de moedertaal van 95,71 % Duits, 2,95 % Pools of Opper-Silezisch, 0,68 % Tsjechisch, 0,67 % zowel Duits als Silezisch-Pools. In 1910 werd de "Technische Universität Breslau" opgericht. Onder de inheemse bevolking kwam geen Poolstaligheid voor en de bijna 4% Poolstaligen waren voornamelijk uit Opper-Silezië hierheen gemigreerd.
Na de Eerste Wereldoorlog, ten tijde van de Weimarrepubliek, behielden de sociaaldemocraten in het gemeentebestuur de overhand tot Hitlers NSDAP in de verkiezingen van 1933 met 51,17 % van de stemmen krap de meerderheid verkreeg. Hiermee begon de nationaalsocialistische tijd in Breslau die voor de stad tragisch zou eindigen. De Joodse gemeenschap werd geëlimineerd. Breslau werd in 1944 door luchtbombardementen direct in de oorlog betrokken, en vervolgens door Sovjettroepen in de as gelegd tijdens hun omsingeling nadat de nazi’s de stad tegen alle militaire logica in tot vesting hadden verklaard. In 1939 was Breslau de derde stad van Duitsland met meer dan 650.000 inwoners (stadskern). Na de vlucht van de nazitop greep de bevolking de kans om aan Sovjet-wraak te ontkomen door naar het nabije Reuzengebergte ("Karkonosze") te vluchten. Driekwart zocht daar een schuilplaats en velen kwamen weer terug toen de Sovjetbezetting van Silezië een feit was. In de zomer van 1945 bleken er nog driehonderdduizend bewoners, de helft van het oorspronkelijke aantal, in de stad te zijn. 
Tachtig procent van haar bouwsubstantie ging aan het eind van de oorlog verloren of werd zwaar beschadigd, en in de eerste jaren na de oorlog zou het verval doorgaan. Pas in de jaren vijftig werd een omvangrijk restauratieprogramma ter hand genomen, toen definitief vaststond dat Breslau de Poolse stad Wrocław zou worden. Inmiddels was dit Wrocław in handen van de Poolse overheden gegeven, en de Duitse bevolking waarvan er nog 300.000 waren overgebleven, onteigend en tot vreemdeling verklaard, om vervolgens op transport gesteld te worden naar het westen. Als nieuwe bewoners komen dan grotendeels vluchtelingen uit de door Polen aan de Sovjet-Unie afgestane gebieden. Met hen wordt ook de universiteit van Lwów, het tegenwoordige Lviv, overgebracht, om de plaats in te nemen van de ontruimde Friedrich-Wilhelms-Universität.
Een halve eeuw na de oorlog woonden er weer evenveel mensen als in de vooroorlogse tijd. Zij hebben de oude stad deels herbouwd, nadat deze jarenlang in puin had gelegen en zelfs verder was gesloopt om stenen te verkrijgen voor de wederopbouw van Warschau.
Breslau was ook de stad waarin Rudolf Steiner de eerste impuls gaf voor de thans wereldwijde beweging voor biologisch-dynamische landbouw, in de vorm van een cursus van acht lezingen (juni 1924).
Een complete metamorfose.
Tot medio 1945 behoorde Breslau tot Duitsland en was het de hoofdstad van de provincie Neder-Silezië (Niederschlesien). De periode 1939-1945 bracht Breslau de deportaties van de weinige overgebleven joden en een verloren Tweede Wereldoorlog met zeer ingrijpende gevolgen. Voorafgegaan door een lange belegering slaagden de Sovjets erin het tot "Festung" uitgeroepen Breslau in te nemen. Daarvoor was een belangrijk deel van de historische binnenstad op bevel van Gouwleider Karl Hanke verwoest om er een landingsbaan voor de Luftwaffe aan te leggen. In het heetst van de strijd wist Hanke de stad te ontvluchten terwijl hij, paradoxaal genoeg, de bevolking had verboden deze te verlaten. Direct na het einde van de Tweede Wereldoorlog onderging Duitslands grootste stad ten oosten van Berlijn een complete metamorfose. Het nazistische Breslau veranderde in het communistische Wrocław, de hoofdstad van de nieuwe Poolse woiwodschap (provincie) Neder-Silezië (Dolny Śląsk).
Prioritair voor de Poolse autoriteiten was de huisvesting van nieuwe bewoners uit Centraal-Polen en uit de oostelijke Poolse provincies die waren geannexeerd door de Sovjet-Unie. Een deel van de nieuwe bevolking was afkomstig uit de verloren Oost-Poolse stad Lwów en bracht onder andere haar universiteit met het beroemde schilderwerk Panorama van Racławice mee naar de nieuwe leefomgeving. In het kader van de "verpoolsing" van Breslau werd vrijwel alles verwijderd wat in het openbare leven van een Duitse voorgeschiedenis van Breslau en de omringende gebieden getuigde. Niet alleen de geschiedenis werd etnisch en nationaal gezuiverd opdat het zou lijken alsof de stad altijd Pools en door Polen bewoond was geweest, maar ook de achtergebleven bevolking moest verdwijnen tijdens een massale logistieke operatie. In de beginfase gingen deze uitwijzingen met het nodige geweld gepaard en werden duizenden Duitsers stelselmatig omgebracht. Meisjes en vrouwen werden op grote schaal slachtoffer van verkrachtingen door Sovjet-militairen en leden van de Poolse militia. Overigens was de helft van de bevolking van Breslau al eerder naar het westen gevlucht uit angst voor het oprukkende Rode Leger, totdat Gauleiter Hanke het verbood. Vanaf 1946 werd de voedselvoorziening aan Duitse inwoners van de stad stopgezet, ter bevordering van hun bereidwilligheid om te vertrekken. De deportaties van Breslaus Duitse ingezetenen vonden plaats tot circa 1947, waarbij de Duitse functionarissen en technici van de nutsbedrijven zoals de water- en energievoorziening en het openbaar vervoer, en de specialisten in de industrie voorlopig nog van uitwijzing werden gevrijwaard om de stad zo goed mogelijk draaiende te kunnen houden (om de bovenarm moesten zij een witte band met zwart merkteken N = Niemcy ofwel Duitser dragen om als zodanig herkenbaar te zijn).
De verwoestingen van het nazibewind, de Tweede Wereldoorlog, de vlucht en de etnische zuivering van de oorspronkelijke Duitse bevolking en de door de Poolse Volksrepubliek gevoerde "poloniseringscampagne" hebben hun sporen in de stad nagelaten. Mede met het oog op het toeristenverkeer vanuit Duitsland werd het Duitse verleden na 1990 niet meer systematisch en krampachtig verzwegen door een politiek-correct Pools verleden. Maar in 2019 eiste de nationalistische regering in Warschau echter dat opnieuw in het openbaar de hand zou worden gehouden aan een correct Poolse historie van de stad, vooral tegenover buitenlanders die 'niet op verkeerde denkbeelden gebracht mochten worden' en moesten weten dat Wrocław in de loop der tijden en anderhalf duizend jaar lang altijd een Poolse stad was geweest en door Polen bewoond.
Bevolking.
Eind 2016 woonden er 637.683 inwoners in de stad Wrocław. De bevolking nam met 0,4% toe in het afgelopen jaar. Er werden 7106 kinderen geboren, terwijl er 6460 mensen stierven. Het geboorteoverschot bedraagt 646. Verder was het migratiesaldo positief en bedroeg +2028 mensen. Het geboortecijfer bedroeg 11,2‰, terwijl het sterftecijfer 10,1‰ was. De bevolkingsdichtheid is 2178 inwoners per vierkante kilometer.
Bezienswaardigheden.
Aan het einde van en na de Tweede Wereldoorlog was 70 procent van de historische gebouwen verwoest. De belangrijkste zijn gerestaureerd of opnieuw opgebouwd. Al koos het nieuwe Poolse bestuur voor de afbraak van enkele historische gebouwen die te veel met de Pruisische geschiedenis van de stad verbonden waren. Men achtte ze niet passend in het Pools-nationale beeld. Onder de restauraties bevinden zich enkele opvallende (de Duitse naamgeving is vanwege haar historische betekenis tussen haken toegevoegd):
Kabouters.
Ter ere van de actiegroep Oranje Alternatief zijn in Wrocław sinds 2001 kabouterbeelden geplaatst. Het aantal is opgelopen tot ruim zeshonderd.
Sport.
Śląsk Wrocław is de grootste voetbalclub van de stad. De club speelt doorgaans in de hoogste klasse, in 1977 en 2012 won het de Poolse landstitel.
Voor de Tweede Wereldoorlog waren er veel meer clubs in Breslau en tot 1933 had de stad een eigen competitie die gold als een voorronde van de Zuidoost-Duitse voetbalbond. Een aantal clubs kon doorstoten naar de nationale eindronde, maar geen slaagde er ooit in de finale te bereiken. Nadat het nieuwe regime in 1933 de Silezische Gauliga had ingevoerd, kwam de Breslau tegenover sterkere streekgenoten te staan en moest ze de titel telkens aan teams uit Beuthen (nu Bytom) en Gleiwitz (nu Gliwice) laten. Na de oorlog waren met de vlucht en uitwijzing van de oorspronkelijke Duitse bevolking ook de spelers en hun clubs verdwenen en werden nieuwe clubs door de Poolse staat opgericht.
Wrocław was gastheer van Europees kampioenschap basketbal mannen 1963, Europees kampioenschap basketbal mannen 2009, Europees kampioenschap volleybal vrouwen 2009, Europees kampioenschap voetbal 2012. In 2016 was de stad een van de vier speelsteden tijdens het EK handbal (mannen).
Tevens was de stad de Culturele hoofdstad van Europa in 2016 en locatie van de Wereldspelen 2017.
De wedstrijden van Euro 2012 werden gespeeld in het Stadion Miejski waar thans Śląsk Wrocław haar wedstrijden speelt.
Sinds enige decennia wordt jaarlijks de Wrocław Marathon georganiseerd.

</doc>
<doc id="19117" url="https://nl.wikipedia.org/wiki?curid=19117" title="Gdańsk">
Gdańsk

Gdańsk (uitspraak: ; Duits: "Danzig"; Nederlands: "Danzig" (verouderd: "Dantzig" of "Danswijk"); Kasjoebisch: "Gduńsk") is de hoofdstad van het woiwodschap Pommeren en een voormalige Hanzestad in Polen. Gdańsk is gelegen aan de Oostzee, op de plaats waar de westelijke arm van de Wisła (Weichsel) de Bocht van Gdańsk (Danziger Bucht) bereikt.
De stad heeft 468.158 inwoners (30 juni 2019) en vormt samen met de badplaats Sopot en de havenstad Gdynia de zogenaamde Driestad ("Trójmiasto"), een agglomeratie met ruim 1 miljoen inwoners. De stad bezit een centrum voor de regionale Kasjoebische cultuur.
Voor de 13de eeuw was de stad een handels- en overslagplaats in het hertogdom Pommerellen, zetel van de Samboridendynastie, die zich enige tijd verbond met de Poolse koningen maar ook relaties aanging met de Duitse Orde en met Brandenburg.
In haar lange geschiedenis was ze sinds 1224 een van de steden in de staat van de Duitse Orde, en bevocht ze als Hanzestad haar autonomie, wat ertoe leidde dat ze zich in 1466 losmaakte van de Duitse Orde en onder gezag van de Poolse koning stelde, die haar autonomie toezegde. In 1794 werd de stad bij het koninkrijk Pruisen gevoegd. Nog even was het onder Napoleon een vrijstaat: de vrije stad Danzig (1807-1814). Daarna kwam ze in 1814 weer terug binnen het koninkrijk Pruisen, en sinds 1870 in het Duitse keizerrijk als hoofdstad van de provincie West-Pruisen. In 1919 werd ze opnieuw een vrije stad Danzig (1920-1939).
Sinds de Conferentie van Potsdam (1945) behoort de stad bij Polen; de achtergebleven Duitse bevolking werd vrijwel volledig verdreven. Een zeer kleine gemengd Kasjoebisch-Duitse minderheid mocht blijven wonen in de stadsagglomeratie.
Geschiedenis.
Aan de monding van de Wisła, voor 1945 Weichsel, in het grensgebied tussen Pruisische (Baltische) en Slavische stammen, ontwikkelde zich in de prehistorie een havenplaats. De plaats werd rond het jaar 1000 voor het eerst wordt vermeld, toen de heilige Adalbert van Praag de stad en omgeving bezocht. In 1148 werd de burcht zetel van de hertogen van Pommerellen, een geslacht dat zich in 1227 van de Poolse kroon onafhankelijk verklaarde. Er had zich in Danzig inmiddels al een gemeente ontwikkeld van kooplieden uit Lübeck. Zij kregen in 1224 van de hertog een autonoom, zogenaamd Duits, recht om hun gemeente te besturen. De stad werd lid van het Hanzeverbond van Noord-Duitse steden en kreeg een stenen omwalling.
Duitse Orde.
De Duitse Orde had zich vanaf ca. 1220 oostelijk en zuidelijk van Danzig, in het land van de Baltische stam van de Prussen (Pruzzen of later: Pruis(s)en), het latere Oost-Pruisen, gevestigd, waarbij zij deze heidense bevolking met geweld kerstende. De Orde kreeg in 1308 definitief het gezag over de stad.
Sindsdien kwam uit geheel Noord-Duitsland en ook uit de Nederlanden een stroom kooplieden en handwerkers naar Danzig. De stad breidde zich uit van 5.000 tot, aan het einde van de middeleeuwen, 30.000 inwoners en werd daarmee de grootste stad van het oostelijke Oostzeegebied. Cultureel oriënteerde de stad zich op het westen, en economisch werd zij de draaischijf tussen Oost en West. Zij monopoliseerde de in- en uitvoer van zee tot het koninkrijk Polen, dat toen ook Litouwen, Wit-Rusland en de westelijke Oekraïne omvatte. Politiek zocht zij daarom de steun van de Poolse koningen tegenover de Duitse Orde, omdat deze feodale staat de stadsburgerlijke expansie belemmerde met bureaucratisch en hiërarchisch bestuur.
Koninkrijk Polen.
De nederlaag van Duitse Orde in de Dertienjarige Oorlog leidde tot de definitieve erkenning van de Poolse koning als – symbolisch – soeverein. De koning moest namelijk als voorwaarde voor zijn inhuldiging de volledige autonomie van de stad erkennen en een halve eeuw later, in 1522, ook aanvaarden dat het stadsbestuur de lutherse hervorming invoerde. De spanningen namen toe toen de Poolse koningen steeds absolutistischer optraden en de nieuwe pretendent in 1577 een belegering van de stad begon, omdat zij zijn inhuldiging weigerde tot hij eerst de stadsprivileges erkende. De afstand werd nog groter toen de Poolse koningen de contrareformatie invoerden, maar het Pools-koninklijke gezag reikt maar beperkt tot Danzig. Rooms-katholieken konden zich handhaven als een getalsmatig kleine minderheid onder bescherming van de Poolse koningen en in het bezit van enkele stadskerken. De aanbouw van een koninklijke kapel tegen de lutherse Marienkirche getuigde symbolisch van de koninklijke aanwezigheid. Deze katholieke kapel was een eis aan het stadsbestuur dat daarvoor in ruil de kerk mocht behouden voor de lutherse eredienst (na 1945 is de kerk overigens katholiek gewijd en voorzien van altaren en ander katholiek kerkmeubilair).
Inmiddels was de gouden eeuw van de stad begonnen en deze is in haar tegenwoordige, zij het na de verwoesting van 1945 gereconstrueerde, uiterlijk nog steeds dominant zichtbaar. Rond 1630 was het inwonertal op 60.000 gekomen en Danzig was daarmee de onbetwiste metropool geworden van oostelijk Midden-Europa. De welvaart nam in de 17e eeuw weer af door de Dertigjarige Oorlog. Ook de opkomst van de havens Riga en Sint-Petersburg in het Russische tsarenrijk was nefast voor de economie.
Pruisen en Duitsland.
In 1793, na de Tweede Poolse Deling, werd Danzig ingelijfd door het Koninkrijk Pruisen. Nieuwe groei kwam slechts langzaam op gang in Danzig, nu hoofdstad van de nieuwe provincie West-Pruisen. Allereerst werd Danzig bestuurs- en onderwijscentrum. Pas de moderne industrialisatie bracht het twee eeuwen lang stagnerende inwonertal (55.000) tot een verdubbeling daarvan in 1880 en een zeer snelle voortgezette groei tot 160.000 in 1910.
Interbellum en Tweede Wereldoorlog.
In 1919 besloot het Verdrag van Versailles dat Duitsland de hele provincie West-Pruisen en haar hoofdstad Danzig aan het nieuw opgerichte Polen zou moeten afstaan. Polen claimde ook Danzig maar dit stootte op verzet van de bevolking, waarvan 94% zich Duitser noemde. Een compromis werd gevonden in de inrichting van een vrijstaat vrije stad Danzig onder toezicht van de Volkenbond. Polen kreeg doorvoerrechten maar het probeerde evenwel de stad economisch lam te leggen door even buiten het vrijstaatsgebied in Gdynia een concurrerende haven aan te leggen, tevens marinehaven, die weldra een even groot scheepstonnage in- en uitvoerde. Polen hoopte zo de bevolking murw te maken voor het opgeven van de vrijstaat en zich aan te sluiten bij de Poolse staat.
Op 1 september 1939 kwam er een aanval van de Duitse marine op de Poolse douanekantoren aan de haven. Polen en Duitsland waren op dat moment in oorlog en Frankrijk en Engeland kwamen hun verdragsverplichtingen van militaire bijstand aan Polen na. Daarmee was de Tweede Wereldoorlog uitgebroken.
Begin 1945 stonden de Russische legers rondom Danzig, waar zich de gevluchte bevolking uit West-Pruisen en Oost-Pruisen had verzameld om met schepen over de Oostzee in veiligheid gebracht te worden. Honderdduizenden lukte het op die wijze weg te komen, maar tientallen duizenden verdronken onderweg toen hun vluchtschepen werden getorpedeerd door de Sovjetmarine. In totaal liet een kwart van de Danzigers het leven in het oorlogsgeweld en de interneringen die erop volgden.
Polen.
De volksrepubliek Polen mocht de stad annexeren, met de voormalige Poolse Corridor, dat wil zeggen geheel West-Pruisen en een groot deel van Oost-Pruisen. In 1945 mocht maar 5% van de oorspronkelijke bevolking (Polen) blijven. In 1948 werden de laatste paar duizend Duitse overgeblevenen uitgewezen, terwijl ondertussen de stad vol stroomde met nieuwe Poolse immigranten uit het oosten (Zie Verdrijving van Duitsers na de Tweede Wereldoorlog). 
Ondanks de rampzalige toestand van Polen werd snel begonnen aan de herstel- en restauratiewerken van de historische stadskern, die veelal neerkwam op een totale reconstructie. Bij de wederopbouw werd ernaar gestreefd om alle elementen en verwijzingen weg te laten die een relatie konden aangeven met Duitsland en de Duitse taal en cultuur. 
Het nieuwe Gdańsk zou opnieuw een belangrijke havenplaats worden. De scheepsbouw beleefde er onder het communistische regime grote bloei. In de jaren 80 verwierf de stad grote faam onder leiding van Lech Wałęsa, toen op de plaatselijke Leninwerf de vakbond Solidarność (Solidariteit) werd opgericht.
Onderwijs.
Gdańsk is de zetel van meerdere instellingen hoger onderwijs en onderzoek, waaronder de Universiteit Gdańsk, de Technische Universiteit Gdańsk en de Stanisław Moniuszko Muziekacademie.
Patrimonium en toerisme.
Dankzij de grote inspanningen van Poolse restauratoren wordt het Gdańsk van vandaag samen met Warschau en Krakau tot de mooiste steden van de Republiek Polen gerekend, een toeristische trekpleister, die anachronistisch als een voorbeeld van typisch 'Poolse architectuur' wordt voorgesteld. Pas na 1990 wordt enigszins erkend dat de stad bouwhistorisch een integraal onderdeel is van de Hanzearchitectuur, zoals deze zich ontwikkelde in de Noord-Duitse steden en zich verspreidde langs de kusten van het gehele Oostzeegebied. De grote invloed uit de Nederlanden is daarbij een voor Danzig specifiek element. De tand des tijds gaf intussen de nieuw-oude gevelwanden uiterlijk wat meer een historisch karakter. Men kan de stad wat dat betreft in tegenstelling zien tot Koningsbergen, honderd kilometer verderop, een stad die na verwoesting en annexatie door de Sovjet-Unie geheel werd afgebroken en als Kaliningrad met grootschalige flatcomplexen werd herbouwd. Het eveneens vrijwel geheel verwoeste centrum van het nabijgelegen Elblag (voor 1945 Elbing) bleef tot 1990 grotendeels onbebouwd maar werd daarna in historiserende vormen weer voor een deel met huizen ingevuld.
Vooral rondom "Ulica Długa" en "Długi Targ" (voor 1945: Langgasse en Langer Markt) bevinden zich veel gereconstrueerde gebouwen uit de Hanzetijd zoals het Artushof, de Gouden ("Stockturm") en de Groene Poort ("Grünes Tor").
De architectuur van de vele renaissancegevels en de openbare gebouwen is zeer verwant met die van Amsterdam en Antwerpen, van waaruit bouwmeesters werden aangetrokken Zuid-Nederlandse bouwmeesters werden aangetrokken om openbare gebouwen op te trekken. De "Grüne Tor" werd door Johannes Kramer en Reinier van Amsterdam in 1564-'68 gebouwd. Johannes Moor van 's Hertogenboch construeerde het carillon van het Raadhuis in 1559-'62. De Rode Zaal in dit stadhuis is bewaard gebleven door de tijdige opslag voor de aankomst van het Sovjetleger. De schilderijen en de wand- en plafondbekleding zijn van Izaak van den Blocke 1593-1608. De "Hohe Tor" is het werk van Willem van den Blocke die het werk in 1588 afleverde. Anthonis van Obbergen uit Mechelen bouwde het "Altstädter Rathaus" in 1587-'94 en werd in 1592 stadsbouwmeester. De Marteltoren werd Anthonis van Obbergen in 1593–1604 gebouwd en geornamenteerd door Willem van der Meer. Abraham van den Blocke stamde ook uit een Mechels geslacht; hij werd in 1611 stadsbouwmeester en bouwde in 1612-'14 de "Langassertor" waarop zijn naam opvallend is weergegeven, en de gevel van de Artushof 1616-'17. Hans Vredeman de Vries uit Leeuwarden was enige tijd rond 1600 werkzaam in Danzig. Sinds het midden van de 14de eeuw werd de "Stockturm" in etappes gebouwd door Heinrich Unteradin, Heinrich Hetzel en Michael Eckinger. Anthonis van Obbergen legde in 1594 de laatste steen.
Tussen Sopot en Gdańsk Nowy Port (voor 1945: Zoppot en Fuhrwasser) is een zandstrand van ongeveer 6 kilometer lengte. Er zijn veel wandel- en fietspaden in dit gebied. Verder heeft Gdańsk, zoals veel Poolse steden, een uitgebreid uitgaansleven met veel disco's. Vanuit Gdańsk is de badplaats Sopot dag en nacht makkelijk per trein bereikbaar. Daar bevinden zich veel cafés, terrasjes en ander vermaak.
Verkeer en vervoer.
De stad heeft meerdere spoorwegstations, waarvan Gdańsk Główny (rond 1900 als 'Zentralbahnhof' in neorenaissancestijl gebouwd) het belangrijkste is, en er rijden trams. De spoorwegen bieden onder andere rechtstreekse verbindingen met steden als Warschau, Berlijn en Poznań (Posen), maar ook met de Russische exclave Kaliningrad. De Europese weg E77 naar Warschau loopt door de stad. Vanuit de haven kan naar verschillende overzeese bestemmingen worden gevaren. Er is een vliegveld even ten westen van de stad: Luchthaven Gdańsk Lech Wałęsa.
Sport.
In het voetbal is Lechia Gdańsk een Poolse subtopper. De club speelde al twintig seizoenen in de hoogste klasse en kon één keer de beker winnen. In de vooroorlogse tijd had de stad een eigen competitie, maar deze was niet zo sterk vergeleken met andere stadscompetities in Duitsland.
Gdańsk was speelstad bij het EK voetbal van 2012. De wedstrijden werden gespeeld in de PGE Arena Gdańsk. In 2021 werd de door Villarreal CF gewonnen finale van de Europa League in dit stadion gespeeld. Lechia Gdańsk speelt daar thans haar wedstrijden.
In 2016 was Gdańsk een van de vier Poolse speelsteden tijdens het EK handbal (mannen).

</doc>
<doc id="19118" url="https://nl.wikipedia.org/wiki?curid=19118" title="Monrovia (Liberia)">
Monrovia (Liberia)

Monrovia is de hoofdstad van Liberia en is gelegen ten zuiden van de monding van de rivier Sint Paul in de Atlantische Oceaan. Ze telt ca. 470.000 inwoners en is tevens de belangrijkste havenstad van het land. In het Greater Monrovia District woonden in 2008 1.010.970 inwoners, dit is 29% van de bevolking van Liberia. Monrovia is in 1822 gesticht. De stad dankt haar naam aan James Monroe, die destijds president van de Verenigde Staten was.
Geschiedenis.
Het gebied dat nu Monrovia vormt, was al bewoond toen Portugese zeelieden rond 1560 het gebied Kaap Mesurado noemden. De eerste kolonisten uit de Verenigde Staten arriveerden in 1821, onder de bescherming van de American Colonization Society, met als doel het vestigen van een zelfvoorzienende kolonie voor geëmancipeerde overlevers van de slavernij. In Freetown was dat onder Engelse leiding al gelukt. De kolonisten kwamen bij Sherbro Island aan land, in het tegenwoordige Sierra Leone. Maar de onderneming was ongeorganiseerd en vele kolonisten stierven. De kapitein en de vertegenwoordiger van de Society kregen van de Amerikaanse luitenant-ter-zee Matthew C. Perry de raad, om naar Kaap Mesurado te gaan. In 1822 redde een tweede schip de overlevenden en bracht hen naar Kaap Mesurado en ze vestigden daar de nederzetting Christopolis. In 1824 werd de stad tot Monrovia omgedoopt, naar de toenmalige president van de Verenigde Staten, James Monroe. Monrovia is de enige niet-Amerikaanse hoofdstad die vernoemd is naar een president van de Verenigde Staten. In 1845 was Monrovia de plek waar de American Colonization Society een conventie hield. De American Colonization Society ontwierp de grondwet die twee jaar later de grondwet zou zijn van een onafhankelijk soeverein land, Liberia.
Aan het begin van de 20e eeuw was de stad in twee delen verdeeld:
Van de 4000 inwoners waren er toen 2500 van Amerikaans-Liberiaanse afkomst. Maar in 1926 begonnen de volkeren in Liberia naar Monrovia te trekken, op zoek naar werk.
In 1979 hield de Organisatie van Afrikaanse Eenheid haar conventie in Monrovia met de toenmalige president van Monrovia, William Richard Tolbert Jr., als voorzitter. Tolbert verminderde onder andere het inschrijfgeld voor de Universiteit van Liberia met 50%. Een staatsgreep in 1980 zorgde ervoor dat Samuel Doe de regering van Tolbert verdreef, waarbij velen geëxecuteerd werden.
Monrovia werd ernstig beschadigd tijdens de Eerste Liberiaanse Burgeroorlog, vooral tijdens de Belegering van Monrovia. Hierbij raakten veel gebouwen beschadigd en werd bijna de gehele infrastructuur verwoest. Grote gevechten vonden in 1990 plaats tussen Samuel Doe's regering en de strijdkrachten van Prins Johnson. In 1992 werd Monrovia ook bestormd door de National Patriotic Front of Liberia (NPFL), een groep rebellen. De oorlog heeft vele dakloze kinderen achtergelaten, die betrokken waren bij gevechten (kindsoldaten), of die geen onderwijs gekregen hadden.
Economie.
De economie van de stad wordt gedomineerd door de haven die de stad bezit. Monrovia is het financiële centrum van het land en de Central Bank of Liberia heeft daarom zijn hoofdkantoor in de stad.
Geografie.
Monrovia is de grootste stad van het land, en is het administratief, financieel en commercieel centrum van het land. Monrovia ligt op een schiereiland, tussen de Atlantische Oceaan en de rivier de Mesurado. De rivier de Saint Paul ligt direct ten noorden van de stad.
Klimaat.
De stad en de omliggende kuststrook hebben een tropisch regenwoudklimaat met hoge temperaturen en grote neerslaghoeveelheden. Monrovia heeft jaarlijks gemiddeld 4650 mm neerslag, voornamelijk in de maanden mei tot oktober met de zuidwestmoesson uit de Atlantische Oceaan. Van januari tot maart valt er nauwelijks neerslag. De gemiddelde temperatuur bedraagt 26° C met uitersten van 14 tot 33° C. 
Cultuur en media.
De belangrijkste attracties in de stad zijn het nationale museum, Waterside Market, meerdere stranden en een dierentuin. De stad huist ook het Antoinette Tubman Stadium en het National Complex. Het National Complex is met 40.000 plaatsen een van de grootste stadions in Afrika.
In de stad worden verschillende kranten eens in de één of twee weken op tabloid formaat gedrukt. Deze kranten hebben meestal niet meer dan 20 pagina's. Televisie en radio stations zijn beschikbaar, maar radio is een grotere nieuwsbron dan de televisie. Problemen met het elektriciteitsnetwerk maken televisie kijken namelijk lastiger. United Nations Mission in Liberia, zendt sinds 1 oktober 2003 24 uur per dag uit. Hiermee is dit het eerste radiostation in Liberia dat 24 uur per dag uitzendt.
Infrastructuur.
Veerboten verbinden Freeport of Monrovia met Greenville en Harper. Het vliegveld dat het dichtste bij Monrovia ligt is Luchthaven Roberts Internationaal. Dit ligt 60 kilometer van Monrovia af en is het enige internationale vliegveld in het land. Via snelwegen en spoorwegen is de stad met andere plaatsen in het land verbonden.

</doc>
<doc id="19121" url="https://nl.wikipedia.org/wiki?curid=19121" title="Micha (boek)">
Micha (boek)

Het boek Micha (Hebreeuws: מיכה: "Wie is als JHWH?") is het 33e boek in de Hebreeuwse Bijbel en het zesde in de serie Kleine profeten. Het boek wordt toegeschreven aan de gelijknamige profeet Micha.
Plaats in de Bijbel.
De aanhef van het boek geeft aan dat Micha optrad tijdens de regeringsperioden van de koningen Jotham, Ahaz en Hizkia. Gerekend vanaf het begin van Jothams regering (759-698 v.Chr.), dan heeft hij 59 jaar gediend, maar gerekend van het eind van Jothams regering tot de troonsbestijging van Hizkia, dan duurde zijn bediening slechts 16 jaar. Dit boek begint met de laatste woorden van een andere profeet met dezelfde naam namelijk Micha ben Jimla, (1 Koningen 22:28): "Hoort, gij volken, al tezamen!".
Inhoud.
Het boek kan inhoudelijk in drie secties worden ingedeeld, elk beginnend met de oproep "hoort, gij .." en afsluitend met een belofte.
Relatie met nieuwe testament.
Het slot van het boek wordt in het Nieuwe Testament aangehaald in de Lofzang van Zacharias (Lucas 1:72, 73). De voorspelling van de plaats waar de Messias geboren zou worden, door sommige christenen als een van de meest opmerkelijke Messiaanse profetieën beschouwd, wordt aangehaald in Matteüs 2:6.
Het boek wordt op de volgende plaatsen in het Nieuwe Testament geciteerd:

</doc>
<doc id="19124" url="https://nl.wikipedia.org/wiki?curid=19124" title="Waterwrat">
Waterwrat

Waterwratten ("mollusca contagiosa", enkelvoud "molluscum contagiosum"), in Nederland soms ook wel "bolhoedwrat" of (onterecht) "apenpokken" genoemd, zijn een vorm van wratten en worden veroorzaakt door een virus uit de familie van het pok-virus. Het zijn kleine (meestal 1-3 mm, soms tot 8 mm), iets glanzende parelmoerachtige verhevenheden die wat óp de huid geplakt lijken te zitten en meestal een centrale indeuking ("delle") vertonen. Hieruit is bij rijpe mollusca een wittige substantie te drukken. Hoewel ook volwassenen er last van kunnen hebben, komen waterwratten het meest bij kinderen voor. Waterwratten ontwikkelen zich veelal op de romp onder de oksel, op de bovenarm en elleboogplooi, het bovenbeen en de knieholte. Na een periode van enige maanden tot 1 à 2 jaar verdwijnen de wratjes vrijwel altijd vanzelf doordat het lichaam er weerstand tegen begint te ontwikkelen. Een eerste teken hiervan is dat ze dan vaak wat gaan ontsteken, met roodheid. De wratjes laten bij afwachten tot ze vanzelf verdwijnen vrijwel nooit een litteken achter. Een agressieve behandeling vergroot de kans op littekenvorming. Daarna is het kind immuun voor waterwratten.
Vooral kinderen met eczeem zijn er vatbaar voor, omdat zij door het eczeem meer krabben en het virus dus in hun huid wrijven, die door het eczeem ook al beter doorlaatbaar is voor het virus. Het is een volstrekt goedaardige huidaandoening.
Besmetting.
Wanneer de wratten vanzelf of door krabben open gaan komt de virusbevattende, besmettelijke inhoud vrij. De incubatietijd varieert van enkele weken tot enkele maanden. Waterwratten worden waarschijnlijk ook via speelgoed (speelzaal/school) en zwembandjes (zwemles) overgedragen. Schoonmaken van deze materialen met water en zeep is belangrijk om verspreiding te voorkomen. Het is ook handig om je omgeving op de hoogte te brengen van de besmettingsgevaren om verdere verspreiding te voorkomen.
Remedie.
De huisarts zal niet snel actie ondernemen, het gaat immers vanzelf over. Bevriezen is wel mogelijk, evenals uitdrukken, of aanprikken met een houten prikker, gedoopt in jodium. Het risico op genezing met littekenvorming neemt hierdoor echter toe. Gewoon afwachten is vrijwel altijd de beste optie. Een pleister plakken over ontstoken waterwratten en deze een paar dagen laten zitten helpt om verspreiding te beperken.

</doc>
<doc id="19125" url="https://nl.wikipedia.org/wiki?curid=19125" title="Geert Kocks">
Geert Kocks

Geert Hendrik Kocks (Barger-Oosterveld, 15 december 1936 - Zuidlaren, 8 augustus 2003) was een Nederlandse dialectoloog en taalkundige. Hij werd vooral bekend door zijn werk aan het Drents-Nederlands woordenboek.
Leven en werk.
Kocks werd in 1936 in het Drentse dorp Barger-Oosterveld geboren. Hij volgde het gymnasium aan het Klein Seminarie in Apeldoorn en studeerde vervolgens germanistiek met als bijvakken Nedersaksische taal en letterkunde en geschiedenis van de middeleeuwen aan de Universiteit van Groningen. Hij begon zijn carrière als leraar in Emmen. Nadien was Kocks werkzaam als lector Nederlands aan de Universiteit van Göttingen. Later werkte hij bij het Nedersaksisch Instituut van de Universiteit van Groningen.
Kocks stelde voor het Nedersaksisch Instituut een wetenschappelijk woordenboek van de Drentse dialecten samen. Hiertoe verzamelde hij overal in Drenthe groepen dialectgebruikers om zich heen, samen zo'n vierhonderd "metwarkers", die hij woorden en gezegden voorlegde. Op die wijze verzamelde hij een schat aan gegevens, zo'n anderhalf miljoen Drentse dialectwoorden, op fiches. Hiermee wilde hij een tiendelig wetenschappelijk woordenboek samenstellen, maar bezuinigingen aan de universiteit haalden een streep door de rekening. Het werd uiteindelijk een tweedelig Drents-Nederlands handwoordenboek met geografische verwijzingen, dat Kocks deels in eigen tijd samenstelde. De beide delen verschenen in 1996 en 1997. Na zijn pensionering in 1998 voltooide hij een in 2000 verschenen register Nederlands-Drents als derde deel van het woordenboek.
Kocks overleed in het Drentse dorp Zuidlaren in augustus in 2003.

</doc>
<doc id="19126" url="https://nl.wikipedia.org/wiki?curid=19126" title="Snarentheorie">
Snarentheorie



</doc>
<doc id="19127" url="https://nl.wikipedia.org/wiki?curid=19127" title="Amerikaans Congres">
Amerikaans Congres

Het Congres van de Verenigde Staten (Engels: "United States Congress") is de wetgevende instantie van de federale overheid van de Verenigde Staten. De structuur en verantwoordelijkheden van het Congres zijn geregeld in het eerste artikel van de Amerikaanse Grondwet. Het Congres komt samen in het Capitool in Washington, de nationale hoofdstad.
Organisatie.
Het Amerikaans Congres is een bicameraal orgaan, bestaande uit een hogerhuis - de Senaat - en een lagerhuis - het Huis van Afgevaardigden. Zowel de senatoren als de afgevaardigden worden rechtstreeks verkozen. Elk van de 435 afgevaardigden in het Huis (van Afgevaardigden) vertegenwoordigt een congresdistrict en wordt voor een termijn van twee jaar verkozen. De districten en zetels zijn over de staten verdeeld op basis van het bevolkingsaantal dat is vastgesteld in de meest recente volkstelling. Verder heeft het Huis nog zes leden zonder stemrecht, vijf uit Amerikaanse overzeese gebieden en één uit het District of Columbia. Het aantal Congresleden in de Senaat is vastgesteld op 100, twee voor elke staat, ongeacht het bevolkingsaantal. Iedere staat wordt dus vertegenwoordigd door twee senatoren. Zij worden verkozen voor een termijn van zes jaar. De verkiezing van senatoren is zo geregeld dat iedere twee jaar ongeveer een derde van de zetels wordt vernieuwd.
Huidige samenstelling.
In de huidige zitting van het Congres hebben de Democraten de meerderheid in het Huis van Afgevaardigden en de Republikeinen in de Senaat. Na de beëdiging van Jon Ossoff en Raphael Warnock in januari 2021 komt de zetelverdeling in de Senaat uit op 50-50, wat met de doorslaggevende stem van de Democratische vicepresident neerkomt op een meerderheid voor de Democraten.

</doc>
<doc id="19128" url="https://nl.wikipedia.org/wiki?curid=19128" title="Mayakalender">
Mayakalender

De Mayakalender bestaat uit een stelsel van tijdrekeningen die gezamenlijk iedere dag vanaf het begin van de huidige kringloop (11 augustus 3114 v.Chr. in de gregoriaanse kalender) van een eenduidig kenmerk voorzien.
Belangrijkste kringlopen.
De belangrijkste kringlopen van de tijdrekening zijn:
Daarnaast werden de kringlopen van de maan en de planeten (vooral Venus) bijgehouden.
Belangrijke kalenders.
De drie belangrijkste kalenders die de Maya's gebruikten, waren de lange telling voor historische doeleinden, de Haab als burgerlijke kalender en de Tzolkin als religieuze kalender. Alle drie de kalenders telden de dagen als in serie op elkaar volgend, zonder feitelijke synchronisatie met de zon of maan. Door dit puur op het tellen van dagen gebaseerde systeem is vooral de lange telling wel vergelijkbaar met moderne tellingen zoals de Juliaanse dag, of de datumtelling in computersystemen. Ook 'modern' lijkt het feit dat elke telling begint bij nul en niet bij 1 zoals in de meeste andere kalendersystemen.
Lange telling.
De lange cyclus bestaat uit een hiërarchie van cycli zoals in bovenstaande tabel. Elke cyclus bestaat uit 20 kortere cycli, behalve de tun, die met zijn 18 x 20 dagen elk jaar vijf dagen uit de pas loopt met het zonnejaar.
Volgens het Mayageloof zou de wereld na elke pictun-cyclus van ongeveer 7885 jaren vernietigd en opnieuw gecreëerd worden. De huidige cyclus eindigt op 12 oktober 4772 volgens de gregoriaanse kalender.
Data worden geschreven als volgt:
baktun . katun . tun . uinal . kin
Opnieuw vergelijkbaar met moderne notaties (bijvoorbeeld met een IP-adres).
Haab.
Voor burgerlijke zaken gebruikten de Maya de Haab-kalender die het jaar verdeelde in 19 naamgegeven periodes van twintig dagen ("veintenas") elk, gevolgd door vijf Uayeb-dagen, die niet werden beschouwd als deel van een of andere periode. De dagen hebben een dagnummer van 0 tot 19 of van 0 tot 4 voor de Uayeb-dagen. Deze kalender gebruikt geen jaartelling, en op basis van een geschreven datum kan men dus niet afleiden in welk jaar de gebeurtenis plaatsvond. De cyclus van 365 dagen komt beter overeen met een zonnejaar, maar kent geen systeem van schrikkeljaren, zodat ook hiermee de seizoenen elke vier jaar een dag opschoven.
Tzolkin-kalender.
De religieuze Tzolkin-kalender was samengesteld uit dertien naamgegeven periodes (naar 13 sterrebeelden) van 20 dagen. Elke opeenvolgende dag wordt het dagnummer verhoogd met 1, maar ook de naam van de periode wordt die van de "volgende" periode. (In onze tijd zou dat iets betekenen als een opeenvolging van bv. 3 februari, 4 maart, 5 april enz.). Na 260 dagen herhaalt de kalender zich. Ook deze cycli krijgen net zomin als in de Haabkalender een jaarnummer.
De Maya's specifieerden data vaak door gebruik te maken zowel van de Haab- als van de Tzolkin-kalender. Op deze manier herhaalt een datum zich pas na 52 jaar.
Eschatologie.
De einddatum van het vorige baktun (het dertiende) volgens de lange telling wordt weergegeven als 13.0.0.0.0, meestal omgezet naar de gregoriaanse datum 21 december 2012. Sommige mensen zagen hierin het einde van de wereld; zie 2012-fenomeen.

</doc>
<doc id="19129" url="https://nl.wikipedia.org/wiki?curid=19129" title="Heren van de Nacht">
Heren van de Nacht

De Negen Heren van de Nacht ("Bolon Ti Ku", Heren van de Onderwereld) waren in Meso-Amerikaanse kalenders een set van negen goden die heersten over een specifieke nacht. De negen goden werkten in een eindeloze kringloop, zodat na iedere negen dagen dezelfde god weer terugkwam. Men zou dus kunnen zeggen dat ze een 'week' van negen dagen kenden. 
In de Azteekse kalender vormden de volgende goden de "Negen Heren van de Nacht":
De Mayakalender kent ook een negendaagse cyclus die naar men veronderstelt beantwoordt aan die van de "Negen heren van de Nacht", maar of de hiëroglifische aanduidingen van de negen dagen godennamen zijn, is nog onduidelijk.
Er waren ook dertien 'Heren van de Hemel' of 'Heren van de Dag' ("Oxlahun Ti Ku"). Na de Wereldschepping verloren de Heren van de Hemel in een strijd van de Heren van de Onderwereld. Daarna werden er goden op de vier hoeken van de wereld geplaatst, die sindsdien de jaren en de hemel torsen, dan wel de vier hoeken van de aarde dragen. Ze zijn de Bacabs, Chacs of Tlalocs.

</doc>
<doc id="19130" url="https://nl.wikipedia.org/wiki?curid=19130" title="Vier kwadranten">
Vier kwadranten

De vier kwadranten was ten tijde van de komst van de Spanjaarden een van de kringlopen van de tijdrekening van de Maya's. Ieder kwadrant was verbonden met een windrichting en een kleur en ieder kwadrant bestond uit 819 dagen. Dit getal was waarschijnlijk een samenstelling van drie (heilige) getallen 7 × 9 × 13 = 819. Het getal 9 komt terug in de Heren van de Nacht, de 'week' van de Maya.

</doc>
<doc id="19131" url="https://nl.wikipedia.org/wiki?curid=19131" title="Zonnebloempit">
Zonnebloempit

Een zonnebloempit is botanisch gezien een vrucht van de zonnebloem ("Helianthus annuus"), wordt meestal "zaad" genoemd.
Zonnebloempitten zijn rijk aan vezels en onverzadigde vetzuren, en zijn eetbaar nadat ze ontdaan zijn van hun vruchtwand. Uit zonnebloempitten wordt door persing zonnebloemolie gewonnen.
Voor commerciële doeleinden worden zonnebloempitten ingedeeld naar het patroon van hun schil. 
Pitten met volledig zwart schillen worden 'zwarte olie-zonnebloempitten' genoemd. Deze pitten worden geperst om er zonnebloemolie uit te winnen. Verder worden deze pitten beschouwd als de geschiktste pitten voor vogelvoer.
Pitten met gestreepte schillen worden 'gestreepte zonnebloempitten' genoemd. Deze zonnebloempitten bevatten minder olie dan 'zwarte-olie-zonnebloempitten'. Hierdoor zijn ze minder geschikt om er olie uit te winnen, maar juist geschikter om te dienen als voedsel, bijvoorbeeld in de vorm van snacks. Behalve zwarte en gestreepte zijn er ook witte zonnebloempitten.
Vooral in landen rond de Middellandse Zee worden zonnebloempitten veel gegeten. Zonnebloempitten worden, al of niet gepeld, los verkocht als versnapering. Zonnebloempitten worden gedroogd, eventueel geroosterd om ze langer houdbaar te maken, en eventueel met zout of meel omgeven. Overconsumptie van ongepelde zonnebloempitten kan leiden tot ernstige obstipatie. 
Ook aan deegproducten, zoals aan brood, kunnen zonnebloempitten worden toegevoegd.
Winning.
De zonnebloempitten worden al duizenden jaren gewonnen, oorspronkelijk in Mexico en Peru. Indianen gebruiken ze al meer dan 5.000 jaar. De Spaanse conquistadores brachten de zonnebloempitten naar Europa.
Uit een zonnebloempit kan een plant groeien, die zelf honderden zonnebloempitten oplevert. Indien ze het gehele seizoen worden verbouwd, kunnen grote zonnebloemen bij de oogst meer dan 1100 kg per ha opleveren. In sommige delen van de Verenigde Staten kunnen zonnebloemen ook een dubbele oogst opleveren als zij tweemaal worden gezaaid, maar het is niet aan te bevelen om zonnebloemen vaker dan een keer in de drie of vier jaren in hetzelfde gebied te laten opkomen.
Behalve voor menselijke consumptie zijn zonnebloempitten ook in de handel als voer voor huisdieren; bijvoorbeeld hamsters, cavia's, konijnen en vogels. De zwarte zonnebloempitten zijn voor het voeren van de buitenvogels geschikter dan de gestreepte variant. Door het aanzienlijk hogere oliegehalte halen de vogels hier meer energie uit en zijn ze makkelijker open te breken door een dunnere schil. 
Verder worden ze ook verkocht om zonnebloemen te kweken.

</doc>
<doc id="19132" url="https://nl.wikipedia.org/wiki?curid=19132" title="Tzolkin">
Tzolkin

De tzolkin is een waarzegkalender in kringloopvorm, die in geheel Meso-Amerika (onder andere door de Maya's) gebruikt werd als onderdeel van de tijdrekening.
De tzolkin kent een periode van 260 dagen. Deze worden aangeduid door het combineren van 13 getallen en 20 namen. De Mayacijfers kennen voor het getal 1 een stip, die een vinger voorstelt. Voor het getal 5 wordt een liggende streep, of balk gebruikt, die een hand voorstelt. Tien wordt weergegeven door twee strepen boven elkaar, vijftien door drie van zulke strepen. De getallen 0 en 20 worden beide identiek weergeven als een soort gesloten schelp; een balk met een open cirkel erdoor.
De Mayanamen zijn als volgt:
Iedere naam heeft zijn eigen glief, die echter in een aantal verschillende varianten voorkomt.
Iedere dag wordt aangegeven met zowel een getal als een naam, beginnend met "1 Imix". Iedere volgende dag krijgt het volgende getal "en" de volgende naam. Na "1 Imix" komt dus "2 Ik". Omdat er maar 13 getallen zijn komt na "13 Ben" echter "1 Ix". Doordat 13 en 20 geen gemene deler hebben, komt de samenstelling "1 Imix" pas weer na 260 dagen terug. Ieder van de 260 dagen heeft daarmee een unieke getal-naam aanduiding.
Gekoppeld aan het haab vormt de tzolkin de kalenderkringloop van 52 jaar.
Voor de traditionele Maya's had de kalender een eigen mystiek, en heeft hij die ten dele nog. De dagen hadden een eigen persoonlijkheid en karakter. In gebeden richtte men zich tot de Dagheer van wie men gunsten wilde verkrijgen. Ook de getallen bezaten een sterke lading. (In de Klassieke tijd werden ze verpersoonlijkt als goden.) Er bestonden offerplaatsen in de bergen die eenvoudig 'Een-plaats', 'Negenplaats' enz. heetten en waar men dan op dagen met het betreffende getal (bv. 1 Imix, 9 Ik) kwam bidden en offeren. 
In onze tijd is de tzolkin een nieuw leven begonnen – ook in Mexico en Guatemala – waarin begrippen als 'energie' en 'bewustzijn' een belangrijke rol spelen. In deze hedendaagse, in de newagestroming passende waarzegpraktijk, noemt men de dagtekens wel 'zonnezegels'. De associaties van de zonnezegels hebben weinig meer te maken met die van de traditionele Mayacultuur.

</doc>
<doc id="19133" url="https://nl.wikipedia.org/wiki?curid=19133" title="Haab">
Haab

De haab is het ongeschrikkelde Maya-jaar van 365 dagen.
Doordat niet geschrikkeld wordt, komt de haab iedere vier jaar ongeveer een dag voor te lopen op het natuurlijke zonnejaar (365,24 dagen). De Maya's beseften dit verloop wel, maar hielden andere kringlopen bij om het te verrekenen, bijvoorbeeld de eveningen en de langste en kortste dag. Misschien telden de Maya's er ongemerkt elke 52 jaar 13 dagen extra bij, zonder dat dit de vaste voortgang van de telling onderbrak. 
De haab bestaat uit 18 'maanden', Uinals genoemd, van 20 dagen, Kins genoemd. De laatste maand bestaat uit 5 dagen, Uayeb genoemd. Iedere maand had zijn eigen karakteristieke maandfeest, meestal aan het einde van de 'maand' gevierd. Alleen in de laatste maand werd er geen feest gevierd, in deze maand werd gedurende 5 dagen geprobeerd zo min mogelijk te werken. In deze dagen dacht men dat er allerlei onvoorspelbare zaken verwacht kon worden. Deze dagen bracht men dan ook door met offeren, meditatie en boetedoening. Ook was het van belang dat men zich onthield van geslachtsgemeenschap.
Deze kalender is tot stand gekomen doordat er priesters waren die de kalenders door middel van observeren, filosoferen en berekenen verder perfectioneerden.
De haab heeft in totaal 365 dagen en lijkt veel op ons jaarsysteem, meer dan de tzolkin. De Maya's hadden voor elke maand een andere god. Voor de 18 Uinals in de haab hadden ze de volgende goden:
Nieuwjaarsdag was 1 Pop ('Mat'), maar Oudjaarsdag werd gezien als de dag waarop de volgende maand zich 'aandiende'. In plaats van 5 Uayeb werd hij daarom vaak 0 Pop geheten. De Maya's hadden voor het getal nul een aantal verschillende gliefen, afhankelijk van waar de nul betrekking op had.
Gezamenlijk met de tzolkin vormt de haab de kalender-kringloop. Na elke 52 haab-jaren oftewel 73 tzolkins (52 x 365 = 18.980 dagen = 73 x 260) komen de kalenders weer samen op dezelfde dag.

</doc>
<doc id="19134" url="https://nl.wikipedia.org/wiki?curid=19134" title="Kalenderkringloop">
Kalenderkringloop

De 52-jarige kalenderkringloop van de Mayakalender bestaat uit een samenstelling van de tzolkin en de haab.
De tzolkincyclus duurt 260 dagen en geeft iedere dag van die periode een unieke naam, bijvoorbeeld "1 Imix". De haab doet hetzelfde voor een periode van 365 dagen, een dag heet daar bijvoorbeeld "1 Pop". Iedere dag in de Mayakalender wordt dus gekenmerkt door vier labels. Nu is het kleinste gemene veelvoud van 260 en 365 gelijk aan 18980 dagen, dat is ongeveer 52 jaar. Na 52 jaar herhaalt de hele naamgevingscyclus zich dus weer, met weer dezelfde namen voor de dagen. Dit wordt de kalenderkringloop genoemd.
Naast deze tijdrekening bestond er echter ook een lange telling die over veel langere perioden een eenduidige aanduiding van iedere dag mogelijk maakte.
Berekenen van de datum.
Het berekenen van de juiste datum volgende de kalenderkringloop wordt als volgt gedaan.
We nemen de lange telling notatie van de Maya voor vandaag ( ):
Nu gaan we het aantal dagen berekenen sinds het begin van deze telling:
Met dit getal () gaan we verder rekenen.

</doc>
<doc id="19135" url="https://nl.wikipedia.org/wiki?curid=19135" title="Lange telling">
Lange telling

De lange telling van de Mayakalender is een tijdrekeningsstelsel waarmee iedere dag vanaf het begin van de huidige periode (begonnen op 11 augustus 3114 v.Chr.) eenduidig weergegeven kan worden.
De telling is voornamelijk gebaseerd op het twintigtallig stelsel. Dit stelsel is vermoedelijk afgeleid van het aantal tenen en vingers van een mens. Een dag werd een "kin" genoemd, een twintigtal dagen een "uinal". Er gingen 18 uinals in een "steen" of "tun". Iedere tun van 360 dagen was het de gewoonte om een steen (of stèle) op te richten. De tun komt dus bijna overeen met een jaar, maar moet niet met een haab van 365 dagen verward worden. Behoudens de 18 uinal in een tun, werden alle hogere periodes meestal in twintigtallen gedacht. Er gingen bijvoorbeeld 20 tun in een katun en 20 katun in een baktun.
Boven de baktun waren er nog grotere eenheden, bijvoorbeeld de calabtun = 20 pictun = 400 baktun (= ca 157700 jaar).
Het einde van een katun ging vaak met rituelen gepaard en met het oprichten van een gedenksteen. Voor de baktun en de nog hogere tijdseenheden gold dit veel minder. Hoewel de grotere kringlopen niet vaak gebruikt werden, hadden ze bijzondere betekenis; er bestaat zelfs een enkele aanduiding van de ouderdom van het universum. De geboorte van het heelal wordt met een raadselachtige formule weergegeven als:
Dit betekent dat 13 baktuns zijn afgesloten op de dag 4 Ahau, 8e van de 20e maand Cumku, de basisdatum van de lange telling; maar aan deze reeds zeer omvangrijke tijdspanne van 13 baktuns zijn weer 19 andere tijdperken van elk 13 periodes, telkens met een macht van 20 verhoogd, voorafgegaan.
Uitleg datum.
Een datum werd meestal aangeduid door in een dubbele kolom het aantal baktuns, katuns, tuns, uinals en kins weer te geven. In moderne notatie schrijft men deze vijf aanduidingen achter elkaar gescheiden door punten, bijvoorbeeld 12.19.6.15.0 (overeenkomend met 1 januari 2000). Naast de lange (op)telling leidende tot de bedoelde datum zou echter meestal ook de aanduiding van de bereikte dag in tzolkin en haab gegeven worden. Voor het voorbeeld, 1 januari 2000, is dat 9 Ahau 9 Kankin. In de lange telling komt aan de 20e dagnaam, Ahau 'Vorst', een bijzondere betekenis toe, daar twintigtallige periodes zoals baktun en katun steeds op deze dag eindigden.
Volgens de lange telling zou het vandaag ( ) de volgende datum zijn: 
Einde.
De einddatum van de huidige kringloop wordt soms weergegeven als 13.0.0.0.0 en dit valt op 21 december 2012. Deze dag is echter 4 Ahau "3 Kankin" (niet 4 Ahau "8 Cumku") en is daarmee "geen" (her)scheppingsdatum. De Maya zouden deze dag dus niet met angst en beven begroet hebben. De huidige pictun komt pas op 15 oktober 4772 ten einde.
Wel is het zo dat in 2012 de Vijfde Grote Cyclus ten einde is gekomen. Hier een overzicht van de vijf Grote Cycli:
De lineaire lange telling bleef tot het einde van de klassieke tijd in gebruik. De jongste datum erin is van 909. Nadien werd de telling vervangen door de vereenvoudigde en cyclische korte telling.

</doc>
