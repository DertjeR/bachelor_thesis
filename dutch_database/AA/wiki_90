<doc id="33021" url="https://nl.wikipedia.org/wiki?curid=33021" title="Zootje (gerecht)">
Zootje (gerecht)

Een zootje van paling is een Nederlands gerecht van aardappelen en paling. Het werd vooral vroeger vaak gegeten door vissers rond het IJsselmeer omdat het makkelijk te bereiden is. In plaats van paling kunnen ook andere vissoorten gebruikt worden, zoals schar of schelvis.
De naam komt van zode, "zieden": kooksel, vooral van vis. Een van de betekenissen van "zootje" is een hoeveelheid gevangen vis.

</doc>
<doc id="33023" url="https://nl.wikipedia.org/wiki?curid=33023" title="Artesië (streek)">
Artesië (streek)

Artesië (Frans: "Artois") is een streek in Frankrijk, regio Hauts-de-France. De streek was enige tijd ook een administratieve regio van Frankrijk.
Geologie.
De streek heeft voornamelijk een krijtige ondergrond. De krijtlagen ontstonden er tijdens het Krijt en werden nadien opgeheven om zo de Weald-Artoisanticline te vormen. In de streek komen veel artesische bronnen voor, een type bron die naar de streek werd vernoemd.
Geschiedenis.
Artesië was voor en na de Romeinse tijd in Gallia Belgica het gebied van de Keltische stam der Atrebati.&lt;br&gt;
Artesië maakte een tijdlang deel uit van de Zeventien Provinciën.
Franse provincie.
Na de annexatie van Frankrijk in 1659 werd het voormalige graafschap Artesië een zelfstandige Franse provincie onder het ancien régime. De hoofdstad bleef (net als ten tijde van het graafschap) de stad Atrecht (Frans: "Arras"). De provincie Artesië bleef bestaan tot Franse Revolutie en werd daarna opgenomen in het departement Pas-de-Calais, regio Hauts-de-France. Het voormalige gebied komt ruwweg overeen met de hedendaagse arrondissementen Atrecht, Lens, Béthune en Sint-Omaars.
Heden.
Nadat Artesië was opgegaan in het departement Pas-de-Calais en later Haut de France, heeft het geen administratieve betekenis meer. De naam komt nog voor in de naam van een aantal gemeenten: Aubigny-en-Artois, Fortel-en-Artois, Gouy-en-Artois, Ham-en-Artois, Inchy-en-Artois, Pas-en-Artois, Le Quesnoy-en-Artois, Vis-en-Artois en Vitry-en-Artois.

</doc>
<doc id="33024" url="https://nl.wikipedia.org/wiki?curid=33024" title="Graafschap Artesië">
Graafschap Artesië

Het graafschap Artesië (Frans: "comté d'Artois") is een voormalig graafschap in Frankrijk en was een van de Zeventien Provinciën in de 16e eeuw. Het kerngebied was de streek rond Atrecht (Frans: "Arras"). Het territorium kwam ongeveer overeen met het oostelijke en noordelijke deel van het huidige departement Pas-de-Calais. Het graafschap Artesië maakte geruime tijd deel uit van de Bourgondische Nederlanden, en was daarna van 1659 tot aan de Franse Revolutie een zelfstandige Franse provincie. De hoofdstad van dit departement (en vroeger van het graafschap en de provincie) is Atrecht.
Geschiedenis.
Oudheid.
De naam Artesië is ontleend aan de Keltische stam van de Atrebaten, die in de oudheid gevestigd waren in een gebied dat ruwweg het historische Artesië omvat. Julius Caesar versloeg de Keltische stammen tijdens de Gallische Oorlogen in de 1e eeuw v.Chr. en maakte van het gebied een Romeinse civitas: de "Civitas Atrebatium" met als hoofdstad "Nemetacum" (Atrecht). De civitas was onderdeel van de Romeinse provincie Belgica. Onder de Romeinen waren de schapenteelt en de wolproductie in het gebied van grote betekenis.
Middeleeuwen.
Artesië duikt in de 9e eeuw opnieuw op als een Karolingische gouw ("pagus Atrebatensis"), met als eerste graven Odalric en Ecfrid die de basis leggen van het graafschap. Het was omgeven door het graafschap Bonen (Boulogne) en graafschap Ternaas in het westen, Picardië (graafschap Vermandois) in het zuiden, het rijksbisdom Kamerijk in het oosten en het graafschap Vlaanderen in het noorden. Vooral dat laatste buurland was machtig en heeft de geschiedenis van Artesië sterk beïnvloed. In 932 werd Artesië veroverd door graaf Arnulf I van Vlaanderen en bleef lange tijd bij Vlaanderen ingelijfd.
In 1191 stond de Vlaamse graaf Boudewijn de Moedige de rechten op Atrecht, Lens, Sint-Omaars (het latere graafschap Artesië) en Boulogne af aan Filips II August van Frankrijk. Zo verkreeg hij zijn toestemming om als graaf te worden erkend. In 1223 werd het een deel van het Franse kroondomein, maar al in 1226 liet koning Lodewijk VIII het bij testament na aan zijn tweede zoon Robert als apanage, en in 1237 werd het omgevormd tot graafschap met Robert (sindsdien Robert I van Artesië) als graaf. Door een reeks van huwelijken en erfenissen kwam Artesië in 1382 toe aan Lodewijk van Male, graaf van Vlaanderen. Artesië ging samen met Vlaanderen over op Lodewijks dochter Margaretha van Male, die in 1369 met Filips de Stoute, hertog van Bourgondië, in het huwelijk was getreden. Vanaf dat moment is Artesië opgenomen in het Bourgondische rijk en deelde het voor enkele eeuwen dezelfde geschiedenis als de rest van de Nederlanden.
Na de dood van Karel de Stoute in 1477 trachtte koning Lodewijk XI alle Bourgondische lenen onder de Franse kroon in te palmen. Artesië werd een twistappel tussen keizer Maximiliaan I en de Franse koning. In 1477 werd het ingelijfd bij Frankrijk (omdat Karel de Stoute geen mannelijke opvolger had). Na een eerste (vergeefse) oorlog tegen Frankrijk in 1482 startte Maximiliaan in 1483 een tweede oorlog tegen Frankrijk. In 1493 kwam er bij de Vrede van Senlis een einde aan de onenigheid en kwam Artesië weer onder Habsburgs-Bourgondisch bewind, hoewel de bepaling van de Vrede van Atrecht bevestigd werd die regelt dat Filips de Schone - die nu zelf de regering van zijn vader overneemt - leenhulde moest brengen aan de Franse koning voor Artesië en Vlaanderen.
Zie ook: lijst van graven van Artesië
Spaanse periode.
Het leenheerschap van de Franse koning zat de Habsburgers niet lekker. Na de vroegtijdige dood van Filips werd zijn zuster Margaretha van Oostenrijk voogdes voor de jonge Karel V en zij trachtte te voorkomen dat deze ook zijn knie moest buigen. Karel, die zelf later keizer van het Heilige Roomse Rijk werd, was in Gent geboren. Op papier was dat dus nog steeds "buiten" het keizerrijk en moest hij een eed zweren aan de Franse koning dat hij hem zou bijstaan in de strijd tegen zichzelf... Er ontstond opnieuw een conflict met de voogdes van de eveneens jonge Franse koning.
In 1526 ontsloeg de Franse koning Karel V van de verplichting tot leenhulde voor Artesië en Vlaanderen. Hoewel pas in 1559 de grens tussen Frankrijk en het keizerrijk - voornamelijk op papier - werd verlegd, werd Artesië omgevormd tot een provincie van de Habsburgse Nederlanden en kreeg nieuwe structuren zoals de Staten van Artesië, de Raad van Artesië en een nieuw belastingsysteem. Het bleef ook tijdens de Tachtigjarige Oorlog lang in Spaanse handen.
Artesië speelde een belangrijke rol aan het begin van de Tachtigjarige Oorlog. Samen met Henegouwen nam Artesië het initiatief tot de zuidelijke Unie van Atrecht. Hoewel de Vlaamse en Brabantse steden de kant van de noordelijke Unie van Utrecht kozen, was de scheuring van de Nederlanden begonnen, met een noordelijk deel dat streefde naar onafhankelijkheid van de Spaanse koning en een zuidelijk deel dat bij het Spaanse rijk wilde blijven.
Franse periode.
Aan het eind van de Tachtigjarige Oorlog werd Artesië op het Leger van Vlaanderen (de "Spanjaarden") veroverd door de Fransen, die hierbij vanwege de anti-Spaanse sympathieën in de provincie weinig weerstand ondervonden. Bij de Vrede van de Pyreneeën in 1659 werd Artesië definitief aan Frankrijk toegewezen. Henegouwen werd hierbij definitief aan de Habsburgse Nederlanden toegewezen. De provinciale structuren uit de Habsburgse tijd bleven behouden en werden bevestigd door Lodewijk XIV, wat Artesië een relatief gunstige situatie binnen het Franse koninkrijk opleverde.
De provincie Artesië werd aan het einde van de 18e eeuw opgeheven bij de administratieve hervormingen ten tijde van de Franse Revolutie en ging op in het departement Pas-de-Calais.
Eerste Wereldoorlog.
In de Eerste Wereldoorlog is er in de regio zwaar gevochten tussen Duitse en Canadese soldaten, vooral in het oostelijk deel. Een aantal dorpen en steden werd daarbij grotendeels verwoest (bijvoorbeeld Ablain-Saint-Nazaire, met een bewaarde ruïne van de oude kerk). Over de streek verspreid liggen talrijke soldatenkerkhoven, zoals de begraafplaats van Notre-Dame-de-Lorette.
Economische bloei.
Artesië kende in de tweede helft van de middeleeuwen een bloei van de lakenindustrie (12e en 13e eeuw) en later van de tapijtweverij (14e en 15e eeuw). Daarnaast beschikt Artesië van oudsher over veel leemgronden, die bijzonder vruchtbaar zijn en veel water kunnen opnemen. Daardoor was het een belangrijke graanleverancier in de middeleeuwen, onder meer naar het dichtbevolkte graafschap Vlaanderen. De vruchtbare grond wordt vandaag nog altijd geëxploiteerd in grote landbouwpercelen met vaak graangewassen. Deze grond is door schaalvergroting en het verdwijnen van bermen vandaag erg onderhevig aan erosie.
Historische taalsituatie.
 Artesië lag sinds de ondergang van het Romeinse rijk in het contactgebied van Germaans- en Romaanstaligen, met een sterke Frankische en Saksische aanwezigheid in het noorden (waar zich Nederlandse of Vlaamse dialecten ontwikkelden) en een Romaanstalige in het zuiden (waar zich Picardische en Franse dialecten ontwikkelden). Het gebied met Germaanse dialecten strekte zich oorspronkelijk verder uit naar het westen in het voormalige graafschap Boulogne. Reeds zeer vroeg is een romanisatieproces merkbaar van zuid naar noord, zodat de streek nog voor de annexatie door Frankrijk haast volledig op het Frans was overgeschakeld (dit in tegenstelling tot Frans-Vlaanderen). De oude taalverhoudingen laten zich nog goed reconstrueren aan de hand van de toponiemen in het gebied.
Het noordelijkste deel (rond Calais, Ardres, Ouderwijk (Audruicq) en ten noordwesten van Sint-Omaars) stond bekend als Vlaams Artesië en was het langst Nederlandstalig, in elk geval tot en met de hoge middeleeuwen en verspreid ook nog lang daarna. In dit gebied komen niet alleen Frankische toponiemen voor op "-inghem" of "–inghen", die teruggaan tot de Karolingische periode, maar ook toponiemen op "–hove", als Polincove ("Polinkhove"), Ostove ("Oosthove", bij Audruicq) of "–kerke", als Zutkerque ("Zuidkerke"), Nortkerque ("Noordkerke"), die teruggaan op de periode van de grote ontginningen in de 12e en 13e eeuw.
Meer naar het zuiden, rond Terwaan, werd in vroeger tijden eveneens op veel plaatsen Oudnederlands gesproken, maar hier heeft het romanisatieproces zich veel vroeger doorgezet. Men vindt er vooral nog toponiemen op de Germaanse uitgangen "–inghem" (bijvoorbeeld Matringhem) en "-hem" (bijvoorbeeld Dohem, Westrehem), of Gallo-Romeinse toponiemen met een Germaanse (Nederlandse) klankevolutie, bijvoorbeeld plaatsnamen op "-ecq(ues)" (die teruggaan op "–acum", en in een Romaanse klankevolutie anders "–ai" of "–igny" opgeleverd zouden hebben), bijvoorbeeld Ecquedecques, Coyecques. Daarnaast zijn er in dit gebied ook veel plaatsnamen uit de periode van de grote ontginningen in de 12e of 13e eeuw of daarna die zonder uitzondering Romaans (Frans) zijn.
Sommige oude Germaanse plaatsnamen hebben een Saksisch karakter en doen denken aan Engelse plaatsnamen, in het bijzonder de plaatsnamen op -"incthun" en "–thun", bijvoorbeeld Audincthun en Landrethun (vgl. Engelse plaatsnamen op "–ton" of "–ingdon" zoals Brighton en Abingdon). Zij zijn het resultaat van een zesde-eeuwse Angelsaksische immigratiebeweging, met als centrum de verdwenen handelsstad Quentowic - in de negende eeuw door de Noormannen verwoest en daarna opgegeven - op de Canche bij Montreuil (Monsterole).
Door de Vlaamse aanwezigheid toen het gebied deel uitmaakte van de Bourgondische Nederlanden maar ook door de blijvende handelscontacten met het Noorden van daarna hebben verschillende plaatsnamen een Vlaamse variant, die in het verleden al dan niet vaak voorkwam. Voorbeelden zijn Kales (Calais), Bonen en/of Beunen/ Buenen (Boulogne), Zandgate (Sangatte), Witzande (Wissant), Hosden (Houdain), Kaap Blankenes (Cap Blanc-Nez) en Kaap Zwartenes (Cap Gris-Nez). Sommige "Vlaamse" namen zijn latere reconstructies, zoals Heusden (Hesdin), Heusdenne (Hesdenne of Hesdres), Heusdenaar (Hesdigneul), Leusden (Lesdain) en Leusder'en (Lesdins).

</doc>
<doc id="33025" url="https://nl.wikipedia.org/wiki?curid=33025" title="RWF">
RWF



</doc>
<doc id="33027" url="https://nl.wikipedia.org/wiki?curid=33027" title="ASCII-art">
ASCII-art

ASCII-art is een kunstvorm waarbij afbeeldingen worden samengesteld uit enkel ASCII-tekens. Vooral in niet-grafische omgevingen, zoals bepaalde computerterminals, e-mail, nieuwsgroepen (zoals alt.ascii-art), sms en chatomgevingen, wordt dit gebruikt om tekst van vaak zeer eenvoudige illustraties te voorzien. Er zijn echter ook mensen die als hobby zeer minimalistische of juist zeer uitgebreide ASCII-art maken. Deze verfijnde of omvangrijkere, gedetailleerde taferelen vereisen creativiteit en geduld.
Een voorbeeld van de minimalistische stijl ('tiny' of 'small' ascii) is de hagedis van de 'ascii-artist' llizzard ('ejm'). Een toonbeeld van de ruimere, meer realistische of klare-lijnstijl is de adelaar van Rowan Crawford ('-Row').
Bij ASCII-art is het van groot belang met welk lettertype de afbeelding bekeken wordt. Sowieso moet een lettertype worden gebruikt waarbij alle tekens een vaste breedte (monospace) hebben, zoals Courier. Zogeheten 'proportionele' lettertypes voldoen niet, omdat ze de tekeningen vervormen. Maar het kan er ook toe doen of een schreefletter of juist een schreefloze letter wordt gebruikt om ASCII-art te maken en te bekijken. In bovenstaande tekening van de adelaar zorgen de schreven van de gebruikte letters ervoor, dat deze te veel als letter opvallen. Als de adelaar met een schreefloos lettertype (zoals Terminal of Lucida Console) wordt bekeken lopen de lijnen van de lijntekening soepeler in elkaar over.
Net als in de teken- of schilderkunst bestaat er in ASCII-art, naast de lijntekening, ook een techniek die van kleurtonen en vlakken uitgaat. Hiervoor zijn de termen 'solid art' (tegenover 'line art') of 'greyscale' (grijswaarde) gangbaar. Het onderscheid van de hoeveelheid pixels zwart en wit van elk ASCII-teken wordt daarbij gebruikt om verschillende tinten aan te geven in de tekening. Een spatie of : ('dubbele punt') is daarbij intenser dan het teken M of 8. Een voorbeeld van 'solid' ASCII-art is 'Meriday in the Morning' van Mike Jittlov (waarvan hieronder een citaat).
ASCII-art was een voorloper van ANSI-art, in die hoedanigheid werden deze afbeeldingen ook in de eerste bulletinboardsystemen (BBS) gebruikt voordat deze BBS'en op ANSI overstapten.
Een uit ASCII-art bestaande Easter egg kan uit het populaire pakketbeheersysteem apt (van Debian) gehaald worden indien men het commando "apt-get moo" ingeeft in een terminalvenster:
Ook kunnen er bijvoorbeeld letters in ASCII-art getekend worden. Op het internet staan meerdere "ascii art generators" die tekst voor je in verschillende stijlen kan genereren.
Het is zelfs mogelijk om complete afbeeldingen met behulp van ASCII weer te geven:
AAlib is een bibliotheek met functies voor programma's waarmee ASCII-art geproduceerd kan worden.

</doc>
<doc id="33029" url="https://nl.wikipedia.org/wiki?curid=33029" title="Kiekeboe">
Kiekeboe



</doc>
<doc id="33031" url="https://nl.wikipedia.org/wiki?curid=33031" title="Ascii art">
Ascii art



</doc>
<doc id="33032" url="https://nl.wikipedia.org/wiki?curid=33032" title="Aalib">
Aalib



</doc>
<doc id="33033" url="https://nl.wikipedia.org/wiki?curid=33033" title="Speelgoed van het jaar">
Speelgoed van het jaar

Het predicaat Speelgoed van het Jaar wordt jaarlijks in Nederland toegekend aan een aantal speelgoedproducten in verschillende leeftijdsgroepen na een verkiezing georganiseerd door de Stichting SpeelGoed Nederland.
Organisatie.
Een vakjury van verkooporganisaties en vertegenwoordigers uit de voorlichtings- en opvoedingswereld, geselecteerd door de Stichting SpeelGoed Nederland, maakt in diverse leeftijdscategorieën een voorselectie van meerdere artikelen per leeftijdscategorie, ingestuurd door de fabrikanten/leveranciers. Op deze genomineerde artikelen wordt het logo 'Genomineerd Verkiezing Speelgoed van het Jaar' aangebracht.
De nominaties worden jaarlijks rond 1 september bekendgemaakt. Daarna kunnen consumenten via de website hun stem uitbrengen op de genomineerde producten. De laatste jaren worden via speelgoedwinkels in Nederland en op de speelgoedafdelingen van de warenhuizen kleurplaten verspreid waarop een stemoproep staat. Ook kan er gestemd worden op de Speeldag in Hoorn die elk jaar in september wordt gehouden. Begin november worden de winnaars bekendgemaakt. Per leeftijdscategorie mag het artikel met de meeste stemmen het predicaat 'Speelgoed van het Jaar' dragen.
Criteria.
De speelgoedleveranciers kunnen hun artikelen bij de organisatie inleveren om te laten beoordelen door een vakjury. Deze nomineert ieder jaar uit honderden artikelen in elk van de leeftijdscategorieën een aantal artikelen. De vakjury bestaat uit vertegenwoordigers uit verschillende disciplines: journalisten, inkopers en speelgoeddeskundigen. Bij de beoordeling letten zij vooral op de volgende criteria:
Winnaars in Nederland (categorie Spellen).
Hieronder de lijst met winnaars in de categorie Spellen in Nederland vanaf 1977.
Soortgelijke verkiezingen.
Ook in Vlaanderen wordt jaarlijks een prijs op dit gebied uitgedeeld. In Groot-Brittannië reikt de Britse vereniging van speelgoedhandelaren een '"Toy of the year"' uit. In Duitsland wordt sinds 1979 het "Spiel des Jahres" uitgereikt. Dat is een onderscheiding die wordt toegekend aan bordspelen. Daarnaast wordt in Duitsland sinds 2001 het "Kinderspiel des Jahres" uitgereikt.
Winnaars in Vlaanderen.
Hieronder de lijst met winnaars in Vlaanderen sinds 2000. In Vlaanderen wordt geen leeftijdsonderscheid gemaakt.
2000
2001
2002
2003
2004
2005
2006
2007
2008
2009
2010
2014
Winnaars in Groot-Brittannië.
In Groot-Brittannië wordt geen leeftijdsonderscheid gemaakt, maar wordt jaarlijks één prijswinnaar geselecteerd.

</doc>
<doc id="33034" url="https://nl.wikipedia.org/wiki?curid=33034" title="Kiekeboe (spel)">
Kiekeboe (spel)

Kiekeboe is een spelletje dat doorgaans met een baby of door kinderen gespeeld wordt.
De een verbergt voor de ander zijn gezicht achter zijn handen of door bijvoorbeeld achter een deur, kast of boom te gaan staan of door een voorwerp, bv. een kussen voor z'n gezicht te houden.
Na enkele seconden maakt hij, terwijl hij "kiekeboe!" zegt, zijn gezicht weer zichtbaar.
Cognitieve ontwikkeling.
Ontwikkelingspsychologen veronderstellen dat kiekeboe het onvermogen van een kind om objectpermanentie te begrijpen aantoont. Objectpermanentie is een belangrijke fase van de cognitieve ontwikkeling van baby's. In vroege sensomotorische stadia is het kind niet in staat om objectpermanentie te begrijpen. Psycholoog Jean Piaget deed experimenten met baby's, waaruit hij concludeerde dat dit bewustzijn meestal op een leeftijd van ongeveer een half jaar werd bereikt. Baby's vóór deze leeftijd zijn te jong om objectpermanentie te begrijpen.

</doc>
<doc id="33036" url="https://nl.wikipedia.org/wiki?curid=33036" title="Ham (chimpansee)">
Ham (chimpansee)

Ham (mei 1957 - 19 januari 1983) was de eerste chimpansee in de ruimte. 
Ham werd op 31 januari 1961 door de Amerikanen de ruimte in geschoten. Hij voerde een taak uit, waaraan zijn functioneren in de ruimte beoordeeld kon worden en landde 16,5 minuut later in de Atlantische Oceaan. Dit gebeurde vier jaar nadat de Russen hun hond Laika de ruimte in hadden geschoten. In tegenstelling tot Laika overleefde Ham de ruimtevlucht. Anders dan de Russen gebruikten de Amerikanen bij hun testvluchten primaten, om zo goed mogelijk de effecten van ruimtevluchten op het menselijk lichaam te kunnen voorspellen. Eerder al hadden de Amerikanen met wisselend succes resusaapjes en doodshoofdaapjes in de ruimte gebracht. 
Ham kwam oorspronkelijk uit Kameroen, waar hij Chang heette. Hij werd in 1959 gekocht door de United States Air Force, waarna hij opgroeide in het Holloman Aerospace Medical Center. Hier komt ook zijn nieuwe naam (H-A-M) vandaan. Ham werd op de ruimtereis voorbereid door de Amerikaanse psycholoog Joseph Brady, die voordien ook enkele andere apen voor ruimtereizen had getraind. Hij werd gelanceerd met de Mercury MR-2-raket in het kader van het Mercury-project. Na zijn geslaagde ruimtevlucht leefde Ham 17 jaar in de nationale dierentuin van Washington D.C., en daarna in een dierentuin in North Carolina. Daar overleed hij uiteindelijk op de leeftijd van 25 jaar aan problemen met zijn hart. Hij is begraven bij de Space Hall of Fame in Alamogordo (New Mexico).
Tweeënhalve maand na de vlucht van Ham, op 12 april 1961, lanceerden de Russen Joeri Gagarin als eerste mens de ruimte in. Nog een maand later, op 5 mei 1961, was Alan Shepard de eerste Amerikaan in de ruimte.

</doc>
<doc id="33037" url="https://nl.wikipedia.org/wiki?curid=33037" title="Lijst van Franse steden">
Lijst van Franse steden

Dit is een alfabetische lijst van Franse steden (inclusief de overzeese gebieden) met meer dan 20.000 inwoners, inclusief eventuele alternatieve spelling.
De 130 steden met meer dan 50.000 inwoners (anno 2014) staan in een aparte tabel direct hieronder. Steden gemarkeerd met een * zijn prefectuur van hun departement.
In Frankrijk wordt sedert de eeuwwisseling de bevolking van gemeenten met meer dan 10.000 inwoners jaarlijks, en dit vijf jaar na elkaar, gepeild via een steekproef ter grootte van 8% van de bevolking. Op basis van deze 40%(5x8%) werkelijk gemeten gegevens wordt dan de totale zogenaamd wettelijke bevolking (population légale) bepaald die weerhouden wordt. De aantallen voor 2012 (gemiddelde over de jaren 2010 t/m 2014) gelden als wettelijke bevolking geldig op 1 januari 2015. Voor de gemeenten met minder dan 10.000 inwoners wordt vijfjaarlijks een exhaustieve volkstelling gehouden.
Lijst van Franse steden met meer dan 50.000 inwoners.
De aantallen voor Nouméa en Mamoudzou hebben respectievelijk betrekking op de jaren 1974-1989-1996-2014 (Nouméa) en 1991-1997-2012 (Mamoudzou).De inwoneraantallen voor Annecy en Cherbourg-en-Cotentin hebben betrekking op de in 2016 en 2017 gevormde fusiegemeenten.
Alfabetische lijst van Franse steden met meer dan 20.000 inwoners.
Steden gemarkeerd met een * zijn prefectuur van hun departement.
Bron: INSEE- population municipale par commune 2013

</doc>
<doc id="33038" url="https://nl.wikipedia.org/wiki?curid=33038" title="Profiel natuur en techniek">
Profiel natuur en techniek

Natuur en Techniek is een van de 'profielen' (vakkenpakketten) in de tweede fase van het voortgezet onderwijs (havo en vwo) in Nederland, sinds de invoering van het tweede-fase-systeem in 1999. Van de vier profielen is Natuur en Techniek het meest exact. De andere profielen zijn Cultuur &amp; Maatschappij, Economie &amp; Maatschappij en Natuur &amp; Gezondheid.
Vakken.
! colspan="7" | één vak uit deze profielkeuzevakken

</doc>
<doc id="33039" url="https://nl.wikipedia.org/wiki?curid=33039" title="Profiel natuur en gezondheid">
Profiel natuur en gezondheid

Natuur en Gezondheid is een van de 'profielen' (vakkenpakketten) in de tweede fase van het voortgezet onderwijs (havo en vwo) in Nederland, sinds de invoering van het tweede-fase-systeem in 1999. Het profiel wordt beschouwd als "relatief exact". De andere profielen zijn Cultuur &amp; Maatschappij, Economie &amp; Maatschappij en Natuur &amp; Techniek.
Vakken.
! colspan="7" | één vak uit deze profielkeuzevakken

</doc>
<doc id="33043" url="https://nl.wikipedia.org/wiki?curid=33043" title="Vergiet">
Vergiet

Een vergiet (in België ook "gortemetiel", "gatenbetiel" of "gatenpetiel") is een grote schaal met gaatjes erin. Het is keukengerei dat gebruikt wordt om etenswaren van overtollig vocht te ontdoen.
Het gerei werd eerder vaak van aardewerk of koper gemaakt en daarna van van geemailleerrd plaatijzer. Moderne varianten zijn meestal van kunststof of roestvrijstaal.

</doc>
<doc id="33046" url="https://nl.wikipedia.org/wiki?curid=33046" title="Albert II (aap)">
Albert II (aap)

Albert II was de eerste primaat die door de Amerikanen de ruimte in werd geschoten en de grens van 50 mijl hoogte overschreed. De grens van 50 mijl (80,5 kilometer) is de definitie die de Amerikaanse luchtmacht hanteert voor een ruimtevlucht. De Fédération Aéronautique Internationale (FAI) hanteert een strengere grens van 100 kilometer, maar ook deze grens is door Albert II gehaald.
Albert II was een resusaap, opgegroeid in het Aeromedical Lab in Wright-Patterson. Zijn vlucht (missie V-2 No 47) vond plaats op 14 juni 1949. Albert II bereikte een hoogte van 130 kilometer. Hiermee werd hij de eerste primaat die de ruimte bereikte. Een jaar eerder bereikte zijn voorganger Albert een hoogte van "slechts" 63 kilometer.
Doordat de parachute niet werkte, sloeg Albert II na een vlucht van vermoedelijk 6 minuten te pletter bij de landing.

</doc>
<doc id="33048" url="https://nl.wikipedia.org/wiki?curid=33048" title="Queen Mary II">
Queen Mary II



</doc>
<doc id="33050" url="https://nl.wikipedia.org/wiki?curid=33050" title="Cactus">
Cactus



</doc>
<doc id="33051" url="https://nl.wikipedia.org/wiki?curid=33051" title="Evansgambiet">
Evansgambiet

Het Evansgambiet is in de opening van een schaakpartij een variant van de Italiaanse opening. Dit gambiet is ingedeeld bij de open spelen en heeft de ECO-code C51. De beginzetten van het gambiet zijn:
Dit gambiet werd in 1826 voor het eerst door William Davies Evans in praktijk gebracht. De witspeler geeft een pion weg voor een snelle ontwikkeling. Het gambiet werd vaak door bekende grootmeesters gespeeld in partijen om het wereldkampioenschap. Adolf Anderssen, Joseph Blackburne, Johann Zukertort, Paul Morphy en Wilhelm Steinitz speelden dit gambiet in de 19e eeuw. Bobby Fischer en Gary Kasparov speelden het in de 20e eeuw. Jacob Estrin heeft het veel gespeeld in het wereldkampioenschap correspondentieschaak.
Varianten.
Als zwart het gambiet aanneemt, dan wordt 4. ... Lxb4 5. c3 gespeeld. Weigert zwart het gambiet, dan wordt meestal of 4. ... Lb6 of 4. ... Le7 gespeeld. Zwart kan ook kiezen om een tegenaanval te plaatsen door 4. ... d5 te spelen.

</doc>
<doc id="33052" url="https://nl.wikipedia.org/wiki?curid=33052" title="Spinnen (textiel)">
Spinnen (textiel)

Vezelgaren spinnen is het ineendraaien van losse vezels tot draad. Losse vezels van materialen als wol, vlas en katoen zijn niet geschikt om mee te weven, naaien, breien, haken of touw te slaan. Ze moeten daarom eerst tot bruikbare draden verwerkt worden. Het spinnen van een enkele draad maakt deze nog niet sterk genoeg om te gebruiken. Hiertoe moet deze verder bewerkt worden, bijvoorbeeld door te twijnen. Twijnen is het om elkaar heen draaien van meerdere enkelvoudige draadjes, door een tegengestelde draaibeweging van de spintol of het spinnewiel. Pas dan is er een draad gemaakt die geschikt is voor verdere verwerking. Indien de enkele draad is gemaakt van een dierlijk materiaal dat gemakkelijk vervilt, kan men de enkele draad ook licht vilten. Deze is daarmee sterk genoeg voor verwerking, maar zal minder sterk zijn dan getwijnd garen.
Kaarden.
Als eerste handeling moeten de losse vezels voorbereid worden. Het vuil moet eruit worden gehaald en de vezels moeten in één richting komen te liggen. De bewerking hiervoor wordt "kaarden" genoemd. Bij handspinnen kunnen hiervoor zowel kaardrollen als kaardplanken worden gebruikt. De kaardrol bestaat uit twee rollen die over de hele oppervlakte bezet zijn met korte haakjes (garnituur genaamd). De rollen zitten dicht tegen elkaar geplaatst in een houder. Tijdens het ronddraaien met een hendel wordt bijvoorbeeld de wol van een schaap tussen de rollen geduwd en ontstaan er vezels die alle in dezelfde richting komen te liggen.
Hetzelfde effect wordt bereikt met de kaardplanken of borstels. De planken hebben een licht gebogen vorm en zijn aan een zijde ook bezet met garnituur, over de hele oppervlakte. Het kaarden met borstels gebeurt als volgt: in beide handen wordt een borstel genomen, het stukje wol wordt op een van de borstels gelegd en door nu met de andere borstel een korte trekkende beweging te maken, worden de vezels dezelfde kant op getrokken. In de industrie is het principe hetzelfde: met naalden bezette kaardwalsen krassen de vezels in de goede richting.
In tegenstelling tot wat vaak wordt beweerd, is voor het kaarden van wol dan wel vlas nooit de kaardebol gebruikt. Kaardebollen worden wel gebruikt bij het ruwen van textiel, bijvoorbeeld van wollen dekens.
Spinproces.
Het spinnen is erop gebaseerd dat door het in elkaar draaien van de losse vezels er een langere en sterkere draad kan ontstaan. Dit kan gebeuren met verschillende hulpmiddelen. De allereenvoudigste manier is met de vingers, maar daarmee ontstaat een onregelmatige draad. Bovendien gaat het spinnen dan erg langzaam. Hoewel spinnen tegenwoordig veelal mechanisch gebeurt in een spinnerij, is het proces niet wezenlijk anders dan het spinnen met de hand.
Spinnen met een gewicht van steen.
De eenvoudigste manier van spinnen is met een steen. Dit proces werd waarschijnlijk al in de prehistorie gebruikt, waarbij eenvoudig een steen aan een draad werd gehangen. Door deze een zwiep te geven, bleef de steen draaien. Aan het losse uiteinde werd langzamerhand meer vezelmateriaal toegevoegd.
Spintol.
Een andere eenvoudige manier om te spinnen is met behulp van een spintol. De spintol bestaat meestal uit een rond stokje waaraan een plat rond schijfje is bevestigd. Aan dit schijfje wordt een draad bevestigd, waarbij de tol met het schijfje naar beneden hangt. In de ene hand wordt de draad met de te spinnen vezels over de hand vastgehouden, de andere hand pakt steeds kleine plukjes van de vezels en voegt ze toe aan de bestaande draad. Door de draaiende beweging van de tol wordt de draad gevormd.
Er zijn ook spintollen die geen toegevoegde schijf of gewicht hebben bijvoorbeeld een Tibetaanse tol of een Orenburg ondersteunde tol.
Spinnewiel.
Een hele vooruitgang ten opzichte van de spintol was de introductie van het spinnewiel. Hoewel er verschillende typen spinnewielen zijn, is de werking ervan steeds hetzelfde. Spinnewielen kunnen we onderscheiden naar de plaats van het aandrijfwiel. Bij de oudere typen zit het wiel naast het spingedeelte. Bij de modernere typen is het aandrijfwiel geplaatst onder het spingedeelte. Dit nieuwe type wordt ook wel een "schippertje" genoemd, omdat het vaak werd gebruikt op schepen, waar het minder ruimte innam. Dit laat tegelijk zien dat mannen ook sponnen, als er weinig te doen was op het schip bijvoorbeeld. De oudere typen spinnewielen stonden op drie poten waarop een constructie was gemaakt. Bij de nieuwere typen zijn deze poten vervangen door balkjes waarop het geheel rust.
Verder heeft een spinnewiel een trapplank die bevestigd is aan het aandrijfwiel. Via een overbrenging wordt het wiel door middel van een snaar aangedreven. Dit wiel zit verbonden met een klos, waarop een U-vormig gedeelte zit. Op dit U-vormige gedeelte, dat de "vlucht" wordt genoemd, zitten haakjes via welke de draad op de klos wordt gewikkeld. De vlucht op zijn beurt zit weer op een spil die uit de klos kan worden genomen om de volle klos door een lege te vervangen. Om verschil in snelheid te krijgen tussen klos en vlucht zit er over de vlucht een rem. De rem kan eenvoudig uit een stukje leer bestaan.
Verven.
Om kleur te geven kan men de garens verven. Verven kan ook in het weefsel plaatsvinden. Meestal worden hiervoor fabrieksmatig gemaakte kleurstoffen gebruikt, maar het is ook mogelijk om natuurlijke verven te gebruiken. Deze kunnen zelf gemaakt worden van planten. De resultaten kunnen erg verrassend zijn. Nadeel is de geringere kleurechtheid, hetgeen vooral bij oudere wandtapijten duidelijk zichtbaar kan zijn.
Beitsen.
Om te kunnen verven moet bijvoorbeeld een wollen draad eerst worden gebeitst, omdat anders de verf zich niet aan de draad zal hechten. Dit beitsen gebeurt door bepaalde chemicaliën, afhankelijk van het type verf.
Vrouwen.
In West-Europa was spinnen, van de middeleeuwen tot de industrialisatie, een van de beroepen waarmee vrouwen een zelfstandig inkomen konden verwerven. In het Engels is spinster nog altijd een aanduiding voor een ongehuwde vrouw. De Industriële revolutie heeft in belangrijke mate bijgedragen aan de afhankelijke positie van vrouwen.
In verhalen, gedichten en muziek.
Spinnen komt meermalen voor in verhalen, gedichten en muziek.

</doc>
<doc id="33053" url="https://nl.wikipedia.org/wiki?curid=33053" title="Volksmuziek in Nederland">
Volksmuziek in Nederland

Volksmuziek in Nederland kan men op twee manieren interpreteren: als volksmuziek afkomstig uit Nederland zelf en als volksmuziek zoals die in Nederland beoefend wordt.
Nederlandse volksmuziek.
De Nederlandse volksmuziek is vanwege de historische positie van Nederland als handelsnatie en de ligging aan grote rivieren en de Noordzee sterk beïnvloed door de muziek uit omringende en overzeese landen als het Verenigd Koninkrijk. Karakteristieken komen dan ook grotendeels overeen met die van de volksmuziek uit Duitsland, Frankrijk en Engeland.
Van oudsher werd volksmuziek in Nederland gespeeld op instrumenten als viool, fluit, doedelzak, draailier, foekepot en wat slagwerk. Na de uitvinding van de trekharmonica en de daaruit ontwikkelde accordeon heeft de laatste een hoofdrol toebedeeld gekregen (en niet alleen in Nederland).
Volksmuziek van Nederlandse oorsprong heeft kort in de belangstelling gestaan. In de tweede helft van de jaren 70 ontwikkelden bands als Fungus en Wolverlei een repertoire dat volledig bestond uit vanuit de traditie overgeleverde Nederlandse liederen en melodieën. Het geluidsarchief van het radioprogramma "Onder de Groene Linde" diende hierbij als voornaamste bron. In het begin van de jaren 80 is deze ontwikkeling tot staan gebracht en vervolgens grotendeels verdwenen.
Buitenlandse volksmuziek / Wereldmuziek.
Als gevolg van immigratie zijn in Nederland ook allerlei exotische muziekstijlen geïmporteerd, zoals Tango, Fado, Klezmer en Afrikaanse percussie.
In de jaren 60 van de twintigste eeuw ontstond in Engeland, Schotland en iets later in Ierland een grote belangstelling voor de wederopbloei van de traditionele volksmuziek. Dit had tot gevolg dat er bands en groepen samengesteld werden, zoals in Ierland de beroemd geworden The Chieftains, The Dubliners, The Fureys, Planxty, Patrick Street en De Dannan. Ook in andere Engelssprekende landen werd deze belangstelling groot evenals in Nederland, waar vrij veel muzikanten ook met de zogenaamde Keltische muziek begonnen.

</doc>
<doc id="33054" url="https://nl.wikipedia.org/wiki?curid=33054" title="Harmonica">
Harmonica



</doc>
<doc id="33055" url="https://nl.wikipedia.org/wiki?curid=33055" title="Slagwerk">
Slagwerk



</doc>
<doc id="33056" url="https://nl.wikipedia.org/wiki?curid=33056" title="Göringgambiet">
Göringgambiet

Het Göringgambiet is in de opening van een schaakpartij een variant in de Schotse opening. Het gambiet is ingedeeld bij de open spelen.
Het ontstaat na de zetten: 1. e4 e5 2. Pf3 Pc6 3. d4 ed 4. c3.
Eco-code C 44.
De zet 4.c3 werd het eerst toegepast in 1843 in een partij van Howard Staunton die in "The Chess Player's Chronicle" was opgenomen. De variant kreeg haar naam pas in 1877, toen de Oostenrijkse schaker Carl Göring het gambiet in een toernooi tegen Louis Paulsen gespeeld had. De zet 4. c3 is later terdege door Paulsen onderzocht. In datzelfde toernooi versloeg Göring de schakers Adolf Anderssen en Johann Zukertort.

</doc>
<doc id="33057" url="https://nl.wikipedia.org/wiki?curid=33057" title="Kruishout">
Kruishout

Een kruishout of krasblok is een stuk handgereedschap of timmermansgereedschap waarmee een lijn evenwijdig aan de kant van het materiaal (meestal bij houtbewerking) gekrast kan worden. Bijvoorbeeld om de diepte van kepen aan te geven of om pennen en gaten op het materiaal af te tekenen. De houten uitvoeringen heten kruishouten, metalen uitvoeringen krasblokken of kruisstalen.
Het kruishout of krasblok bestaat uit een blok, met daarin een opening. In deze opening loopt een been, dat traploos kan worden versteld en kan worden vastgeklemd in het blok (met een schroef of met een wig). In het einde van dit been zit een kleine scherpe stalen pin. 
Kruishouten kunnen in elke gewenste houtsoort gemaakt worden. De goedkope zijn veelal van beukenhout gemaakt. Een kruishout met één been wordt een enkelkruishout genoemd.
Een dubbelkruishout heeft twee verstelbare benen met elk zijn eigen kraspen. Hiermee kan in een keer twee evenwijdige lijnen worden getrokken. 
Beide vormen zijn er ook in staal. Deze krasblokken zijn veel minder aan slijtage onderhevig. De enkelbenige uitvoering in metaal heet een enkelkrasblok, de tweebenige een dubbelkrasblok. 
Relikwie.
Onder kruishout wordt ook wel een relikwie verstaan: hout dat afkomstig zou zijn van het kruis waaraan Jezus Christus stierf. Zie hiervoor: Relikwieën van het Heilige Kruis

</doc>
<doc id="33059" url="https://nl.wikipedia.org/wiki?curid=33059" title="Blank vers">
Blank vers

Blank vers is rijmloze poëzie geschreven in de jambische pentameter. Het is waarschijnlijk de meest voorkomende en invloedrijke vorm die Engelse poëzie heeft aangenomen sinds de zestiende eeuw en het werd ook bijzonder populair in Duitsland.
Italiaanse poëzie.
Deze dichtvorm werd geïntroduceerd in de 16e eeuw in Italië samen met andere klassieke versvoeten. Giovanni Rucellai was de eerste die de term "Versi sciolti" ("losse verzen", vertaald als blank vers) gebruikte. Vanaf toen werd deze versvoet bijzonder populair in het Italiaanse renaissancedrama: in de komedies van Ludovico Ariosto, "L'Aminta" van Torquato Tasso, en "Il pastor fido" van Battista Guarini.
Engelse navolging.
Christopher Marlowe was de eerste Engelse auteur die ten volle gebruikmaakte van de mogelijkheden van blanke verzen. Zijn talent als dichter maakte het tot de dominante versvorm van het Engelse drama in het tijdperk van Elizabeth I en Jacobus I. Het bekendste werk in blanke verzen is dat van William Shakespeare, die een groot deel van zijn werk in ongerijmde pentameters schreef:
Een ander hoogtepunt in de Engelse literatuur is "Paradise Lost" van John Milton. Miltons blanke verzen kregen op grote schaal navolging in de 18e eeuw met dichters als James Thomson ("The Seasons") en William Cowper ("The Task)". Romantische Engelse dichters als William Wordsworth, Percy Bysshe Shelley en John Keats gebruikten eveneens blank vers en nog later in de 19e eeuw zou Alfred Tennyson zich er intensief op toeleggen. Een voorbeeld hiervan is zijn lange, verhalende gedicht "The Princess", alsook "Ulysses", een van zijn beroemdste gedichten. Onder de 20e-eeuwse Amerikaanse dichters lieten Hart Crane en Wallace Stevens zich opmerken door het gebruik van blanco vers toen hun tijdgenoten al waren overgestapt op vrije verzen.
Nederlandse literatuur.
Onder invloed van het toen geldende classicisme werden in het Nederlandse taalgebied vertalingen van de blanke verzen van Shakespeare op rijm gezet, al zijn er wel experimenten met rijmloze gedichten aan te wijzen van bijvoorbeeld Hooft en Huygens. Eindrijm werd immers gezien als een voorwaarde voor goede poëzie. Pas in de 18e eeuw kwam hierin stilaan verandering. De eerste Nederlandstalige auteur die het rijmloze vers ging beoefenen was Jacobus Bellamy, die echter geen gebruik maakte van de jambische pentameter:

</doc>
<doc id="33060" url="https://nl.wikipedia.org/wiki?curid=33060" title="Ceylon">
Ceylon

Ceylon kan verwijzen naar:
En naar:

</doc>
<doc id="33061" url="https://nl.wikipedia.org/wiki?curid=33061" title="Kostic gambiet">
Kostic gambiet



</doc>
<doc id="33063" url="https://nl.wikipedia.org/wiki?curid=33063" title="Graafschap Holland">
Graafschap Holland

Het graafschap Holland was een graafschap binnen het Rooms-Duitse Rijk, waarvan het gebied uiteindelijk ongeveer overeenkwam met de provincies Noord- en Zuid-Holland zonder de Zuid-Hollandse eilanden en met de eilanden Terschelling, Vlieland, Urk en Schokland, die later zijn overgeheveld naar andere provincies. Datzelfde geldt voor het Land van Heusden en Altena, dat vanaf 1813 behoort tot de provincie Noord-Brabant.
Van een 'graaf van Holland' was voor het eerst sprake toen graaf Floris II van Holland zich in 1101 bij oorkonde graaf van Holland noemde. Met de dood van Jan I in 1299 stierf diens dynastie, het Hollandse huis, uit en sindsdien waren de graven van Holland steeds afkomstig van buiten het graafschap: achtereenvolgens het huis Avesnes (Henegouwen), het huis Wittelsbach (Beieren), het huis Valois (Bourgondië) en het huis Habsburg.
In de 16e eeuw verwierf Holland zijn dominante positie in de noordelijke Nederlanden. Dit kwam door zijn economische overwicht en door zijn samenwerking met de Habsburgse landheren bij het pacificeren van Friesland en Gelre. De Staten van Holland bekostigden de legers die de achtereenvolgende stadhouders hiervoor inzetten, maar weigerden om mee te betalen aan een betere verdediging van de zuidelijke provincies tegen de Fransen.
In 1581 zwoeren de Staten-Generaal van de Nederlanden de toenmalige graaf Filips III (koning Filips II van Spanje) af en was er in de praktijk geen graaf meer. De grafelijke rechten berustten bij de Staten van Holland en West-Friesland.
Het gewest Holland had binnen de Republiek der Zeven Verenigde Nederlanden een dominante positie, zowel politiek als economisch. Met de komst van de Fransen werden in 1795 alle feodale rechten formeel afgeschaft. In 1798 werden de Nederlanden in departementen onderverdeeld, die niet de historische grenzen van de gewesten volgden. Holland werd (ongeveer) verdeeld in vier departementen: het departement van Texel, het departement van de Amstel, het departement van de Delf en het departement van de Schelde en Maas.
Ontstaansgeschiedenis.
Na het tijdperk van de Grote Volksverhuizing werd de kuststreek van Nederland bewoond door de Friezen. Onder hun koningen Aldgisl en Redbad ontwikkelden zij zich tot een geduchte tegenstander van de Franken. Het centrale rivierengebied in Holland en Utrecht was in Friese handen en de beheersing van delta van de Rijn en Maas was regelmatig inzet van vijandelijkheden. In 719 werden de Friezen onderworpen door de Franken, waarna het gebied deel ging uitmaken van het Frankische Rijk. Het kreeg de naam Frisia, een verwijzing naar zijn inwoners.
Karolingische tijd.
Lotharingen.
Onder Karel de Grote beheerste het Frankische Rijk rond 800 een groot deel van Europa. Het Karolingische Rijk was onderverdeeld in gouwen, ook pagus genoemd. Sommige groepen pagi werden "comitatus" genoemd, hoewel dit ook wel gebeurde voor afzonderlijke gouwen. Deze werden bestuurd door leenmannen ("vassus"), die aan hem verantwoording schuldig waren. Een "comes" of gouwgraaf bestuurde één of meerdere gouwen. Door de geringe handel, de negatieve handelsbalans met het Byzantijnse Rijk en de moslims en het verdwijnen van de gouden muntslag was de economie echter min of meer veranderd in een ruileconomie. De leenmannen konden alleen beloond worden door aan hen gronden ("beneficium", vanaf de 10e eeuw "feodum") en het vruchtgebruik daarvan te geven. Hieruit ontwikkelde het systeem zich tot het feodalisme. De leenmannen streefden naar erfelijkheid, wat steeds meer regel werd en in 877 gelegaliseerd door het Capitulare van Quierzy. Hiermee werd het onmogelijk nog een groot rijk te vormen, terwijl de graven op hun beurt probeerden meerdere gouwen te verkrijgen.
Daarnaast hadden de Karolingen geen abstract staatsbegrip, zoals de Romeinen eerder al hadden gekend, maar beschouwden land als een persoonlijk bezit. Zoals elk bezit werd dit na het overlijden dan ook onder de zonen verdeeld. Deze rijksdelingen hadden vaak een onderlinge strijd ten gevolg die een centraal gezag problematisch maakte, wat nog verergerd werd door Vikingaanvallen. Met het Verdrag van Ribemont van 880 kwam een einde aan de rijksdelingen. Het hertogdom Lotharingen – waar de Lage Landen deel van uitmaakten – kwam bij het Oost-Frankische rijk waarin men het probeerde te integreren. Er was echter geen sprake van een enkel stamverband als in de vier stamhertogdommen van dit rijk – Franken, Saksen, Beieren en Zwaben – en Lotharingen nam een aparte positie in met grote mate van zelfbeschikking. Dit bleek wel toen in 911 Lodewijk het Kind overleed, de laatste Karolinger in Oost-Francië. In tegenstelling tot de stamhertogdommen die zich onder Koenraad, de hertog van Franken, schaarden, koos men in Lotharingen voor de Karolingse West-Frankische koning Karel de Eenvoudige.
Karel de Eenvoudige werd in 922 uit Lotharingen verdreven door de Duitse koning Hendrik de Vogelaar waarna de Lotharingse edelen uiteindelijk voor Hendrik kozen in 925. Diens macht was echter beperkt onder zijn naar zo veel mogelijk zelfstandigheid strevende vazal Giselbert II, de hertog van Lotharingen, die op zijn beurt alleen werkelijke macht uitoefende in zijn eigen graafschappen.
De periode tussen ongeveer 850 en 950 wordt wel de ijzeren eeuw genoemd, vanwege de chaos die ontstond door het verbrokkelen van de macht. Veel gewesten kregen weer hun oude naam en versterkten hun eigen identiteit. In de Lage Landen ging dit niet op, aangezien de namen Austrasië en Neustrië in onbruik waren geraakt en er nog geen duidelijk omlijnde gebieden waren.
Frisia.
Aan het einde van de regering van Lodewijk de Vrome, zoon van Karel de Grote, was de koninklijke macht verzwakt door de stormvloed van 838, waardoor diverse steden werden verwoest en grote stukken grond verloren gingen, en de twisten met zijn zoons. Bovendien zorgden de invallen van de Vikingen voor veel onrust. Na de dood van Lodewijk beleende zijn zoon Lotharius I de Deense broers Rorik en Harald met "Frisia" – het huidige Friesland en Holland – in een poging de aanvallen van de Vikingen te weren. De lokale gouwgraven zagen hun macht daardoor afnemen, omdat ze moesten samenwerken met de Denen. In 885 kwam aan de Deense overheersing een einde door de moord op Godfried de Noorman en zijn metgezellen in Herispich, het huidige Spijk, door Everhard Saxo en Hendrik van Babenberg, waarbij Gerulf, "comes Fresonum", een groot aandeel had. Gerulf die graaf was in Teisterbant ontving als beloning van de Oost-Frankische koning Arnulf op 4 augustus 889 een aantal goederen in vol eigendom. Deze goederen bestonden uit een aantal boerderijen en huizen in onder andere Tiel, Aalburg en Asch. Daarnaast kreeg hij goederen toegewezen in Frisia, bestaande uit een bos en een bouwakker, ergens tussen de monding van de Oude Rijn en (vermoedelijk) Bennebroek, "Suithardeshaga".
In 922 schonk koning Karel de Eenvoudige de kerk van Egmond met alle daarbij behorende goederen aan Dirk I, de zoon van Gerolf, als dank voor zijn steun bij een opstand van zijn vazallen. Egmond lag ten noorden van de bezittingen die hij van Gerolf had gekregen en sloot daar dus uitstekend op aan. Kort hierna stichtte hij er de Abdij van Egmond, de oudste abdij van Holland.
Feodale periode.
De status van het Hollandse huis bleek gestegen toen in 938 Dirk II op achtjarige leeftijd werd verloofd met de net geboren Hildegard, de dochter van Arnulf I van Vlaanderen. De graaf was in deze periode meer een militaire gezaghebber die de aanvallen van de Vikingen moest weerstaan en daarbij onder de bisschop van Utrecht viel.
In 985 gaf koning Otto III, op verzoek van zijn moeder Theophanu een aantal gebieden in eigendom ("proprium") aan graaf Dirk II die hij eerder in leen ("beneficium") had gekregen. Dit was het gebied tussen de rivieren "Liora" (Lee) en "Hisla" (Hollandse IJssel) – Masaland – "villa Sunnimeri", het gebied tussen de rivieren "Medemelaka" en "Chinnelosara gemerchi" – Kinheim – en Texla.
In 993 kwam graaf Arnulf om het leven bij een poging zijn opstandige onderdanen tot gehoorzaamheid te dwingen. Dit gevecht vond plaats bij Winkel en wordt gezien als een eerste teken van de "libertas" van de Friezen, maar op dat moment was er nog geen sprake van scheiding tussen West-Friesland en Kennemerland. Dirk III was nog te jong om het bestuur op zich te nemen, waarop zijn moeder Lutgardis van Luxemburg deze taken waarnam. In 1005 was Dirk oud genoeg om zelfstandig het graafschap te besturen, maar maakte hij nog steeds dankbaar gebruik van de goede connecties van zijn moeder. Volgens Thietmar van Merseburg kwam het tot een verzoening met de Friezen door toedoen van haar zwager, koning Hendrik II. De koning vertrok vanuit Utrecht per schip met een leger om de Friese opstand te onderdrukken.
Om de "promessa" in te lossen die hij had gedaan naar aanleiding van de Friese aanvallen, ging Dirk III daarna op bedevaart naar Jeruzalem. Bij zijn terugkeer bleek het noorden nog dusdanig onveilig dat hij naar het zuiden trok en rond Vlaardingen, dat buiten zijn leen lag, grond begon te verpachten om het in cultuur te laten brengen. Bovendien bouwde hij een burcht bij "Silva Meriwido", het latere Vlaardingen. Vanuit die burcht dwong hij de kooplieden die in hun schepen langsvoeren, onderweg van Tiel naar Engeland en vice versa, om tol te betalen. Op de rijksdag van Nijmegen van 1018 werd naar aanleiding van Tielse klachten besloten hier tegen op te treden. Een leger onder leiding van hertog Godfried I van Lotharingen bestaand uit een vloot met troepen uit Utrecht, Keulen en Luik werd echter in de Slag bij Vlaardingen verslagen door Dirk III. Om diens positie tegenover eventuele aanvallen van Vikingen niet te verzwakken, besloot de Rooms-Duitse keizer Hendrik II het hierbij te laten, maar wel de positie van de bisschop van Utrecht, de leenheer van Dirk, te versterken. Daarmee werd Dirk III feitelijk zelfstandig. Dirk wist desondanks zijn gebied uit te breiden richting het oosten, ten koste van Utrecht. Na het overlijden van Hendrik II in 1024 steunde Dirk III de kandidatuur van Koenraad II waarmee hij poogde zich te verzoenen met het rijksgezag en zijn verworven gebieden te behouden en zelfs uit te breiden.
Tijdens het bewind van bisschop Bernold stierf keizer Koenraad II gedurende een verblijf in Utrecht in 1039, waarop zijn ingewanden in de Domkerk werden bijgezet. De zoon en opvolger van Koenraad, Hendrik III, overlaadde het Utrechtse bisdom sindsdien met gunsten; zo werd in 1040 het Oversticht aan de bisschop toegewezen. Nu de banden hernieuwd waren, werd besloten om de graaf alsnog te bedwingen. In 1046 dwong de keizer Dirk IV afstand te doen van het door hem veroverde gebied. De keizer kon zich echter niet handhaven en moest zich terugtrekken, waarna Dirk de bisdommen Utrecht en Luik begon te plunderen. Bovendien sloot hij een verbond met Godfried met de Baard, de hertog van Opper-Lotharingen en de graven van Vlaanderen en Henegouwen. Hierop volgde in 1047 een tweede strafexpeditie, waarbij de keizer Vlaardingen en de grafelijke burcht te Rijnsburg veroverde. Deze werd geheel verwoest. Tijdens de terugtocht leed de keizer echter grote verliezen, waardoor Dirks bondgenoten nu ook openlijk tegen de keizer in opstand kwamen. In 1049 werd Dirk IV door de bisschoppen van Metz, Luik en Utrecht in de val gelokt en gedood. Dirk was nog jong, ongehuwd en kinderloos. Hij werd opgevolgd door zijn broer Floris I.
Floris I wist zijn gebied in het noorden uit te breiden met een klein gebied in Rijnland, "Holdland". Waarschijnlijk ging deze naam al snel over op het gehele gebied van Floris. Floris kwam 1061 in oorlog, waarbij niet duidelijk is of dit tegen Brabant, het Sticht of Luik was, waarbij hij verrast en gedood werd. Zijn zoon Dirk V was nog minderjarig, waarop zijn moeder Geertruida van Saksen regentes werd. In 1063 hertrouwde Geertruide met Robrecht I van Vlaanderen, die hierna "de Fries" werd genoemd en als regent voor Dirk V optrad. Koning Hendrik IV schonk in 1064 de gebieden van Dirk, namelijk die 'ten westen van het Vlie en rond de oevers van de Rijn' ("Westflinge et circa horas Reni") aan bisschop Willem I van Utrecht, op wiens steun hij wel kon rekenen. Dirk mocht slechts Maasland behouden. Willem wist met de hulp van hertog Godfried III met de Bult van Neder-Lotharingen met veldslagen in 1071 en 1072 de gebieden ook daadwerkelijk te veroveren. Na de dood van Godfried en Willem in 1076 belegerden Robrecht en zijn stiefzoon Dirk V IJsselmonde en wisten de nieuwe bisschop Koenraad gevangen te nemen en te dwingen de gebieden van Dirk V terug te geven.
In de eerste helft van de 13e eeuw werd het huidige Den Haag de zetel van de graven van Holland. De officiële plaatsnaam "'s-Gravenhage" en de naam van de "Gravenstraat" voor de verbinding tussen het Kerkplein en het huidige Buitenhof in Den Haag verwijzen nog daarnaar.
Ontginningen.
Rond 950 begonnen op kleine schaal ontginningen in de enorme veengebieden in Holland en rond Utrecht, waarschijnlijk van de kleinere heren uit, buiten de graaf of bisschop om. In de 11e eeuw begon echter de Grote Ontginning die veel meer onder de controle stond van de graven van Holland en de bisschoppen van Utrecht. Tot de 13e eeuw werd het gebied tussen het IJ in het noorden, de duinen in het westen, de Lek en de Waal in het zuiden en de Oude Rijn in het oosten ontgonnen.
Voor de Grote Ontginning waren de grenzen tussen het machtsgebied van de graven van Holland en de bisschoppen van Utrecht niet duidelijk te tekenen en bestond er tussen beide een feitelijk niemandsland. Gedurende de ontginningen wisten de graven van Holland echter hun invloed uit te breiden ten koste van Sticht Utrecht.
Naamgeving.
De oudste bronnen refereren aan het niet duidelijk gedefinieerde graafschap als "West-Frisia" ten westen van het Vlie. Tot 1101 hebben de bronnen het over Friese graven, maar in dat jaar krijgt Floris II een toevoeging; hij wordt genoemd als "Florentius comes de Hollant", graaf van Holland. De graven hierna hielden het bij deze ene titel, totdat Floris V in 1291 besloot zich graaf van Holland en Zeeland en heer van Friesland te noemen. Dit was ook het gebruik na de vereniging middels personele unies met Henegouwen, Beieren-Straubing, Bourgondië en Habsburg, hoewel de titels langzaam naar onderen schoven in belang, zodat deze bij de laatste graaf, Filips II, pas halverwege zijn lijst van titels werden genoemd.
Gewest Holland.
Tijdens de Tachtigjarige Oorlog speelde het gewest Holland een belangrijke rol in het verzet tegen de Spaanse koning. Na de Unie van Utrecht werd het gewest Holland het leidende gewest van de Republiek en het Rooms-Hollands recht het leidende recht in de Republiek.
Territorium.
Het gebied van het graafschap Holland bestond uit grofweg de huidige provincies Noord- en Zuid-Holland en de noordelijkste delen van de provincie Noord-Brabant. 
Het graafschap was door de graaf van Holland vanaf 1236 opgedeeld in verschillende baljuwschappen om het gebied makkelijker te beheersen.
Dit waren bestuurlijke gebieden waar de Baljuw als de vertegenwoordiger van de Graaf optrad. Naast de baljuwschappen bestonden er de heerlijkheden. De heerlijkheden waren gebieden door de graaf in leen gegeven aan zijn leenheren. De heerlijkheden bestonden al voor het instellen van het baljuwschap. De heerlijkheden waren verbonden aan verschillende heerlijke rechten zodat de heren hier inkomsten uit konden halen.
Daarnaast was er ook nog de heerlijkheid West-Friesland, die in 1297 door Floris V van Holland onderworpen werd en min of meer onafhankelijk van Holland bleef functioneren. In de loop der eeuwen verwaterde dit onderscheid en werd West-Friesland als onderdeel van het Graafschap Holland gezien, dat sindsdien voluit "Holland en West-Friesland" werd genoemd.
Hieronder de baljuwschappen waaruit het graafschap Holland bestond:
Hieronder een lijst met verschillende (hoge) heerlijkheden in het graafschap Holland:

</doc>
<doc id="33064" url="https://nl.wikipedia.org/wiki?curid=33064" title="Kostic">
Kostic

Kostic of Kostić kan verwijzen naar:

</doc>
<doc id="33067" url="https://nl.wikipedia.org/wiki?curid=33067" title="Hastings (Grand International Chess Congress)">
Hastings (Grand International Chess Congress)



</doc>
<doc id="33069" url="https://nl.wikipedia.org/wiki?curid=33069" title="Rijksweg 16">
Rijksweg 16

 
 
 
 
 
 
 
 
Rijksweg 16, ook wel A16 is een rijksweg uitgevoerd als autosnelweg in Nederland. De A16 vormt een belangrijke verbinding tussen Rotterdam en België. De weg begint in Rotterdam-Oost bij knooppunt Terbregseplein en loopt via Dordrecht en Breda naar België ter hoogte van Hazeldonk. Daarbij moet de snelweg drie brede waterwegen passeren: de Nieuwe Maas (over de Van Brienenoordbrug), de Oude Maas (door de Drechttunnel) en het Hollands Diep (over de Moerdijkbrug).
De gehele A16 valt ook onder de E19 van Amsterdam naar Parijs.
Geschiedenis.
Enkele punten uit geschiedenis van de A16 in chronologische volgorde.
Stamweg.
Oorspronkelijk was het plan om rijksweg 16 noordelijk van het Terbregseplein door te trekken, oostelijk langs Zoetermeer en Leiden, westelijk langs Hoofddorp, oostelijk langs Haarlem en vervolgens westelijk van Assendelft en oostelijk om Alkmaar en Schagen, om bij de Van Ewijksluis in de kop van Noord-Holland te eindigen op rijksweg 9, de huidige N99. Deze grote rijksweg 16, ook wel de Stamweg genoemd, is echter in de jaren 70 van de tekentafel verdwenen. De enige overblijfselen van deze grote plannen voor rijksweg 16 zijn de Wijkertunnel in de A9 en de N205 in de Haarlemmermeer.
Ongevallen.
Er hebben zich op de A16 meerdere mistrampen voorgedaan. Een van de ernstigste ongevallen was de verkeersramp bij Prinsenbeek op 25 augustus 1972. Bij dit ongeval vielen 13 doden en 26 gewonden. Op de zonnige augustusochtend in 1972 hingen er dichte mistbanken in het lage land rond Breda. Op de A16 Rotterdam-Breda ontstond ter hoogte van Prinsenbeek een kleine aanrijding, waarvoor de achteropkomers (met name vrachtauto's) niet meer op tijd konden remmen. Over een grote afstand en op beide rijbanen reden voertuigen op elkaar in. Er ontstonden felle branden.
Een tweede grote kettingbotsing in de mist heeft zich voorgedaan op 6 november 1990. Hierbij vielen 8 doden en 27 gewonden. Rond 9 uur in de ochtend hing een dichte mist vlak boven de A16 ten westen van Breda. Een kwartier lang ging het goed terwijl het verkeer met de dichte mist te maken had, maar tussen 9.15 en 9.20 uur botsten op beide rijbanen tegelijk talloze auto's en vrachtwagens op elkaar.
Toekomst.
Tussen 2019 en 2025 wordt de A16 vanaf knooppunt Terbregseplein, via de noordkant van Rotterdam, doorgetrokken naar de A13. De verlengde A16 zal deels in een 1,5 kilometer lange tunnel half verdiept in het Lage Bergse Bos aangelegd worden. Tevens zullen er twee nieuwe aansluitingen gerealiseerd worden bij de N471 en Ankie Verbeek-Ohrlaan/N209. De aansluiting Prins Alexander wordt 'volledig' gemaakt met een toe- en afrit richting/vanuit het noorden.
Het project ging jarenlang door het leven onder de naam A13/A16. Rijkswaterstaat gaf eind 2015 aan dat het een verlenging van rijksweg 16 zal worden en vroeg om voortaan deze naam te gebruiken.
Het doel van de verlenging is het verminderen van de verkeersintensiteiten en files op de A20 en de Molenlaan in Rotterdam-Hillegersberg. Op 1 februari 2019 is de bouw van start gegaan.
Weginrichting.
Afritnummering.
Het wegvak tussen de knooppunten Galder en Princeville heeft twee nationale routenummers toegewezen gekregen, te weten A16 en A58. Om de afritnummers in correcte volgorde te houden zijn de afritnummers van de A58 komende vanuit de richting Tilburg doorgenummerd over het stuk waar deze weg samenloopt met de A16.
Daarna wordt er op de A16 in de richting van de Belgische grens teruggeteld tot 14. Op deze manier heeft de weggebruiker op het Nederlandse gedeelte geen last van verspringende afritnummers op het stuk weg dat dubbel is genummerd. Andere locaties waar dit gebeurt zijn bijvoorbeeld de A67 en A2 bij Eindhoven.
Viaduct A16.
Het "viaduct A16" is een viaduct van de Rijksweg 16 over de Hoofdweg (S109) in Rotterdam-Noord gelegen direct ten zuiden van Knooppunt Terbregseplein. Het viaduct werd in 1966 gebouwd. In 2021 bleek bij onderzoek dat de constructie niet goed was en uit veiligheidsoverwegingen volledig vervangen diende te worden. Er werden uitgebreide tijdelijke ondersteuningswerken aangebracht en de Hoofdweg is nog slechts in een richting berijdbaar.
Voor de sloop van het oude viaduct en de bouw van het nieuwe viaduct wordt in 2023 de A16 tijdelijk tientallen meters verlegd, en zijn de op- en afritten 'Prins Alexander' voor twee jaar niet te gebruiken. Naar verwachting is eind 2025 het nieuwe viaduct gerealiseerd.
File top 50.
Een aantal locaties van de A16 komen en kwamen voor in de file top 50. Een leeg vak betekent dat de desbetreffende locatie niet voorkwam in de file top 50.

</doc>
<doc id="33070" url="https://nl.wikipedia.org/wiki?curid=33070" title="Gambieten in halfopen spelen">
Gambieten in halfopen spelen

Binnen het schaken is er een classificatie in de schaakopeningen gemaakt. Binnen de hoofdcategorie van de koningspion openingen vallen de halfopen spelen. Binnen een halfopen spel is het weer mogelijk om een gambiet te spelen. 
Hieronder staat een lijst met gambieten in halfopen spelen. 

</doc>
<doc id="33071" url="https://nl.wikipedia.org/wiki?curid=33071" title="Jefferson Davis">
Jefferson Davis

Jefferson Finis Davis (Fairview, Christian County, Kentucky, 3 juni 1808 – New Orleans, 6 december 1889) was een Amerikaans politicus en militair. Tijdens de Amerikaanse Burgeroorlog was hij de eerste en enige president van de Geconfedereerde Staten van Amerika, van 1861 tot 1865.
Eerste levensjaren.
Davis' familie verhuisde verschillende malen, onder andere naar Louisiana en Mississippi. Hij ging naar de Transylvanian University en daarna naar West Point, de militaire hogeschool van Amerika.
Hij trouwde met Sarah Knox Taylor (de dochter van de latere president Zachary Taylor), maar het koppel kreeg malaria en Taylor stierf drie maanden later. Davis trok zich terug, en studeerde politieke wetenschappen.
Politieke carrière.
In 1843 startte hij zijn loopbaan door deel te nemen aan de verkiezingen. Voor de Democraten nam hij deel als kandidaat volksvertegenwoordiger in het Huis van Afgevaardigden. Hij verloor.
Het jaar later voerde hij campagne voor het presidentschap van James Polk. 1844 was ook voor hemzelf een succesjaar, want hij werd verkozen tot volksvertegenwoordiger. Op 26 februari 1845 trouwde hij met Varina Howell.
Davis zou ook een belangrijke rol spelen als kolonel bij de belegering van Monterrey in de Mexicaans-Amerikaanse Oorlog. Hij werd tot generaal benoemd (1 ster), maar weigerde de promotie omdat die volgens hem niet federaal moest gebeuren, maar van de staten uit.
Later was hij senator, als opvolger van de overleden Jesse Speight. Daarna beging hij een blunder van formaat. Hij nam ontslag als senator na zijn herverkiezing tot dat ambt om voluit te gaan voor het gouverneurschap van de staat Mississippi. Hij werd echter verslagen door Henry Foote. Onder president Franklin Pierce was Davis minister van Oorlog (1853-1857). Het duurde nog tot 1857 tot hij herverkozen werd tot senator. Daarin had hij niet veel geluk, want hij verloor door een ziekte zijn linkeroog.
Davis viel in 1858 op door een antiseparatistische toespraak in Boston op 4 juli, de nationale feestdag. Die toespraak herhaalde hij op 19 oktober.
Zijn standpunt was totaal gewijzigd in 1861, toen hij op 21 januari van dat jaar de afscheiding van Mississippi proclameerde. Davis nam bijgevolg ook ontslag uit de Senaat.
President van de CSA.
Davis werd al snel benoemd tot tweesterrengeneraal van Mississippi. Op 9 februari 1861 werd hij door een grondwetgevende conventie verkozen tot voorlopige president van de Geconfedereerde Staten van Amerika en de 18e werd hij officieel ingezworen. Op 29 mei vestigde Davis zich in Richmond, de nieuwe hoofdstad van de CSA.
Op 22 februari 1862 werd Davis ook verkozen tot definitieve president van de Geconfedereerde Staten van Amerika voor een termijn van zes jaar, die hij nooit zou uitdienen. Al tijdens zijn eerste maanden als voorlopig staatshoofd stuurde hij aan op een vredespolitiek ten opzichte van de Verenigde Staten en probeerde hij zo veel mogelijk de geschillen bij te leggen. Deze politiek bleek niet succesvol.
Het einde.
De Amerikaanse Burgeroorlog brak uit. Dit geschil, waarin honderdduizenden het leven verloren, had als kernpunt de slavernij, meer concreet de eis van het Zuiden om de slavernij uit te breiden naar nieuw opgerichte staten in het Westen. Toen daar geen meerderheid voor was, koos het Zuiden voor afscheuring onder inroeping van het zelfbeschikkingsrecht van de staten. Jefferson Davis was een van de felste voorvechters van het leggen van zo veel mogelijk zeggenschap op het niveau van de staat. Ook de keuze voor of tegen slavernij hoorde hier volgens Davis toe. Zelf deelde hij de waarden van de plantersklasse en wenste hij een slavenmaatschappij. De oorlog tussen "Noord en Zuid" duurde van 1861 tot 1865 en werd uiteindelijk door het Noorden gewonnen. Het gebrekkige leiderschap van Davis droeg bij aan de nederlaag. Ondanks zijn militaire ervaring toonde hij zich niet bekwaam in het coördineren van zijn generaals, en werd hem favoritisme verweten. Ook op het vlak van strategie en het motiveren van de bevolking schoot hij tekort. Bij Appomattox Court House in Virginia tekende generaal Robert E. Lee de onvoorwaardelijke overgave van zijn leger en bezegelde hiermee feitelijk het lot van de Zuidelijke confederatie.
Jefferson Davis was tot in het diepst van zijn ziel overtuigd van het gelijk van de Zuidelijke zaak en besloot om - toen de Noordelijke troepen hoofdstad Richmond hadden omsingeld - zijn verzet vanuit het nog niet verslagen westen van Amerika voort te zetten. Met een aantal van zijn kabinetsleden vluchtte hij per trein, per paard en later te voet. Bij Irwinville in de staat Georgia werden hij en zijn gevolg gevangengenomen door de Noordelijke troepen.
Davis verloor zijn burgerrechten en werd aangeklaagd voor verraad. Hij werd na twee jaar gevangenschap vrijgelaten. Hierna herpakte hij zich, en werd directeur van een verzekeringsmaatschappij. Hij werd in 1870 gekozen als Amerikaans senator, maar hij weigerde het ambt. De weigering was symbolisch omdat het hem bij gebrek aan burgerrechten toch niet was toegestaan te zetelen. De laatste jaren bracht hij door in zijn huis Beauvoir in Biloxi, Mississippi. Davis stierf op 81 jarige leeftijd.

</doc>
<doc id="33073" url="https://nl.wikipedia.org/wiki?curid=33073" title="Lega Nord">
Lega Nord

De Lega Nord ("Liga Noord"), tegenwoordig kortweg Lega, is een Italiaanse separatistische partij, die ontstaan is uit de oorspronkelijke Lega Lombarda en andere regionale partijen uit Noord- en Midden-Italië. De Lega Lombarda werd geleid door Umberto Bossi, die op lokaal politiek niveau (letterlijk op een stoel in het plaatselijk café) de Lombardijnse bevolking opriep zich af te scheiden, of in ieder geval zich af te zetten, tegen het geldverkwistende bestuur in Rome. Daarbij werd gezinspeeld op de gevoelens van de bevolking in het noorden van Italië, waarbij werd gesteld dat de hardwerkende bevolking van Lombardije veel geld moest afstaan aan het regeringscentrum in Rome, waar het geld inefficiënt werd ingezet. 'Roma ladrona', 'Rome de dief', was de uitspraak.
Na behoorlijke successen bij lokale en regionale verkiezingen werd de Lega Lombarda uitgebreid tot de Lega Nord, die het gehele noorden wilde afscheiden van de rest van het land, en er een onafhankelijke staat Padania van wilde maken. De Lega Nord heeft van meerdere Italiaanse regeringen deel uitgemaakt. Sinds 2013 is Umberto Bossi vervangen door de huidige partijleider Matteo Salvini. Van juni 2018 tot september 2019 vormt Lega samen met de Vijfsterrenbeweging de regering van Italië en was Salvini de vicepremier en minister van Binnenlandse Zaken.
Ontstaansgeschiedenis.
De Lega Lombarda werd door Umberto Bossi in de jaren 80 opgericht. Bossi wierf aanhang voor zijn partij door mond-tot-mondreclame: men ging onder andere naar cafés en clubs om mensen daar ter plekke te overtuigen van hun zaak. Het bleek effectief genoeg om er bij lokale verkiezingen in de provincie Varese voor te zorgen dat de toen nog vrij obscure partij 2,5% van de stemmen kreeg, waarop zij voor het eerst deelnam aan provinciaal bestuur.
In het begin van de jaren 80 was de Lega Lombarda een nog vrij onbeduidende beweging die zich inzette voor het behoud van de lokale traditie, zoals gebruik van het lokale dialect. Verder wilde het dat Lombardije een aparte constitutionele status zou krijgen, zoals dat bij regio's met een aanzienlijke non-Italiaanse minderheid (Trentino-Zuid-Tirol, Valle d'Aosta en Friuli-Venezia Giulia) al het geval was.
De boodschap en de manier waarop deze verspreid werd, sloeg goed aan en bij de nationale verkiezingen in 1987 waren er voldoende stemmen om ervoor te zorgen dat de Lega Lombarda een vertegenwoordiger in de Camera dei deputati, de Italiaanse Tweede Kamer, kreeg en dat Bossi zelf zitting kon nemen in de Senaat. Deze functie leidde tot Bossi's bijnaam Il Senatùr, wat in zijn dialect het woord voor "senatore" (senator) is. Bossi's intrede in de nationale politiek vond plaats op een moment dat het politieke systeem van de naoorlogse jaren steeds meer onder druk kwam te staan, onder andere doordat bekend werd dat er jarenlang grootschalige corruptie bedreven was door de heersende politieke klasse. Dit corruptieschandaal werd bekend onder de naam Tangentopoli. Een belangrijke factor in het succes van de Lega Lombarda was dat ze bekendstond als een protestpartij die duidelijk afstand nam van de politieke elite en de corrupte praktijken veroordeelde. Andere belangrijke thema's van de partij waren dat men in Zuid-Italië zou leven van het geld dat in het noorden door hard werken verdiend werd, dat het slechte bestuur van de politieke partijen kleine ondernemingen dreigde te belemmeren en dat Italië tegen de wil van zijn bevolking in veranderde in een multiculturele samenleving door de massa-immigratie vanuit de Maghreb en later ook vanuit Albanië.
Voor de Europese verkiezingen in 1989 werd besloten een samenwerking met andere noordelijke partijen aan te gaan. De samenwerking was een dusdanig succes dat in december van hetzelfde jaar bij het jaarlijkse congres van de Lega Lombarda werd besloten dat deze partijen (Lega Lombarda, Liga Veneta, Piemont Autonomista, L'Union Ligure, La Lega Emilia-Romagnola en Alleanza Toscana) een confederale alliantie genaamd Lega Nord zouden vormen.
Het electoraat van de Lega Nord.
De mensen die op de Lega Nord stemmen, zijn overwegend jong, mannelijk en afkomstig uit de (lagere) middenklasse en arbeidersklasse. Kenmerkend voor aanhangers van de Lega Nord is dat ze vaak zijn blijven wonen in het dorp waar ze geboren en opgegroeid zijn en dat een groot deel een eigen onderneming heeft. Het grootste deel van het electoraat is afkomstig uit de middenklasse en werkt in de private sector. Sympathisanten van de Lega Nord zijn vaak intolerant tegenover Zuid-Italianen en buitenlanders, voelen zich sterk lokaal gebonden en verlangen van de bureaucratische staat meer efficiëntie.
Voor de politieke crisis van '92-'94 stemde het electoraat van de Lega Nord overwegend op de Democrazia Cristiana (DC) en in die delen van Noord-Italië waarin de DC van oudsher de grootste partij was, heeft de Lega Nord nu vaak een vrij grote aanhang verkregen. De karakteristieken van deze gebieden zijn een relatief hoog niveau van economische ontwikkeling, weinig immigratie, een grote middenklasse en het grootste deel van de inwoners woont in kleine steden of dorpen. De Lega Nord doet het goed in de oostelijke delen van Noord-Italië waar de economische infrastructuur door industriële districten en een groot aandeel van het midden- en kleinbedrijf gekenmerkt wordt De mensen in deze gebieden voelden zich in toenemende mate verraden door de DC die als regeringspartij hogere belastingen doorvoerde, maar weinig aan de bureaucratie en inefficiëntie van het politieke systeem deed en er was een verlangen naar meer regionale autonomie. De Lega Nord profileerde zich succesvol als beschermer van het mkb en protesteerde tegen de hogere belastingen met het vooroordeel dat dit geld alleen het zuiden ten goede zou komen. Hiermee wist het de onvrede onder veel Noord-Italianen te verwoorden en politiek te vertegenwoordigen. Daarbij komt dat na de val van het wereldcommunisme het voor de bevolking niet langer noodzakelijk was op de DC te stemmen teneinde te voorkomen dat de Italiaanse Communistische Partij (PCI) de grootste partij zou worden, omdat deze partij (of de PDS die eruit voortgekomen is) geen schrikbeeld meer vormde. Er kwam meer ruimte om anders te stemmen.
De waarden en opvattingen van veel Lega Nord sympathisanten en stemmers komen neer op intolerantie t.o.v. Zuid-Italianen en buitenlanders, afkeer van de publieke sector i.c.m. waardering voor de private sector, verlangen naar meer institutionele en administratieve efficiëntie, lokale gebondenheid en antipolitieke sentimenten.
In het kabinet-Berlusconi I.
In 1994 besloot Silvio Berlusconi met zijn nieuwe partij, Forza Italia, aan de volgende nationale verkiezingen deel te nemen. Omdat bekend was dat Berlusconi het altijd goed had kunnen vinden met het politieke establishment en hij in het bijzonder een goede vriend was van Bettino Craxi, de leider van de Italiaanse Socialistische Partij (PSI), waarvan toen bekend was geworden dat hij zeer corrupt was, was een aanzienlijk deel binnen de Lega Nord tegen samenwerking met Forza Italia bij de verkiezingen. De Lega Nord profileerde zich immers als een protestpartij, een partij tegen de oude politieke elite. Anderzijds bestond er een aannemelijke kans dat Berlusconi veel kiezers bij de Lega Nord weg zou trekken en Bossi besloot een samenwerking aan te gaan. In 1994 sloten de Lega Nord en Forza Italia een electoraal pact onder de naam Polo della Libertà: de meerderheid van de kandidaten in Noord-Italië zou aan de Lega Nord toegewezen worden, maar in ruil daarvoor zou haar enorme activistennetwerk zich inzetten voor Berlusconi en zou hij als coalitieleider geaccepteerd worden. Een soortgelijk pact sloot Berlusconi ook in Zuid-Italië met de Alleanza Nazionale (AN) die voorheen als de Movimento Sociale Italiano (MSI) bekendstond, de neofascistische partij in Italië.
Politiek rechts onder Berlusconi behaalde een enorme verkiezingsoverwinning in 1994 en de Lega Nord, Forza Italia en Alleanza Nazionale gingen samen regeren in het kabinet-Berlusconi I. Dit was niet noodzakelijkerwijs een logische regeringscombinatie: de Lega Nord en AN waren twee hele verschillende partijen. De Lega Nord was voor een federaal Italië, wilde privatisering, bezuinigingen en minder belastingen; de AN wilde daarentegen een sterk, gecentraliseerd Italië. De Lega Nord ging de samenwerking aan, maar op bepaalde voorwaarden. Het hoofddoel van de regering moest een federalistische hervorming zijn, Berlusconi zou niet zowel premier als het hoofd van het grootste mediaconglomeraat in Italië mogen zijn, er moest privatisering plaatsvinden en er zouden maatregelen genomen moeten worden om verspilling van geld en fraude in de publieke sector tegen te gaan, alsook de fiscale druk op het midden- en kleinbedrijf te verminderen.
Aan de eisen van de Lega Nord werd tijdens de regeerperiode niet voldaan: Berlusconi nam niet alleen geen afstand van zijn mediaconglomeraat, hij vergrootte daarnaast als premier zijn invloed op de RAI, de Italiaanse staatstelevisie, door binnen de RAI zijn eigen mensen te benoemen. Plannen voor meer regionale autonomie werden door de AN tegengehouden en Berlusconi’s benadering van privatisering was te liberaal naar de smaak van de Lega Nord. In december 1994 kwam er reeds een einde aan de regering-Berlusconi I toen de Lega Nord o.l.v. Bossi brak met Berlusconi. Bossi werd daarna een criticus van Berlusconi voor wie hij ook de bijnaam "BerlusKaiser" (Berluskeizer) bedacht.
De beweging naar rechts en Padania.
De Lega Nord wordt als sinds zijn ontstaan vaak aangeduid als een partij die erg rechts of zelfs extreemrechts is. Toch heeft de Lega Nord op dit vlak een grote ontwikkeling ondergaan: in de eerste jaren van de partij voldeed het niet aan veel karakteristieken van extreemrechtse partijen zoals extreem nationalisme, etnocentrisme, anticommunisme, antipluralisme, militarisme, antiparlementarisme, antiamerikanisme en de roep om een sterke leider.
De Lega Nord begint als een partij die zich sterk inzet voor federalisme en is niet extreem nationalistisch. Daarbij staat het positief tegenover de Europese Unie, waarmee het zich meer identificeert dan met Zuid-Italië. Anticommunistisch is de partij allerminst te noemen: Bossi was weliswaar niet altijd positief over de grote communistische partij in Italië, de PCI, maar heeft wel bewondering voor het leiderschap ervan geuit en de Lega Nord heeft bepaalde partijstructuren van de PCI overgenomen. Ook militarisme is geen kenmerk van de partij: het was deels vanuit pacifistische principes tegen de Golfoorlog en Bossi zelf is een bewonderaar van Gandhi en zijn vreedzame protesten. Tot 1996 was de Lega Nord een partij die weliswaar enkele overeenkomsten toonde met extreemrechtse partijen m.n. door haar anti-immigratiehouding en door de manier waarop de partij was georganiseerd, maar kan zij eigenlijk niet als een extreemrechtse partij gezien worden.
Er vond een omslag plaats in de partij met de uitvinding van Padania, een onafhankelijke staat die het huidige Noord-Italië zou omvatten. De Lega Nord nam geen genoegen meer met federalisme, maar werd separatistisch toen het zich in ging zetten voor een eigen staat. De partij ging zich ook afzetten tegen de EU die aangeduid werd als een bureaucratisch instituut dat door de belangen van lobbies, het kapitalisme en linkse partijen beheerst werd. De partij verkondigde meer typisch rechts-extremistische thema's zoals antiamerikanisme, ze waren tegen globalisering en er werd steeds heftiger tegen immigranten geprotesteerd. In een pamflet uit 1998 stelde de partij bijvoorbeeld een vijfpuntenplan op waarin zij o.a. ervoor pleitten dat buitenlanders geen stemrecht mogen krijgen en multiculturalisme niet op scholen onderwezen mag worden. Toen Roberto Maroni van de Lega Nord in het kabinet-Berlusconi IV minister van Binnenlandse Zaken werd, riep hij op tot een strenger immigratiebeleid en probeerde hij omstreden maatregelen in te voeren zoals het verplicht laten afnemen van vingerafdrukken bij Roma in Italië.
Het is wel gesuggereerd dat de hardere politieke lijn die de Lega Nord heeft ingenomen niet zozeer ideologisch, als wel opportunistisch van aard is. Waar de Lega Nord eerst nog vernieuwend was als voorstander van federalisme en privatisering, zijn deze thema's door de meeste grote partijen in Italië overgenomen. De extremere toon moest helpen een nieuwe doelgroep aan te spreken om daar meer stemmen te krijgen.
In het kabinet-Berlusconi II en III.
Na de val van de regering-Berlusconi I kwam er een technocratische tussenregering onder leiding van Lamberto Dini, een voormalig gouverneur van de Banca d'Italia en is daarna tot 2001 geregeerd door l'Ulivo (de Olijfboom), een centrumlinks blok, dat regeerde van 1996 tot 2001. Bij de verkiezingen in 2001 nam de Lega Nord deel aan de partijenalliantie Casa della Libertà (Huis van de Vrijheden). De Lega Nord nam vervolgens deel aan de regering van Berlusconi, hoewel de partij bij de verkiezingen niet goed gescoord had en slechts 3,9 procent van de stemmen haalde.
In het kabinet-Berlusconi II trad Bossi toe als minister van Nationale Hervorming (11 juni 2001). In 2003 dreigde hij met een regeringscrisis wegens de toestroom van Asielzoekers en illegale immigratie op Lampedusa. Op 11 maart 2004 kreeg Bossi een ernstige beroerte. Bossi trad nadien af als minister. Hij werd echter in 2004 in het Europees Parlement gekozen. Sinds zijn beroerte is zijn spraak ernstig achteruitgegaan.
In 2005 volgde er een regeringscrisis toen vier ministers van de partij Unie van het Centrum (UDC) hun ontslag vroegen, omdat zij ontevreden waren over het feit dat Berlusconi de koers van de regering niet aan wilde passen. Men verwachtte dat hij af zou treden na een onderhoud met de Italiaanse president, maar hij kreeg de opdracht een nieuwe regering, het kabinet-Berlusconi III, te vormen, waaraan de Lega Nord opnieuw deelnam.
Verkiezingen 2006.
Voor de parlementsverkiezingen van 2006 was Lega Nord een alliantie aangegaan met de Movimento per l'Autonomia van Raffaele Lombardo, een Europarlementariër die vroeger lid was van de UDC. De Movimento per l'Autonomia streeft naar autonomie van Zuid-Italië. Enerzijds is de alliantie verrassend, vooral omdat Lega Nord soms nogal afgeeft op het "corrupte" zuiden; anderzijds is de alliantie weer niet zo vreemd: Beide partijen streven naar een federaal Italië met grote autonomie voor de regio's.
De alliantie Lega Nord-Movimento per l'Autonomia (Patto per le autonomie) verkreeg bij de parlementsverkiezingen van 2006 4,58% van stemmen in de Kamer van Afgevaardigden, goed voor 26 afgevaardigden. In de Senaat verkreeg de alliantie 4,40% van de stemmen, goed voor 13 senatoren.
In het kabinet-Berlusconi IV.
Na de val van de regering-Prodi II op 24 februari 2008 werden nieuwe verkiezingen uitgeschreven. Ook werd een nieuwe centrumrechtse partij opgericht, genaamd het Volk van de Vrijheid (PdL). Lega Nord besloot samen te werken met de PdL en Movimento per l'Autonomia. De verkiezingen waren een groot succes voor de partij. Zo verdubbelde de partij in het Huis van Afgevaardigden het aantal stemmen, van 4,58% naar 8,297%. De partij kreeg 60 zetels. In de Senaat kreeg de partij 8,062% van de stemmen, ook een winst ten opzichte van vorig jaar. De partij kreeg in de Senaat 25 zetels. Dankzij de overwinning van Lega Nord won de coalitie van Silvio Berlusconi de verkiezingen van Walter Veltroni's Democratische Partij.
De belangrijkste vertegenwoordiger van de LN in de nieuwe regering van het kabinet-Berlusconi IV werd Roberto Maroni op Binnenlandse Zaken, waarmee de Lega Nord een sleutelpositie verwierf in het immigratiebeleid. Immigratie was ook een belangrijk thema tijdens de verkiezingen: Bossi vertolkte de gevoelens van veel Italianen door een stop op illegale immigratie te eisen. Maroni kreeg in mei 2009 een nieuwe immigratiewet door het parlement, waarin illegale immigratie een misdaad werd. Uitzetting van illegalen werd veel gemakkelijker.
Lega.
Het immigratiebeleid werd nog drastischer toen in 2013 een nieuwe partijleider, Matteo Salvini aantrad. Dit was het gevolg van een corruptieaffaire in april 2012, toen schimmige financiële transacties van de partij in Malta, Cyprus en Tanzania aan het licht kwamen. Behalve de penningmeester stapten ook partijleider Umberto Bossi en zijn zoon en beoogd opvolger Renzo Bossi op.
Onder Salvini werd de naam ingekort tot "Lega", en de partij koerste niet langer aan op een opdeling van Italië. Met een programma van belastingverlaging en het weren van illegale immigratie won de Lega eerst de lokale verkiezingen van 2015 en vervolgens de landelijke verkiezingen van 2018. Samen met de andere winnaar, de links-populistische Movimento 5 Stelle van Beppe Grillo vormde de Lega een regering, waarin Salvini vicepremier en minister van binnenlandse zaken werd.
Symboliek van de Lega Nord.
De Lega Nord is een partij die veel gebruik maakt van symbolen.
Volgens Bossi zijn de Noord-Italianen eigenlijk geen Romanen, maar stammen ze af van de Kelten. Het Keltendom wordt dan ook verheerlijkt door Bossi en Lega Nord-activisten o.a. door symboliek. De strijder die afgebeeld staat op het logo van de Lega Nord is 12e-eeuwse strijder Alberto da Giussano, die ooit de Lombardijnse stadstaten verdedigde tegen keizer Frederik I, ook bekend als Frederik Barbarossa.

</doc>
<doc id="33074" url="https://nl.wikipedia.org/wiki?curid=33074" title="Raketmotor">
Raketmotor



</doc>
<doc id="33075" url="https://nl.wikipedia.org/wiki?curid=33075" title="Vanuatu">
Vanuatu

De Republiek Vanuatu (Bislama: "Ripablik Blong Vanuatu", Engels: "Republic of Vanuatu", Frans: "République de Vanuatu") is een eilandengroep in Oceanië die sinds 30 juli 1980 een onafhankelijk land is. Voorheen stond het bekend als de Nieuwe Hebriden, een Frans-Brits condominium. Vanuatu ligt in Melanesië ten oosten van de Koraalzee-eilanden, ten zuiden van de Salomonseilanden, ten westen van Fiji en ten noorden van Nieuw-Caledonië.
Geschiedenis.
De eerste sporen van bewoning, door mensen van de Lapitacultuur, dateren van 2000 v.Chr. 
De ontdekking van de eilanden door de Europeanen wordt toegeschreven aan de Portugese zeevaarder Pedro Fernandes de Queirós in 1606. Daarna kwamen de Europeanen niet meer terug tot het jaar 1768, toen de Franse zeevaarder Louis Antoine de Bougainville de eilanden herontdekte. James Cook noemde de eilanden in 1774 de Nieuwe Hebriden, een naam die aanbleef tot de onafhankelijkheid.
In 1825 leidde de ontdekking van sandelhout op het eiland Erromango tot een rush die aanhield tot een botsing tussen de geïmmigreerde Polynesische arbeiders en de inheemse Melanesiërs in 1830. Tussen 1863 en 1906 zijn uit het hele gebied waarin Vanuatu ligt −en toen de Nieuwe Hebriden heette− ongeveer 40.000 bewoners als dwangarbeiders naar Queensland (Australië) getransporteerd om daar te werken op suikerriet- en katoenplantages. Nog eens 10.000 zijn zo naar andere gebieden verscheept zoals de nikkelmijnen op Nieuw Caledonië. Deze praktijk heet in het Engels "blackbirding". Op een gegeven moment werkte meer dan de helft van de volwassen mannen in het buitenland. Er kwamen ook kolonisten naar de Nieuwe Hebriden om katoenplantages op te zetten. Toen internationaal de katoenprijzen instortten, ging men over op koffie, cacao, bananen en, met het meeste succes, kokosnoten. Aanvankelijk waren het voornamelijk Britse kolonisten die naar de Nieuwe Hebriden kwamen, maar door de instelling van de Caledonische Compagnie van de Nieuwe Hebriden, kwamen er al snel ook veel Franse kolonisten. Rond de eeuwwisseling waren er twee keer zoveel Franse als Britse kolonisten.
De komst van de Franse en Britse kolonisten op de eilanden bracht zowel het Verenigd Koninkrijk als Frankrijk op de gedachte het land te annexeren. Maar in 1906 werden de Nieuwe Hebriden omgevormd tot een Brits-Frans condominium: de eilanden werden door zowel Frankrijk als het Verenigd Koninkrijk bestuurd, een unieke vorm van bestuur. De problemen voor deze vorm van bestuur kwamen in de jaren veertig. De komst van de Amerikanen tijdens de Tweede Wereldoorlog, met hun informele gedrag en relatieve rijkdom, zorgde voor de opkomst van het nationalisme op de eilanden en in de jaren zestig ontstond de vraag vanuit de bevolking naar onafhankelijkheid. Na democratische verkiezingen werd Vanuatu op 30 juli 1980 onafhankelijk. Het land werd vervolgens in 1981 lid van de Verenigde Naties en in 1983 van de Organisatie van Niet-gebonden Landen.
In de jaren negentig ontstond er politieke instabiliteit die leidde tot een verdere decentralisatie van de overheid.
Politiek.
Vanuatu heeft een republikeins politiek systeem met aan het hoofd een president die voornamelijk ceremoniële macht heeft. Deze wordt voor vijf jaar gekozen door een tweederdemeerderheid in een kiescollege, dat bestaat uit leden van het parlement en de presidenten van de regionale raden. De president kan afgezet worden door het kiescollege wegens wangedrag of onbekwaamheid. De premier, die aan het hoofd staat van de regering, wordt gekozen door het parlement. De premier wijst op zijn beurt de ministerraad aan, waarvan het aantal leden niet mag uitstijgen boven een kwart van het aantal parlementariërs. De premier vormt met de ministerraad de regering.
Vanuatu heeft een eenkamerparlement van 52 leden. Zij worden elke vier jaar door de bevolking gekozen. De leden van de Malvatu Mauri (de nationale raad van opperhoofden) worden door de raden van de districten gekozen. De Malvatu Mauri adviseert de regering over alle zaken die betrekking hebben op de cultuur en taal van de inheemse bevolking. De overheid en de samenleving van Vanuatu worden door een taalbarrière (tussen het Frans en het Engels) verdeeld, waardoor het vormen van coalitieregeringen vaak problematisch is.
De hoge raad bestaat uit een hoogste rechter en drie andere rechters. Twee of meer leden van dit hof kunnen een hof van cassatie vormen. De kantonrechters behandelen de meest routinematige zaken. De rechtspraak is gebaseerd op de Britse wet.
Bestuurlijke indeling.
Sinds 1994 is Vanuatu onderverdeeld in zes provincies:
De provincies zijn verder onderverdeeld in gemeenten.
Geografie.
Vanuatu bestaat uit een archipel van 83 eilanden, waarvan er twee, Matthew- en Huntereiland ook geclaimd worden door het Franse overzeese gebiedsdeel Nieuw-Caledonië. Van alle 83 eilanden, hebben er veertien een oppervlakte die groter is dan 100 vierkante kilometer. Deze veertien grootste eilanden zijn:
De meeste eilanden zijn bergachtig en zijn van vulkanische oorsprong met een tropisch of subtropisch klimaat. De grootste plaatsen in Vanuatu zijn de hoofdstad Port Vila, gelegen op Éfaté, en de plaats Luganville op het eiland Espiritu Santo. Het hoogste punt in Vanuatu is de Mount Tabwemasana (1879 meter) op het eiland Espiritu Santo. Er zijn verschillende actieve vulkanen, waaronder de Lopevi en diverse vulkanen onderwater. Vanwege deze vulkanen is er een constant gevaar van een eruptie, waarvan de laatste uit 1945 stamt. Er valt gemiddeld 2360 mm regen per jaar, maar op de noordelijke eilanden valt met 4000 mm veel meer neerslag.
Economie.
De economie is voornamelijk gebaseerd op kleinschalige landbouw, waarmee 65% van de bevolking in zijn levensonderhoud voorziet. Visserij, financiële dienstverlening en toerisme zijn de andere steunpilaren van de economie. De aanwezige mineraalafzettingen zijn verwaarloosbaar en er is geen aardolie of aardgas. De beperkte lichte industrie voorziet in de behoefte van de lokale bevolking. De belastinginkomsten komen voornamelijk van importheffingen en een 12,5% omzetbelasting op goederen en diensten. De economische groei wordt belemmerd door de afhankelijkheid van relatief weinig exportgoederen, de kwetsbaarheid voor natuurlijke rampen, en de grote afstanden tussen de verschillende eilanden. Een hevige aardbeving in 1999, gevolgd door een tsunami, bracht aanzienlijk schade toe aan het noorden van het eiland Pentecost en maakte duizenden mensen dakloos. Een andere krachtige aardbeving in januari 2002 richtte veel schade aan in de hoofdstad Port Vila en omliggende gebieden en werd ook gevolgd door een tsunami.
Het bnp steeg in de jaren negentig gemiddeld minder dan 3%. In het jaar 2002 verhoogde de regering de inspanningen om het toerisme te laten groeien. Australië en Nieuw-Zeeland zijn de hoofdleveranciers van buitenlandse hulp aan Vanuatu. Vanuatu is een belastingparadijs dat geen informatie over rekeningen doorgeeft aan andere regeringen en andere instellingen. Vanuit het buitenland wordt druk uitgeoefend op Vanuatu om zich te houden aan internationale normen om de doorzichtigheid in dat opzicht te verbeteren. Vanuatu kent geen inkomstenbelasting, geen belasting op kapitale goederen en geen successierecht. Bedrijven zoals Kazaa en WinMX hebben ervoor gekozen om zich te vestigen in Vanuatu om diverse wetgevingen te omzeilen.
Demografie.
Vanuatu heeft een bevolkingsaantal van inwoners. De meesten daarvan wonen op het platteland, alhoewel Port Vila en Luganville wel enkele tienduizenden inwoners hebben. De meeste inwoners van Vanuatu (98,5%) zijn inheemse Melanesiërs, ofwel Ni-Vanuatu. Verder wonen er Europeanen, Aziaten en mensen die afkomstig zijn van andere eilanden in de Stille Oceaan. Ongeveer 2.000 Ni-Vanuatu wonen en werken in Nieuw-Caledonië.
Er zijn drie officiële talen in Vanuatu, te weten: Engels, Frans en Bislama - een pidgin, beïnvloed door het Engels en het Frans en talen uit het zuiden van Vanuatu. Daarnaast worden nog ruim honderd lokale talen gesproken op de verschillende eilanden. Het aantal talen per hoofd van de bevolking is in Vanuatu dan ook hoger dan in elk ander land ter wereld. Met 110 talen op 220.000 inwoners ligt het gemiddelde aantal sprekers per taal rond de 2000 sprekers. Alle inheemse talen zijn Austronesische talen.
Het christendom is de belangrijkste religie in Vanuatu, bestaande uit verschillende kerkgenootschappen. De Presbyteriaanse Kerk is daarvan de grootste, met een derde deel van de bevolking als aanhang. Daarna volgen de rooms-katholieke kerk en de Anglicaanse kerk, met elk 15% van de bevolking. Andere christelijke kerkgenootschappen zijn de zevendedagsadventisten en de Kerk van Christus. Vanwege de moderne goederen die meekwamen met de soldaten in de Tweede Wereldoorlog, ontstonden er diverse cargocultussen. Hiervan stierven er velen weer uit, maar de John Frum-cultus op Tanna is nog altijd groot.
Cultuur.
De cultuur van Vanuatu heeft een grote diversiteit behouden, vanwege lokale variaties en buitenlandse invloeden. Vanuatu kan onderverdeeld worden in drie belangrijke cultuurgebieden:
Jonge mannen moeten verschillende ceremonies ondergaan om hen voor te bereiden op de volwassenheid, gewoonlijk met een besnijdenis. Bezoekers van Vanuatu worden aangemoedigd om ingetogenheid en beleefdheid te tonen en zich op een respectvolle wijze te kleden. De muziekindustrie in Vanuatu groeide snel in de jaren negentig en diverse bands hebben een kenmerkende Vanuatuaanse identiteit gesmeed. In Port Villa en twee andere centra zijn afdelingen gevestigd van de Universiteit van de Zuidelijke Grote Oceaan, een onderwijsinstelling die gezamenlijk beheerd wordt door twaalf landen in de Stille Oceaan. Op Vanuatu bevindt zich de enige rechtenfaculteit van de universiteit.
Klimaatverandering.
Het land wordt sterk bedreigd door klimaatverandering. Hierdoor stijgt de zeespiegel en veranderen de aard en frequentie van tropische cyclonen in ongunstige zin. Het land is actief om deze problemen op wereldschaal onder de aandacht te brengen.

</doc>
<doc id="33080" url="https://nl.wikipedia.org/wiki?curid=33080" title="Cyprus (eiland)">
Cyprus (eiland)

Cyprus is een eiland in het oostelijk deel van de Middellandse Zee met een oppervlakte van 9252 km². Geografisch gezien ligt het eiland in Azië, maar om culturele redenen wordt het eiland bij Europa gerekend. Qua grootte is het na Sicilië en Sardinië het derde eiland in de Middellandse Zee. Het ligt ongeveer 70 km ten zuiden van Turkije en 100 km ten westen van Syrië.
Politiek is het gebied sinds 1983 de facto verdeeld in twee staten:
Daarnaast zijn er sinds 1960 twee gebieden op Cyprus die geen onderdeel zijn van de Republiek Cyprus, Akrotiri en Dhekelia: deze twee gebieden zijn militaire bases van Groot-Brittannië.

</doc>
<doc id="33081" url="https://nl.wikipedia.org/wiki?curid=33081" title="Prinsbisdom Luik">
Prinsbisdom Luik

Het prinsbisdom Luik of "(hoog)stift Luik", was oorspronkelijk een bisdom waarover bisschop Notger in 980 van keizer Otto II van het Heilige Roomse Rijk de heerlijke rechten kreeg en dus naast de geestelijke macht ook de wereldlijke macht kon uitoefenen. Vanaf dat ogenblik werd een deel van het bisdom Luik een prinsbisdom en genoot het immuniteit onder bescherming van de keizer. Het was de facto een semi-zelfstandig land geworden.
Vroege middeleeuwen.
De stad Luik werd in bloed gesticht. De bisschop van Tongeren - Maastricht, Lambertus, bezat een landhuis in het kleine plaatsje Luik, hoogstwaarschijnlijk een verbouwde Romeinse "villa". Op 17 september van een onbekend jaar (696, 700 of 705), werd hij vermoord door de mannen van een zekere Dodon, leden van een rivaliserende familie. Zijn lichaam werd naar Maastricht overgebracht.
Al snel werden wonderen toegeschreven aan het huis, en het werd een bedevaartsoord. In 714 haalde zijn opvolger Hubertus de relikwieën van Lambert terug naar Luik en wijdde een kerk aan hem. Een stad groeide eromheen. In 722 besloot Sint-Hubertus zich in Luik te vestigen, maar niets gaf aan dat hij dit de nieuwe bisschopszetel wilde maken. Toch zal dit er de consequentie van zijn geweest.
In 742 werd Karel de Grote in de omgeving van Luik geboren. In 817 liet de kaart van Walcand zien dat het bisdom al Tongeren, Maastricht, Hoei, Dinant, Ciney en de abdij van Saint-Hubert in bezit had. De Noormannen plunderden en verwoestten het gebied daarbij in 820 voor de eerste keer. Met het Verdrag van Verdun van 843 werd Luik deel van Lotharingen. Het werd in 985 door keizer Otto II uitgebreid met het graafschap Hoei. Het domein van Theux werd in 898 door Zwentibold, koning van Lotharingen, aan de bisschop van Luik geschonken. In de twaalfde eeuw werd deze heerlijkheid het markgraafschap Franchimont. Het hertogdom Bouillon werd in 1096 gekocht van Godfried V (Godfried van Bouillon) en bleef (een apart) deel van het prinsdom tot 1678.
Het nieuwe prinsbisdom omvatte onder meer de Condroz, Tussen-Samber-en-Maas, Haspengouw en de Kempen. Het omvatte daarnaast vele exclaves buiten het eigenlijke Luikse gebied, zoals Heerewaarden, Deurne (Waals-Brabant), Bevekom en Luyksgestel in Brabant, alsook tijdelijk de heerlijkheid Mechelen en Heist-op-den-Berg en het hertogdom Bouillon. In 1366 werd ook het graafschap Loon toegevoegd.
Graafschap Loon.
In 1366 annexeerde Jan van Arkel het graafschap Loon na de dood van Diederik van Heinsberg, maar toch behield het graafschap een grote autonomie. Zo kon de prins-bisschop niet zomaar belastingen innen of verhogen, en moest hij bij zijn aantreden de oude privileges van Loon erkennen.
Bourgondische tijd.
De Bourgondiërs slaagden erin om prins-bisschoppen te installeren die hen goed gezind waren (zie Lodewijk van Bourbon). De opeenvolgende conflicten, de Luiks-Bourgondische Oorlogen, leidden onder meer tot de Slag bij Montenaken en de Slag bij Brustem. Bij het tot stand komen van de Vrede van Sint-Truiden werd Luik een Bourgondisch protectoraat. Karel de Stoute brandde de stad in 1468 plat na een nieuwe opstand en een groot deel van de bevolking werd uitgemoord. Maria van Bourgondië verzaakte op 19 maart 1477 al haar rechten op het prinsbisdom.
Het prinsbisdom besloot in 1492 de neutraliteit uit te roepen en zich niet meer in te laten met de strijd tussen Frankrijk en Bourgondië. Deze staten beloofden een non-interventie-politiek, vrije handelsbetrekkingen en bij passage al het nodige te kopen en te betalen. Everhard van der Marck sloot wel een verbond met keizer Karel V, maar de Luikenaars dwongen zijn opvolger Gerard van Groesbeek dit verbond op te zeggen.
16e -18e eeuw.
Het graafschap Horn kwam in 1568, na de onthoofding van Filips van Montmorency, aan de prins-bisschop van Luik, maar het bleef een zelfstandig leen.
Luik behoorde dus niet tot de Zeventien Provinciën, noch tot de Spaanse en Oostenrijkse Nederlanden; wel wordt het meestal tot de Zuidelijke Nederlanden gerekend. Hoewel het prinsbisdom deel uitmaakte van de Nederrijns-Westfaalse Kreits binnen het Heilige Roomse Rijk, bleef het tot de Franse annexatie in 1795 een min of meer onafhankelijke staat. De prins-bisschop was er als rijksvorst lid van de Rijksdag. Het territorium van het prinsbisdom was niet alleen grillig van vorm; er waren meerdere Luikse exclaves in het hertogdom Brabant: bijvoorbeeld Bevekom, Deurne (Waals-Brabant), Luyksgestel en tijdelijk ook de heerlijkheid Mechelen met Heist-op-den-Berg. Bovendien waren er complexe besturen tussen Luik en Brabant zoals in Hoegaarden.
Vanaf het begin van de 17e eeuw speelde het geschil tussen Chiroux en Grignoux.
In de Negenjarige Oorlog (1688-1697) stond Luik onder bijzondere bedreiging, het prinsbisdom was deel van het Heilige Roomse Rijk en bevond zich in het grensgebied van Frankrijk. Het gebied werd bijna volledig bezet door Frankrijk. Prinsbisschop Johan Lodewijk van Elderen probeerde zich daarna neutraal op te stellen en ondertekende in 1689 een neutraliteitsverdrag
met Frankrijk. De Nederlanders erkenden dit verdrag niet en marcheerden het prinsbisdom binnen. Ze bedreigden de hoofdstad en dwongen Johan Lodewijk om
mee te gaan in de anti-Franse alliantie. Hierdoor werd het prinsbisdom door de Fransen verwoest en de stad Luik door bombardementen voor een groot deel vernietigd.
Economie.
Door de natuurlijke rijkdommen en de nijverheid kende het prinsbisdom een zekere welvaart. De landbouwgronden behoorden voor het grootste deel toe aan de adel en de clerus, die grote kasteelhoeven lieten bouwen. Er werd graan verbouwd en in Verviers was er een wolindustrie. Door de steenkoolontginning ontstond er een ijzerindustrie en Luik werd befaamd als exporteur van kanonnen en ander wapentuig en van buskruit. Ook de glasindustrie bloeide. Deze eerste industrialisering zorgde voor een toestroom van werklieden in de steden en het ontstaan van een nieuwe, financiële aristocratie vanuit bankiers en handelaars. 
Van prinsbisdom tot bisdom.
In 1789 kwamen de Luikenaars, in de maalstroom van de Franse Revolutie, in opstand tegen hun prins-bisschop. De Luikse Revolutie eiste gelijkaardige hervormingen als in Frankrijk. Tegelijk kwamen de Oostenrijkse Nederlanden in opstand tegen de Habsburgse heerser en stichtten de Verenigde Nederlandse Staten, waarmee de Luikse republiek een verbond sloot. Maar de nieuwe keizer herstelde niet alleen het gezag in zijn Zuidelijke Nederlanden; hij zette ook de prins-bisschop, Cesar van Hoensbroeck, terug op zijn post.
In 1795 was het uit met het prinsbisdom. Een eerste Franse annexatie op 12 mei 1793 hield geen stand. De Franse Nationale Conventie annexeerde op 1 oktober 1795 het gebied een tweede keer, en herschikte het in een aantal departementen: Nedermaas (Loon), Ourthe (Luik en het abdijvorstendom Stavelot-Malmedy), en Samber en Maas (Dinant en omgeving). In totaal werd het grondgebied van het prinsbisdom over zeven departementen verspreid. De monumentale Sint-Lambertuskathedraal in het centrum van Luik, eeuwenlang het toonbeeld van de prinsbisschoppelijke macht, werd via een uitgewerkt meerjarenplan met de grond gelijk gemaakt.
Met het Concordaat van 15 juli 1801 werd het bisdom Luik heropgericht, nu als "geestelijk" bisdom Luik.

</doc>
<doc id="33082" url="https://nl.wikipedia.org/wiki?curid=33082" title="Zuid-Rhodesië">
Zuid-Rhodesië

Zuid-Rhodesië was tussen 1923 en 1980 de naam van het huidige Zimbabwe. Tussen 1965 en 1979 had het gebied zichzelf onafhankelijk verklaard en stond het land bekend als de Republiek Rhodesië. De naam Rhodesië werd door sir Leander Starr Jameson in 1895 aan het gebied gegeven ter ere van Cecil John Rhodes.
In 1923 nam het Verenigd Koninkrijk het bestuur over het zuiden van Rhodesië over van de British South Africa Company (BSAC). Zuid-Rhodesië kreeg zelfbestuur, waaraan alleen de blanke bevolking deelnam. In 1953 ging Zuid-Rhodesië op in de Federatie van Rhodesië en Nyasaland. Toen deze eind 1963 uiteenviel mocht Zuid-Rhodesië, in tegenstelling tot Malawi en Zambia, niet onafhankelijk worden omdat de blanke bevolkingsminderheid weigerde de zwarte meerderheid aan het bestuur te laten deelnemen. De blanken riepen daarop in 1965 eenzijdig de onafhankelijkheid uit en vormden de Republiek Rhodesië. In 1979 werd Zuid-Rhodesië weer een Britse kolonie om in 1980 als "Zimbabwe" onafhankelijk te worden.

</doc>
<doc id="33083" url="https://nl.wikipedia.org/wiki?curid=33083" title="Raket">
Raket

Een raket is een voorwerp voortgedreven door een reactiemotor met de benodigde reactiemassa aan boord.
Stuwkracht.
De raket krijgt impuls naar voren door massa (meestal hete gassen) met hoge snelheid naar achteren uit te werpen. Dit wordt beschreven volgens de raketvergelijking van Tsiolkovski. Omdat naast de brandstof ook de oxidator (zoals zuurstof) voor de motor aan boord is, kan een raket ook in vacuüm werken. Een belangrijke parameter van een raketsysteem is de specifieke impuls: hoe hoger, hoe zuiniger in gebruik van reactiemassa. Daarnaast is bij een lancering essentieel dat de raket meer kracht kan uitoefenen dan zijn eigen gewicht. Eenmaal in de ruimte kan een langdurige werking met beperkte capaciteit ook goed werken. De benodigde energie komt meestal uit een chemische reactie die de reactiemassa ondergaat (chemische raket), maar kan bijvoorbeeld in de ruimte bij langdurige werking met beperkte capaciteit ook van de zon komen.
Een grote chemische raket is vaak een meertrapsraket. Sommige lanceertuigen zijn modulair opgebouwde raketten. Dat houdt in dat afhankelijk van de massa, het formaat en de vereiste snelheid van de lading er extra hulpraketten, een andere of een extra bovenste rakettrap of een ander formaat neuskegel gebruikt kunnen worden.
Aerodynamica en besturing.
Vroegere en hedendaagse simpele, kleine raketten hebben een scherpe vorm om de luchtweerstand zo laag mogelijk te houden. De vinnen (net zoals vissen die hebben) zorgden ervoor dat dit soort raketten niet onbeheerst om hun as gaan draaien of wiebelen tijdens het atmosferische gedeelte van de vlucht. Door de vinnen te draaien kan zo'n raket worden bestuurd.
Grotere raketten hebben tegenwoordig meestal een stompe (afgeronde) neuskegel omdat deze de hitte als gevolg van supersonische luchtwrijvingsweerstand beter kan afvoeren. Uitzondering hierop zijn de raketten die een ruimteschip met ontsnappingstoren (zoals Sojoez en Orion) lanceren. Na het passeren van de Kármánlijn die algemeen als grens van de ruimte geldt wordt de aerodynamische neuskegel die de lading tegen winddruk beschermt afgeworpen. Op die hoogte is praktisch geen lucht meer en met minder massa aan boord kan de raket effectiever versnellen.
De besturing gebeurt niet meer door vinnen maar wordt met de volgende (combinatie van) methodes bewerkstelligd:
Geschiedenis.
De raket is in China uitgevonden. Als raketbrandstof werd buskruit gebruikt, dat de Chinezen in de eeuwen ervoor hadden uitgevonden. Een eerste betrouwbare bron (Ko Chieh Ching Yuan) van de ontwikkeling van de raket vermeldt dat in het jaar 998 ene Tang Fu een nieuw soort raket met een ijzeren kop heeft uitgevonden. NASA noemt het gebruik van grote en krachtige raketten in de strijd van de Chinezen tegen de Mongoolse invasie in 1232.
Het lijkt erop dat Europa in 1241 voor het eerst kennismaakte met de raket bij de inname van Boedapest door de Mongoolse troepen in dat jaar. In de Arabische literatuur verscheen de raket in 1248 als in dat jaar de Mongolen Bagdad innemen. De Arabieren gebruikten daarna in 1268 zelf raketten tegen het Franse leger tijdens de Zevende Kruistocht. Ook de Fransen zagen het nut van dit nieuwe wapen en in 1428 verschenen er berichten van het gebruik van raketten bij de belegering van Orléans tijdens de Honderdjarige Oorlog tussen Frankrijk en Engeland. In 1650 begonnen de Nederlanders raketten te gebruiken en in 1668 begonnen de Duitsers ermee te experimenteren. 
Begin 19e eeuw zag Engeland het militaire nut van de raket in. William Congreve ontwierp een aantal oorlogsraketten. Vlissingen is onder andere door deze Congreve-raketten beschoten geweest.
Raketmotoren.
Verbrandingsraketmotoren.
Raketmotoren zijn er met vastebrandstofmotor, vloeibarebrandstofmotor en hybridebrandstofmotor. Raketten werken meestal door middel van de chemische verbranding van een geschikte brandstof (waterstof, ethanol, benzine, hydrazine, RP1-raketkerosine, methaan, propeen) met zuurstof of een ander oxidatiemiddel (bijvoorbeeld vloeibare zuurstof of waterstofperoxide) hoewel enkele andere reacties theoretisch in aanmerking komen. Het geheel wordt, vooral als het al is gemengd, stuwstof (of "propellant") genoemd, om de minder juiste term "brandstof" te vermijden.
Van belang bij de keuze van de brandstof is:
De chemische reactie die per gewichtseenheid de meeste energie levert, is die van fluorgas met waterstof. Deze komt echter om praktische reden niet in aanmerking als brandstof, aangezien zowel elementair fluor als het reactieproduct waterstoffluoride extreem giftig en corrosief zijn.
Afkortingen voor stuwstoffen.
Vaak wordt in de media een samenvoegingsterm gebruikt voor de brandstof en de oxidator. Zo wordt bij een raket die werkt op RP1 (raketkerosine, "Refined Petroleum" 1) en vloeibare zuurstof (Engels: liquid oxygen afgekort als "lox") de term "kerolox" gebruikt. Methaan en vloeibare zuurstof heet dan "methalox" en vloeibare waterstof (en: hydrogen) en vloeibare zuurstof wordt wel "hydrolox" genoemd.
Vastebrandstofmotoren.
Eenvoudige raketten maken gebruik van vastebrandstofmotoren, waarbij de aandrijfstof, bestaande uit een oxidator en een brandbare stof, voorgemengd aanwezig is en na ontsteking opbrandt als in een vuurpijl (het oudste bekende type raket). Buskruit is dus de oudst bekende raketbrandstof. 
Een probleem bij dit soort raketten is de verandering van de vorm van de verbrandingskamer tijdens de vlucht, omdat het vlamfront een wand ervan vormt. Een ander probleem is dat als vaste brandstof eenmaal is aangestoken, het lastig en meestal onmogelijk is om de ontbranding weer te stoppen. Vanwege veiligheidsredenen wordt dit voor het vervoer van mensen soms bezwaarlijk geacht. Bij de inmiddels buiten gebruik gestelde Spaceshuttle, de geannuleerde Ares I en het in ontwikkeling zijnde Space Launch System van NASA is/wordt vaste brandstof toch bij het vervoer van mensen toegepast. Ook de Atlas V-configuratie die de bemande Boeing Starliner zal lanceren gebruikt twee vastebrandstofmotoren.
Met vaste brandstof kan niet actief gas teruggenomen worden. Verschillende lagen van brandstof kunnen echter wel anders van samenstelling zijn waardoor de stuwkracht op verschillende momenten vooraf kan worden aangepast aan de verwachte omstandigheden van de atmosfeer.
Vloeibarebrandstofmotoren.
Meer complexe raketmotoren maken gebruik van vloeibarebrandstofmotoren, waarbij de aandrijfstof, bestaande uit een vloeibare oxidator en een vloeibare brandbare stof, gescheiden aanwezig zijn in het systeem. Veelal gebeurt de ontsteking door middel van pyrofore vloeistoffen. Maar bij motoren die op waterstof, methaan of een andere gasvormige brandstof werken kan ook een hoeveelheid vonken onder de motor als ontsteking vanaf de grond worden gebruikt. Bij sommige raketten gebeurt de ontsteking van de eerste trap vanaf de grond om de motor simpeler te houden. De ontsteking kan echter ook onderdeel van de motor zijn met als voordeel dat deze eventueel herstartbaar is. 
De voortstuwing of verbranding is te regelen door de toevoer van deze stoffen te verminderen of te onderbreken. Er zijn ook raketten die gebruik maken van hypergolische brandstoffen. Die ontsteken zichzelf zodra de brandstof en oxidator met elkaar in aanraking komen. Een probleem bij dit soort raketten zijn de agressieve stoffen die vaak problemen geven bij opslag.
Drukgevoede motoren.
De simpelste vloeibarebrandstofmotoren zijn drukgevoede motoren. Bij deze motoren worden de brandstof en oxidator door de druk in de tanks naar de verbrandingskamer geduwd. Nadeel van dit type motoren is dat de druk in de verbrandingskamer nooit hoger mag zijn dan die in de tanks. Anders zou de toevoerstroom omkeren. 
Drukgevoede motoren worden vaak gebruikt als stuurmotoren omdat ze snel kunnen worden gestart daar er geen turbopomp in gang behoeft te worden gezet. Tanks worden meestal met een drijfgas onder druk gehouden.
Brandstofpompen en principes.
Om de druk in de verbrandingskamer toch hoger te kunnen krijgen dan de maximale druk in de tanks worden meestal brandstofpompen (meestal turbopompen) gebruikt. Overigens is ook in dat geval een drijfgas nodig om de brandstof en oxidator vanuit de tanks naar de brandstofpompen te duwen. In de meeste gevallen zijn dat twee turbines die door een voorverbrander worden aangedreven.
Een betrekkelijk nieuwe techniek is om elektrische pompen in plaats van voorverbranders te gebruiken. Dit kan doordat de batterijtechniek de laatste decennia een flinke verbetering heeft doorgemaakt waardoor kleinere lichtere batterijen meer vermogen kunnen leveren. De motoren van Rocket Lab en Astra gebruiken deze techniek.
Er bestaan motoren die één set brandstofpompen voor twee of vier verbrandingskamers gebruiken. De Amerikaanse LR-87 (hoofdmotor van Titan-raketten) en de Russische RD-107A, RD-170 en de RD-180 zijn daar voorbeelden van. Men zou door het tellen van het aantal straalpijpen onder een raket daardoor foutief kunnen denken te weten hoeveel motoren er in zo’n raket zitten.
Hybridebrandstofmotoren.
Hybridebrandstofmotoren maken gebruik van vaste stof en een vloeistof. Bestaande uit een oxidator en een brandbare stof. Een probleem bij dit soort raketten is de regeling van voortstuwing tijdens de vlucht. Een voordeel is dat deze zijn te doven. De RocketmotorTwo van SpaceShipTwo is een hybride motor die inmiddels wordt gebruikt. In december 2020 kon een SpaceShipTwo dankzij zo’n motor een testvlucht afbreken toen er kort na de start iets technisch niet in orde bleek met het ruimtevaartuig.
Vorm van de verbrandingskamer.
De verbrandingskamer is naar een kant open, waar een straalbuis is geplaatst, die de hete reactiegassen gericht en gecontroleerd laat expanderen waardoor de efficiëntie van de aandrijving toeneemt. Dit is geen letterlijke verbrandingskamer, hij wordt alleen zo genoemd. Bij een vastebrandstofmotor beslaat de verbrandingskamer de hele lengte van de rakettrap met uitzondering van de straalpijp.
Ionenmotor.
Een ander type raket wordt aangedreven door een ionenmotor; hierbij worden zware atomen (bijvoorbeeld van het edelgas xenon) geïoniseerd en door middel van een elektrisch veld versneld. De hiervoor benodigde energie kan bijvoorbeeld uit een zonnepaneel, een batterij of kernreactor komen. Het impulsrendement en de maximale te bereiken snelheden zijn bij dit type aandrijving veel hoger, omdat de ionen met een veel grotere snelheid de motor verlaten dan de hete reactiegassen van een verbrandingsmotor. De maximale stuwkracht is echter zeer klein (in de orde van grammen), zodat een dergelijke motor zeer lang aan moet staan om een goed effect te bewerkstelligen. De geringe stuwkracht maakt de motor ongeschikt om op te stijgen van de aarde of zelfs maar wrijving van enig belang te overwinnen; hierdoor werkt dit type alleen in vacuüm.
Raketwapens.
Tegenwoordige raketwapens zijn veelal zogenaamde "geleide wapens". Tevens kan er onderscheid gemaakt worden naar de tactische rol die een geleid wapen heeft:
Naar lading kunnen worden onderscheiden:
Wat techniek betreft werken vrijwel alle westerse raketwapens tegenwoordig op vaste brandstof. Dit is zo omdat ze snel inzetbaar moeten zijn. Eerder werden voor middellangeafstandsraketten en intercontinentale raketten ook hypergolische brandstoffen gebruikt, omdat die stabiel en langdurig in de raket konden worden opgeslagen zodat deze langdurig gereed konden staan voor een lancering. De Amerikaanse raketten Titan I, Atlas, en Thor en de Russische R7, die op RP1 en vloeibare zuurstof werkten, werden daarom begin jaren 1960 al binnen enkele jaren vervangen door hypergolische raketten. Cryogene zuurstof is niet stabiel op te slaan in de raket waardoor het minimaal 15 minuten duurde om de raketten vol te tanken. Deze raketten werden daarna (uitgezonderd de Titan I) aangepast voor de ruimtevaart. In Rusland, China en Noord-Korea zijn er nog altijd hypergolische langeafstands-raketten in gebruik.
Spaceshuttle.
De Spaceshuttle maakte bij de start gebruik van twee vastebrandstofopduwraketten gevuld met vaste brandstof of stuwstof. Dit brandstofmengsel bestond uit ammoniumperchloraat (69,9%, oxidant), aluminiumpoeder (16%, brandstof), rood ijzeroxide (0,4%, katalysator), een polymeer (12,04%, PBAN of HTPB) en epoxy (1,96%). Deze "Thiokol" (nu Northrop Grumman Space Systems)-raketmotoren zorgden voor 1320 ton stuwdruk per motor op zeeniveau en 83% van de stuwkracht bij het opstijgen en waren vastgehecht aan de enorme centrale cryogene brandstoftank. Zij wogen bij de lancering samen 590 ton en verbruikten in ongeveer 2 minuten 7700 kg stuwstof. De onderdelen van deze motoren worden nu hergebruikt op het Space Launch System.
Misvatting over reactiemotoren.
Een veel gehoorde misvatting is dat een raket zich zou afzetten tegen de atmosfeer en daardoor in beweging zou komen (zoals een auto zich tegen het wegdek afzet). Als dit waar zou zijn dan zou een raket in het vacuüm van de ruimte niet kunnen accelereren. 
In werkelijkheid kan een raket in het vacuüm veel effectiever accelereren doordat daar geen luchtweerstand is. Een raket maakt gebruik van het principe “”. De beweging is een gevolg van de massa van de uitstoot die met zeer hoge snelheid achterwaarts gedreven wordt waardoor de raket zich in de tegenovergestelde richting beweegt. In principe veroorzaakt de beweging van gassen in de uitlaat van een auto ook voorwaartse druk. Die druk is echter verwaarloosbaar, veel minder dan de frictieweerstand van het voertuig en kan zodoende een auto niet in beweging zetten.
In 1920 heeft de New York Times op basis van die misvatting beweerd dat Goddards bewering dat raketten ook in de ruimte werken niet kon kloppen. In 1969, daags na de lancering van Apollo 11, plaatste de krant alsnog een rectificatie, komisch door de droge stijl en doordat deze gezien eerdere raketlanceringen rijkelijk laat kwam.
Voorbeelden.
Raketten.
"Voor een uitgebreider overzicht zie: Lijst van draagraketten."

</doc>
<doc id="33085" url="https://nl.wikipedia.org/wiki?curid=33085" title="Lockheed-affaire">
Lockheed-affaire

De Lockheed-affaire omvat een reeks steekpenningen en bijdragen van functionarissen van het Amerikaanse lucht- en ruimtevaartbedrijf Lockheed van eind jaren vijftig tot zeventig tijdens onderhandelingen over de verkoop van vliegtuigen.
Het schandaal veroorzaakte grote ophef in Nederland in 1976, omdat bekend werd dat prins Bernhard van Lippe-Biesterfeld, de echtgenoot van de Nederlandse koningin Juliana, begin jaren zestig 1,1 miljoen US-dollar aan steekpenningen ontving van de Amerikaanse vliegtuigbouwer Lockheed. In 1974 verlangde Bernhard van Lockheed opnieuw een grote som geld, deze keer als Nederland over zou gaan tot de aankoop van de Lockheed P-3 Orion.
In de jaren van de Lockheed-kwestie hield het kabinet-Den Uyl zich onder meer bezig met de vervanging van alle Nederlandse Lockheed F-104 Starfighters. De Tweede Kamer besloot uiteindelijk op advies van defensie-minister ir. Henk Vredeling dat de opvolger van deze straaljager de F-16 zou worden, van de concurrerende vliegtuigbouwer General Dynamics.
Nederland.
Aanleiding en samenstelling Commissie van Drie.
De affaire kwam aan het licht door hoorzittingen van de subcommissie-Church van Multinationale Organisaties, onderdeel van de Commissie voor Buitenlandse Zaken van de Amerikaanse senaat, die onderzoek deed naar smeergeldaffaires waarbij de vliegtuigbouwer betrokken was. Tijdens die verhoren werd op vrijdag 6 februari 1976 in het openbaar gesproken over een "hoge regeringsfunctionaris in Nederland" die steekpenningen zou hebben ontvangen, waarmee − zo werd al snel duidelijk − de Nederlandse prins-gemaal Bernhard werd bedoeld. Hoewel die nadrukkelijk ontkende geld te hebben aangenomen, besloot het kabinet-Den Uyl drie dagen later een commissie van wijze mannen in te stellen. Voorzitter van de Commissie van Drie werd mr. A.M. Donner (rechter bij het Europees hof voor Justitie). De overige leden waren dr. M. Holtrop (voormalig president van De Nederlandsche Bank) en de voorzitter van de Algemene Rekenkamer drs. H. Peschar.
Opdracht Commissie van Drie.
De opdracht van de Commissie van Drie luidde:
De commissie werd op 13 februari geïnstalleerd. Meteen werd met de werkzaamheden begonnen. De volgende dag al werd prins Bernhard geïnterviewd. Hij werd bijgestaan door zijn advocaten C.R.C. Wijckerheid Bisdom en Y. Scholten, de voormalig minister van Justitie uit het kabinet-Marijnen. Hierna volgde een onderzoek door registeraccountants in de administratie en vermogensadministratie van de prins, evenals bij een aantal instellingen waarbij hij nauw betrokken was.
Omkooppraktijken prins Bernhard van Lippe-Biesterfeld.
Steekpenningen 1960-1962.
Tijdens de Amerikaanse senaatsverhoren had de president van Lockheed, A.C. Kotchian, verklaard dat eind 1959 of begin 1960 binnen de top van Lockheed de gedachte was ontstaan prins Bernhard een Lockheed JetStar aan te bieden. Dit enerzijds om het klimaat in Nederland ten opzichte van Lockheed te verbeteren, anderzijds omdat Lockheed ervan uitging dat het feit dat een Nederlandse prins zou rondvliegen in een Lockheedtoestel gunstige effecten zou hebben op de verkoop ervan. Het idee werd bij Lockheed aangeroerd door Fred Meuser, verkoopagent van Lockheed voor Europa, het Midden-Oosten en Afrika, kantoorhoudend in Genève. Deze was sinds de oorlogsjaren bevriend met de prins.
Uiteindelijk zag Lockheed om praktische redenen van het plan af; er was geen mogelijkheid om het toestel om niet in eigendom aan Bernhard over te dragen. Meuser stelde daarop voor om in dat geval Bernhard een som van 1 miljoen dollar aan te bieden. De betaling zou moeten geschieden via advocaat H. Weisbrod in Zürich. Dat laatste kreeg de juridisch adviseur R.B. Smith van Lockheed, volgens een verslag van hem, op 30 september 1960 van Bernhard te horen tijdens een ontmoeting in Paleis Soestdijk. Op 3 oktober 1960 had Smith in Hotel Dolder in Zürich een ontmoeting met Alexei Pantchoulidzew, de levensgezel van Bernhards moeder Armgard von Sierstorpff-Cramm. Van hem kreeg Smith een briefje met het bankrekeningnummer waarop het geld gestort moest worden. Het bleek diens eigen bankrekening te zijn. Met medewerking van Weisbrod werd het geld vervolgens op de door Pantchoulidzew aangegeven bankrekening gezet.
De betalingen werden als volgt verricht: 300.000 dollar in oktober 1960, nogmaals 300.000 dollar in februari 1961, 200.000 dollar in maart 1962, 115.000 dollar in juli 1962, en 85.000 dollar in oktober 1962. Kotchian gaf aan dat hij naar zijn weten nooit had vernomen of Bernhard het geld had ontvangen.
Bernhard gaf bij de Commissie van Drie aan dat hij het aanbod van de JetStar zelf had afgewimpeld, omdat hem al een Fokker Friendship was toegezegd en hij de voorkeur gaf in een Nederlands toestel te vliegen. Daarop zou de voorzitter van de Raad van Bestuur van Lockheed Robert E. Gross, een persoonlijke vriend van de prins, hem hebben gevraagd wat hij dan daarvoor in de plaats wilde hebben. Bernhard zou vervolgens naar eigen zeggen hebben verzocht of Lockheed iets voor zijn vriend Meuser kon betekenen die een lagere commissieregeling kreeg dan voorheen. Gross zou aangegeven hebben daarover na te denken.
Gross zelf kon dit niet bevestigen, want hij was in september 1961 overleden. Van Meuser zou Bernhard later vernomen hebben dat Lockheed hem inderdaad financieel gecompenseerd had. Pas in 1976 zou de prins gehoord hebben dat het om een bedrag van 1 miljoen US-dollar zou zijn gegaan. De Commissie van Drie wees Bernhard erop dat het geld op de bankrekening van Pantchoulidzew was gestort. Bernhard gaf aan dat dit voor hem onbegrijpelijk en een grote verrassing was. Hij erkende dat hij Smith op de door hem aangegeven datum in Paleis Soestdijk ontmoet had, maar van het gesprek zelf zou hij zich niets meer kunnen herinneren.
Meuser gaf weer een andere versie. Hij vertelde de commissie dat de JetStar voor hemzelf en zijn staf bedoeld was, maar dat het vliegtuig door Bernhard en anderen gebruikt had mogen worden. Om financiële redenen was volgens Meuser de verstrekking van het vliegtuig niet doorgegaan. De 1 miljoen dollar zou te maken hebben gehad met compensatie aan hem van gederfde inkomsten. Hij beweerde dat het Gross was geweest die Pantchoulidzew had ingeschakeld omdat de geldstroom voor Lockheed geheim moest blijven. Het geld zou vanaf de bankrekening van Pantchoulidzew zijn overgemaakt naar andere rekeningen, waar de prins geen zeggenschap over zou hebben. Meuser ontkende dat hij het geld voor zichzelf had willen houden.
Steekpenningen 1968.
In oktober 1968 deed zich een soortgelijke situatie voor, waarbij door Lockheed besloten werd 100.000 dollar uit te trekken voor de prins. Dit geld werd als een "cashier's check" bij een bank in het Amerikaanse Burbank afgegeven op naam van een zekere Victor Baarn. De begunstigde kon het geld in Zwitserland komen afhalen door het noemen van de naam. Het bedrag was volgens Lockheed een gift aan Bernhard voor zijn hulp bij pogingen een Nederlandse beslissing ongedaan te maken toen Nederland het maritieme patrouillevliegtuig Breguet Atlantic had verkozen boven de Lockheed P-3 Orion. In eerste instantie had Lockheed Bernhard voor zijn hulp 500.000 dollar aangeboden, maar Bernhard weigerde het geld met de mededeling dat de koop van de Bréguets niet meer kon worden teruggedraaid. Lockheed stortte vervolgens alsnog een bedrag van 100.000 dollar. Bernhard verdedigde zich tegenover de onderzoekscommissie door te zeggen dat hij zich de aanbieding niet herinnerde en dat hij het geld in ieder geval nooit ontvangen had.
Poging tot steekpenningen 1974.
Kotchian vertelde ook dat Bernhard in 1974 een poging had gedaan een commissie te bewerkstelligen voor een mogelijke aanschaf door Nederland van dertien Lockheed P-3 Orion patrouillevliegtuigen. De gevraagde commissie zou neerkomen op vier tot zes miljoen dollar, afhankelijk van de grootte van de order. Lockheed vond dat een absurd hoog bedrag. Bernhard zou zich daarop verontschuldigd hebben, en zou hebben gezegd dat het slechts in zijn bedoeling lag om een miljoen dollar te vragen. Uiteindelijk accepteerde Bernhard volgens Lockheed, opnieuw tijdens een bespreking in Paleis Soestdijk, een vaste commissie van een miljoen dollar bij een aankoop van minimaal vier vliegtuigen. De koop ging echter niet door omdat er geen geld voor was. De commissie vond met betrekking tot deze kwestie twee brieven van de prins uit 1974, gericht aan medewerkers van Lockheed. In de tweede brief, die hij met de hand geschreven had, liet hij weten dat hij zich "after a hell of a lot of pushing and pulling" ten gunste van Lockheed had ingezet. Bernhard heeft niet ontkend dat hij die brieven geschreven had, maar heeft steeds volgehouden dat de opzet was dat de betalingen ten goede zouden komen aan het Wereld Natuur Fonds, wat hij naar eigen zeggen met Meuser was overeengekomen.
Steekpenningen KLM-directeur en poging omkoping Tweede Kamerleden.
De Commissie van Drie ontdekte tevens dat in 1969 aan toenmalig KLM-directeur F. Besançon 25.000 dollar aan steekpenningen zou zijn betaald, wat Besançon ontkende. Volgens Lockheed had Besançon in de jaren vijftig eveneens geld gekregen. Ook waren volgens de commissie Tweede Kamerleden benaderd met de bedoeling ze om te kopen. Het zou gaan om de KVP'er en generaal-majoor J. van Elsen b.d. en de VVD'er Ad Ploeg. Van Elsen was voorzitter van de vaste commissie voor Defensie en Ploeg was er lid van. Beiden bleken een bezoek te hebben gebracht aan Lockheed in Californië zonder dit gemeld te hebben. De commissie heeft deze kwestie niet verder uitgezocht, omdat dit niet tot de opdracht behoorde.
Conclusies.
Wat de steekpenningenkwestie uit de jaren 1960-1962 betrof geloofde de commissie niets van het verhaal van Meuser. Wat Bernhard betrof, concludeerde de commissie dat als de 1 miljoen dollar voor Meuser bedoeld zou zijn, dit niet overeenkwam met de feiten. Het stond voor de commissie vast dat Lockheed dacht dat het geld voor Bernhard bestemd was. "Doch dit sluit niet uit", aldus de commissie in haar eindrapport, "dat Z.K.H. te goeder trouw anders gemeend kan hebben". De commissie vond geen onomstotelijk bewijs dat de in totaal voor Bernhard betaalde 1,1 miljoen dollar daadwerkelijk bij hem terechtgekomen was. De persoon Victor Baarn werd niet gevonden. Het zou een "kennelijk fictieve naam" zijn geweest. Het oordeel van de Commissie van Drie was desondanks hard.
De bevindingen van de commissie en de conclusies van de regering werden op 26 augustus 1976 door minister-president J. den Uyl in de Tweede Kamer voorgelezen. De bekendmaking werd rechtstreeks uitgezonden via radio en televisie. Den Uyl vatte de conclusie van de commissie over Bernhard als volgt samen:
Dreiging constitutionele crisis.
De bevindingen dreigden te leiden tot een constitutionele crisis. Hoewel vanaf de presentatie van het eindrapport geruchten de kop opstaken dat koningin Juliana gedreigd zou hebben met aftreden indien de prins strafrechtelijk vervolgd zou worden en hun dochter en kroonprinses Beatrix aangegeven zou hebben in dat geval haar moeder niet te willen opvolgen, is hiervoor in 2016 - na een studie van zes jaar naar het leven van Juliana - door sociologe en biografe Jolande Withuis geen bewijs gevonden. Wel is uit de aantekeningen van de secretaris van de ministerraad J. Middelburg duidelijk dat Den Uyl zetelverlies voor zijn partij vreesde, mocht het kabinet gedwongen worden af te treden bij een strafrechtelijke vervolging van Bernhard en nieuwe verkiezingen noodzakelijk zouden worden. Mede daarom wenste Den Uyl geen strafrechtelijk onderzoek.
Uit de aantekeningen blijkt ook dat D'66-minister H. Gruijters meedeelde met "een gevoel van walging" het rapport gelezen te hebben, evenals: "Ik heb er vanmiddag over zitten peinzen. Ik voel me als Nederlander bepaald beschadigd. (...) Ik heb me afgevraagd: zou je de omgang met lieden die dit doen niet moeten beëindigen? Ik voel me door wat hier gebeurd is beledigd. Als ik persoonlijk in het geding was, dan zou ik het voor gezien houden." De ministers van Christen-Democratische huize reageerden milder, hoewel ze wel aangaven verbijsterd te zijn over de inhoud van het rapport. Volgens hen zou Bernhard gestraft moeten worden, maar tegelijkertijd moest voorkomen worden dat de koningin aftrad. ARP-minister J. Boersma vond dat Bernhard niet meer aanwezig kon zijn bij het op Prinsjesdag door de koningin uitspreken van de jaarlijkse troonrede. "Hij kan op safari", oordeelde hij. Den Uyl vond van niet: "De prins kan niet worden weggestopt". De meeste PvdA-ministers steunden Den Uyl, maar Vredeling liet zich als enige kritisch uit: "De rechtstaat is in het geding. Als hij weg moet als militair, dan is de vraag of dat eervol moet gebeuren." Den Uyl stond echter niet toe dat de ministers zich met zijn conclusies in zijn brief aan de Tweede Kamer zouden bemoeien. Hij werd hierin gesteund door de vicepresident van de Raad van State M. Ruppert, die bij de vergadering aanwezig was. Dat betekende dat er geen verzoek tot strafrechtelijk onderzoek zou volgen. Minister Westerterp zei "een zweem van klassenjustitie" te proeven, Toch was hij niet ontevreden: "Als ik Zijne Koninklijke Hoogheid een beetje ken, dan vindt hij de publicatie erger dan dat de staat een proces gaat voeren".
Doordat het kabinet niet om een strafrechtelijk onderzoek van Bernhard wilde vragen, zag het er ook vanaf om dat voor Besançon te doen. Evenmin durfde het kabinet een onderzoek in te laten stellen naar mogelijke omkoping van Tweede Kamerleden. Mochten Besançon en meerdere Tweede Kamerleden namelijk daadwerkelijk voor het gerecht worden gebracht, dan zou de roep om ook Bernhard te vervolgen alleen maar groter worden, en dat moest hoe dan ook voorkomen worden.
Den Uyl gaf in de Tweede Kamer als reden aan voor het niet strafrechtelijk vervolgen van Bernhard dat een deel van zijn vergrijpen inmiddels verjaard was, strafrechtelijk onderzoek "zeer geruime tijd" zou duren en een uiteindelijke strafrechtelijke vervolging "zeer onzeker" zou zijn, evenals dat de prins door de conclusies die de regering aan het rapport verbonden heeft "al ingrijpende gevolgen van zijn gedragingen zal ondervinden". Ten slotte werd door Den Uyl aangegeven dat een strafrechtelijk onderzoek en vooral strafrechtelijke vervolging van Bernhard "ernstige gevolgen zou kunnen hebben voor de positie van het staatshoofd". Die consequentie zou dan moeten worden aanvaard, zo stelde Den Uyl. Omdat het kabinet daarvoor geen verantwoordelijkheid wilde nemen werd besloten af te zien van justitiële maatregelen.
Bernhard moest als gevolg van de affaire zijn functies in het bedrijfsleven en bij de krijgsmacht neerleggen en werd geadviseerd in het openbaar niet meer in militair uniform te verschijnen. Hij werd niet ontslagen als inspecteur-generaal der krijgsmacht, maar kreeg op verzoek van Juliana de gelegenheid deze functie zelf neer te leggen. Andere functies bij de krijgsmacht die hij opgaf waren onder meer de lidmaatschappen van de Algemene Verdedigingsraad en die van de Defensieraad. Aan zijn jarenlange bemoeienissen met de Bilderbergconferenties kwam abrupt een einde. Zijn voorzitterschap legde hij per direct neer.
Een concept van de brief die Den Uyl namens de regering in de Tweede Kamer ging voorlezen, werd aan Bernhard ter inzage gegeven. Daarin stond: "Dat de prins ernstige fouten heeft gemaakt, heeft hij erkend". Bernhard weigerde dat te onderschrijven en de zin werd geschrapt.
De eigen officiële reactie van Bernhard dateert van 23 augustus 1976 en werd drie dagen later door Den Uyl als onderdeel van zijn eigen brief in de Tweede Kamer voorgelezen:
Op Soestdijk leefde de wens dat Bernhard in een televisie-uitzending het Nederlandse volk zou toespreken. Den Uyl wees dat af. Tegen Juliana zei hij naar eigen zeggen: "Hoe kleiner u zich maakt, hoe groter de kans is dat Hare Majesteit kan doorregeren." De Tweede Kamer legde zich neer bij de kabinetswens en diende geen verzoek in om een strafrechtelijk onderzoek te laten instellen.
Op Prinsjesdag 1976 verscheen Bernhard voor het eerst niet in uniform. Echter, een paar jaar later gaf premier Van Agt de prins al incidenteel (ter gelegenheid van de begrafenis van lord Mountbatten van Birma) toestemming het uniform weer te dragen, en in 1991 liet premier Lubbers hem bij diens 80e verjaardag weten dat de regering het op prijs zou stellen als hij bij voorkomende gelegenheden het uniform weer zou willen dragen. De prins maakte nauwelijks gebruik van dit gebaar, wel verkoos hij in uniform te worden begraven.
Publicaties na overlijden prins Bernhard van Lippe-Biesterfeld.
Na de dood van Bernhard in december 2004 verscheen een reportage in weekblad "De Groene Amsterdammer", waarin gemeld werd dat de prins in een serie interviews met de in 2002 overleden journalist Martin van Amerongen had toegegeven 1,1 miljoen dollar te hebben ontvangen. Het overgrote deel van het geld zou volgens Bernhard direct weggegeven zijn aan goede doelen. Martin van Amerongen en Bernhard waren overeengekomen dat de reportage pas na de dood van Bernhard zou worden gepubliceerd.
Het proefschrift van Anet Bleich, een biografische studie over het leven van Den Uyl uit 2008, bevestigde eerdere berichten dat Bernhard zich naast de Lockheed-kwestie tevens gevoelig had getoond voor gunsten en giften van nóg een vliegtuigfabrikant, Northrop. Over dit tweede smeergeldschandaal werd al in 2005 gepubliceerd in het tijdschrift "Vrij Nederland", dat de hand had weten te leggen op een geheime bijlage bij het rapport van de Commissie van Drie. Uit deze bijlage, "De Möser-Weissbrot connectie in de Northropzaak" geheten, blijkt dat Northrop vanaf 1968 in twee à drie jaar tijd 750.000 dollar aan Bernhard had overgemaakt. Al eerder, in 1977, had dagblad "Het Vrije Volk" bericht over de Northrop-smeergeldkwestie − op basis van het mogen inzien van het geheime stuk. Vermoedelijk is de bewuste bijlage indertijd door Den Uyl geheimgehouden, om de monarchale crisis niet verder uit de hand te laten lopen.
In 2011 publiceerde historicus Gerard Aalders "Het Lockheed Schandaal. Wapenindustrie Smeergeld Corruptie", waarin de affaire in een internationaal vergelijkend perspectief wordt geplaatst. In het buitenland werd volgens Aalders Den Uyls beleid met verbazing gadegeslagen, "maar tegelijk geconstateerd dat dankzij het vakmanschap van Den Uyl de affaire tot beheersbare proporties werd teruggebracht". In tegenstelling tot Nederland werden in het buitenland van corruptie verdachte hoogwaardigheidsbekleders wel voor de rechter gedaagd en veroordeeld.
West-Duitsland.
Voormalig Lockheed-lobbyist Ernest Hauser vertelde onderzoekers van de Amerikaanse senaat dat de West-Duitse minister van Defensie Franz Josef Strauss en zijn partij ten minste $ 10 miljoen hadden ontvangen voor de aankoop van negenhonderd F-104G Starfighters in 1961. De partij en haar leider ontkenden de beschuldigingen, en Strauss diende een aanklacht wegens laster in tegen Hauser. Aangezien de beschuldigingen niet werden bevestigd, werd de kwestie geschrapt.
In september 1976, in de laatste fase van de West-Duitse federale verkiezingen, werd de controverse heropend toen er binnen het federale ministerie van Defensie vragen werden gesteld over de verblijfplaats van de "Lockheed-documenten". Anonieme bronnen verspreidden ook enkele, mogelijk vervalste, documenten onder de media. Volgens een van deze documenten accepteerde het lid van de Duitse Bondsdag Manfred Wörner een uitnodiging van Lockheed om hun vliegtuigfabrieken in de VS te bezoeken, waarbij de hele reis door Lockheed werd betaald.
In de loop van het onderzoek kwam aan het licht dat de meeste documenten met betrekking tot de Starfighter-aankoop in 1962 waren vernietigd. De verblijfplaats van de documenten werd opnieuw besproken in een onderzoekscommissievergadering van de Bondsdag tussen januari 1978 en mei 1979. Uit onderzoek van Lockheed-documenten door de VS bleek dat de reis van Wörner was gefinancierd door de Duitse Bondsdag en verband hield met een testvlucht met de Lockheed S-3 Viking. Slechts een deel van de reiskosten van Wörners secretaris en Wörners vlucht terug van de VS naar Duitsland werd betaald door Lockheed:Wörner werd vergezeld door zijn secretaresse en een deel van haar onkosten werd betaald door Lockheed. Verder "verloor" Wörner zijn door de regering betaalde ticket terug naar West-Duitsland en Lockheed "hielp hem" door hem een ander ticket te geven.
Italië.
In Italië werden christendemocratische en socialistische politici omgekocht om de aankoop door de Italiaanse luchtmacht van C-130 Hercules-transportvliegtuigen te bevorderen. De beschuldigingen van omkoping werden gesteund door het politieke tijdschrift L'Espresso en waren gericht tegen de voormalige kabinetsministers Luigi Gui en Mario Tanassi, de voormalige premier Mariano Rumor en de toenmalige president Giovanni Leone, waardoor deze laatste op 15 juni 1978 gedwongen werd zijn functie neer te leggen.
Japan.
Bij het schandaal waren de Marubeni Corporation en verschillende hooggeplaatste leden van Japanse politieke, zakelijke en onderwereldkringen betrokken, waaronder minister van Financiën Eisaku Sato en de JASDF-stafchef Minoru Genda. In 1957 wilde de Japanse Air Self-Defense Force de Grumman F11F-1F Super Tiger kopen ter vervanging van de F-86 Sabre die toen in dienst was, maar zwaar lobbyen door Lockheed van belangrijke figuren van de Liberale Democratische Partij leidde in plaats daarvan tot de goedkeuring van de F-104.
Later huurde Lockheed onderwereldfiguur Yoshio Kodama in als adviseur om Japanse parastatale luchtvaartmaatschappijen, waaronder All Nippon Airways (ANA), te beïnvloeden om de Lockheed L-1011 TriStar te kopen in plaats van de McDonnell Douglas DC-10. Op 6 februari 1976 vertelde de vicevoorzitter van Lockheed de subcommissie van de Senaat dat Lockheed ongeveer $ 3 miljoen aan steekpenningen had betaald aan het kantoor van de Japanse premier Kakuei Tanaka voor hulp in deze zaak.
Lockheed betaalde ¥ 2,4 miljard om het contract van ANA binnen te halen. ¥ 500 miljoen van het totaal werd ontvangen door de premier. ¥ 160 miljoen werd ontvangen door ANA-functionarissen. ¥ 1,7 miljard werd ontvangen door Kodama.
Op 30 oktober 1972 kondigde ANA haar besluit aan om 21 Lockheed L-1011 Tristars te kopen, die elk ongeveer $ 5 miljoen kosten, hoewel het eerder opties had aangekondigd om de DC-10 te kopen. De Amerikaanse President's Commission on Organised Crime uit 1986 onthulde dat Lockheed van 1969 tot 1975 Deak &amp; Company, een grote valuta-exploitant die eigendom was van Nicholas Deak, gebruikte als kanaal om geld over te maken dat door Lockheed was bedoeld om Japanse functionarissen om te kopen. Er werd onthuld dat $ 8,3 miljoen was verplaatst naar de kantoren van Deak in Hong Kong, waar een in Spanje geboren priester die Lockheed vertegenwoordigde het geld aannam en naar Japan bracht.
In maart 1976 pleegde acteur Mitsuyasu Maeno uit protest tegen het schandaal een zelfmoordaanslag op het huis van Kodama in Tokio door er een licht vliegtuig op te laten crashen. Maeno stierf en twee bedienden raakten gewond. Kodama zelf bleef ongedeerd.
Tanaka werd op 27 juli 1976 gearresteerd en in augustus vrijgelaten op basis van een borgsom van ¥ 200 miljoen ($ 690.000). Hij werd op 12 oktober 1983 door een rechtbank in Tokio schuldig bevonden aan schendingen van de wetten op deviezencontrole, maar niet aan omkoping. Hij werd veroordeeld tot vier jaar gevangenisstraf, maar bleef in hoger beroep vrij tot aan zijn dood in 1993.

</doc>
<doc id="33087" url="https://nl.wikipedia.org/wiki?curid=33087" title="Antropomorfisch denken">
Antropomorfisch denken



</doc>
<doc id="33088" url="https://nl.wikipedia.org/wiki?curid=33088" title="Medicament">
Medicament



</doc>
<doc id="33091" url="https://nl.wikipedia.org/wiki?curid=33091" title="Specifieke stoot">
Specifieke stoot

De specifieke stoot (vaak naar het Engels specifieke impuls) is een maat voor de efficiëntie van een raket- of straalmotor. Het is per definitie de opgewekte stoot (verandering in impuls (Eng. momentum)) per eenheid stuwstof. Dit is tevens equivalent aan de opgewekte stuwkracht per stuwstofverbruik (stuwstof per tijdseenheid). 
Wordt de hoeveelheid stuwstof uitgedrukt in zijn massa dan heeft de specifieke stoot als eenheid m/s, en wordt het ook wel de effectieve uitstootsnelheid ("effective exhaust velocity") genoemd. In dit geval is de specifieke stoot het aantal newton stuwkracht dat opgewekt kan worden bij een verbruik van 1 kg reactiemassa per seconde. Gebruikelijker is echter om het (Aardse) gewicht van de stuwstof (de massa vermenigvuldigd met g) als maat te nemen, waardoor de eenheid van de specifieke stoot de seconde is. Dan is de specifieke stoot het aantal newton stuwkracht dat opgewekt kan worden bij een verbruik van 1 newton reactiemassa per seconde, wat ook kan worden opgevat als de tijdsduur gedurende welke 1 kg reactiemassa een stuwkracht kan opwekken van 1 kilogramkracht (9,81 newton). De twee vormen van specifieke stoot kunnen eenvoudig in elkaar worden omgerekend door te vermenigvuldigen met of delen door g.
Dit is een belangrijke eigenschap van een raketpropellant/reactiemotor. Deze grootheid is een parameter in de raketvergelijking van Tsiolkovski; de vergelijking laat zien dat voor het uitvoeren van manoeuvres de verhouding tussen beginmassa en eindmassa zeer sterk kan afhangen van de specifieke stoot: hoe groter de specifieke stoot hoe lager (gunstiger) deze verhouding.
Hieronder een aantal voorbeelden:
Al naargelang de geraadpleegde bron worden voor diverse combinaties wisselende getallen opgegeven; de specifieke stoot is namelijk afhankelijk van het ontwerp van de gebruikte motor.
Bij de chemische raketmotoren (waarbij de "propellant" zowel de energie levert als de reactiemassa) geldt in principe hoe hoger de specifieke stoot hoe beter. Bij systemen waarbij andere energie gebruikt wordt, zoals zonne-energie, heeft een zeer hoge specifieke stoot ook een nadeel, namelijk een hoog energieverbruik in verhouding tot de stuwkracht.

</doc>
<doc id="33093" url="https://nl.wikipedia.org/wiki?curid=33093" title="Scottish National Party">
Scottish National Party

De Scottish National Party (SNP, "Schotse Nationale Partij", Schots Gaelisch
"Pàrtaidh Nàiseanta na h-Alba") is een sociaaldemocratische links-nationalistische politieke partij in Schotland. De partij streeft naar volledige Schotse onafhankelijkheid.
De SNP regeert in Schotland onafgebroken sinds 2007 en is anno 2024 de grootste Schotse politieke partij in het Schotse Parlement en op lokaal niveau. Dit is niet meer het geval in het Britse Lagerhuis, waar de partij bij de Lagerhuisverkiezingen van 2024 zwaar verlies leed. De partij heeft geen leden in het Hogerhuis, omdat zij principieel bezwaar heeft tegen een ongekozen Hogerhuis. 
Sinds 6 mei 2024 wordt de partij geleid door John Swinney.
Politieke standpunten.
De ideologische basis van de SNP is de overtuiging dat Schotland welvarender zou zijn als het onafhankelijk werd van het Verenigd Koninkrijk. Er zijn binnen de SNP spanningen geweest over de beste manier om onafhankelijkheid te verkrijgen: door een radicale breuk met het Verenigd Koninkrijk of door een "stap-voor-stap" strategie met steeds verder gaande decentralisatie. Het leiderschap van de SNP steunt doorgaans de meer geleidelijke benadering
Officieel is de SNP voorstander van de monarchie, maar de leden zijn verdeeld over de kwestie. De partij stelt wel voor om minder geld uit te geven aan de koninklijke familie. 
De SNP is altijd tegen het ongekozen Hogerhuis geweest en zou zowel het Hogerhuis als het Lagerhuis gekozen willen zien door een vorm van evenredige vertegenwoordiging. De partij is ook voorstander van de invoering van een geschreven grondwet, hetzij voor een onafhankelijk Schotland, hetzij voor het Verenigd Koninkrijk als geheel.
De SNP verenigt wat betreft economisch beleid een breder spectrum aan politieke meningen dan de meeste partijen. De verbindende factor is de wens naar onafhankelijkheid. De partij is voor een belastingstelsel dat personen met lagere inkomens ontziet. 
Als regeringspartij ontwikkelde de SNP actief beleid inzake gelijke rechten voor vrouwen en voor de Lgbt-gemeenschap. De partij is voorstander van multiculturalisme en wil immigratie naar Schotland bevorderen om dalende bevolkingscijfers te compenseren. 
De SNP steunt van oudsher militaire neutraliteit. Sinds het begin van de 21e eeuw is het beleid verschoven naar steun voor Atlantische en Europese samenwerking, en voor lidmaatschap van de NAVO. De SNP is tegen het onderbrengen van kernwapens in Schotland.
De SNP heeft zich uitgesproken tegen privatisering van het landelijke systeem voor gezondheidszorg NHS. De partij wil de toegang tot onderwijs bevorderen en heeft daarom het collegegeld voor het hoger onderwijs in Schotland afgeschaft.
De SNP is lid van de Europese Vrije Alliantie (EFA). 
Geschiedenis.
Oprichting en eerste successen.
De SNP werd gesticht in 1934 als een fusie van de National Party of Scotland en de Scottish Party. Oorspronkelijk hing ze het separatisme niet aan, maar koos voor een oplossing binnen het Verenigd Koninkrijk. De partij groeide slechts langzaam in de jaren 30, door de smet die er destijds op nationalisme kleefde door toedoen van rechtse nationalistische ideologieën als het fascisme en het nazisme.
Van de jaren 30 tot ver in de jaren 50 kende de partij weinig of geen succes. In 1945 won de partij bij een tussentijdse verkiezing voor het eerst een zetel in het Lagerhuis, die bij algemene verkiezingen enkele maanden later weer verloren werd. Pas in 1967 wist SNP-kandidaat Winnie Ewing een zetel te veroveren, wat de aandacht en de steun voor de partij sterk vergrootte. Bij de Lagerhuisverkiezingen in 1974 kreeg de partij één derde van de in Schotland uitgebrachte stemmen en elf Lagerhuiszetels. In de jaren tachtig kende Labour een opleving in Schotland, waardoor de SNP het minder goed deed. Dit leidde tot een periode van interne conflicten en afsplitsingen.
Schots parlement en leiderschap Alex Salmond.
In 1990 werd Alex Salmond leider van de SNP. Onder zijn leiderschap nam de partij een meer uitgesproken links en pro-onafhankelijkheidsstandpunt in. Dit leidde echter niet direct tot verkiezingssucces; in 1992 verloor de partij twee van de vijf Lagerhuiszetels. 
De SNP nam in de jaren negentig niet deel aan de Scottish Constitutional Convention (SCC), een overleg van Schotse politieke partijen en andere maatschappelijke organisaties, die een blauwdruk ontwikkelden voor grotere autonomie van Schotland. De reden om niet mee te doen was het feit dat de SCC niet bereid was om volledige onafhankelijkheid ook als optie mee te nemen. De SNP werkte in 1997 wel met de andere partijen samen in de aanloop naar een raadplegend referendum over grotere autonomie voor Schotland, een van de verkiezingsbeloftes van Labour premier Tony Blair. Dit leidde grotere bestuurlijke zelfstandigheid van Schotland en de instelling van een Schots parlement. 
Bij de eerste verkiezingen voor het Schotse Parlement in 1999 won de SNP maar 35 zetels. Dit betekende dat de partij in het Schotse parlement de officiële oppositie was van de Labour-Liberaal-Democratische Schotse coalitieregering. Salmond legde het leiderschap neer in 2000 en werd opgevolgd door John Swinney. De verkiezingen van 2003 deden de partij niet veel goed: ze zakten tot 27 zetels. Deze resultaten zouden te wijten zijn aan de opkomst van de Scottish Socialist Party en de Scottish Green Party (SGP), die beide ook voor onafhankelijkheid waren. Ook de Europese verkiezingen van 2004 waren voor de SNP teleurstellend, waarop Swinney aftrad en Salmond weer tot leider werd verkozen. Nicola Sturgeon werd verkozen tot adjunct-leider en werd de fractieleider in het Schotse parlement totdat Salmond, die nog geen lid was van het Schotse parlement, bij de volgende verkiezingen een zetel zou krijgen. 
Regeringen-Salmond I en II (2007-2014).
In 2007 werd de SNP de grootste partij in het Schotse parlement met 47 van de 129 zetels, en werd Alex Salmond eerste minister van een minderheidsregering. De Schotse Green Party steunde Salmonds verkiezing tot Eerste Minister in ruil voor, onder andere, klimaatwetgeving. Salmonds minderheidsregering sloot begrotingsakkoorden met de Conservatieven om te kunnen regeren.
In mei 2011 behaalde de SNP een algemene meerderheid in het Schotse parlement met 69 zetels, een winst van 23 zetels. Dit was bijzonder, aangezien het dubbele kandidatensysteem dat voor de verkiezingen voor het Schotse parlement wordt gebruikt, speciaal is ontworpen om te voorkomen dat één partij een volstrekte meerderheid behaalt. 
Na deze zege kreeg het streven van de partij om Schotland af te scheiden van het Verenigd Koninkrijk concreet vorm. Salmond, opnieuw eerste minister, kondigde aan vóór het aflopen van zijn regeringstermijn in 2016 een referendum over Schotse onafhankelijkheid uit te willen schrijven. Op 15 oktober 2012 tekende hij met de Britse premier David Cameron een overeenkomst voor zo'n referendum in de herfst van 2014. Het referendum over de onafhankelijkheid van Schotland werd gehouden op 18 september 2014. De Schotten spraken zich met een kleine meerderheid uit tegen onafhankelijkheid, waarop Salmond aftrad. Hij werd opgevolgd als partijleider en als eerste minister door Nicola Sturgeon.
Regeringen-Sturgeon I, II en III (2014 - 2023 ).
Sturgeon I.
Onder leiding van Sturgeon behaalde de SNP tijdens de Britse Lagerhuisverkiezingen 2015 een groot succes. Van de 59 te verdelen Schotse Lagerhuiszetels behaalde de partij er 56. In 2016 voerde de SNP bij het referendum over Brexit campagne voor "remain", het standpunt dat in Schotland ook een ruime meerderheid behaalde. De Britse bevolking besloot echter in meerderheid om de EU te verlaten. Pogingen van de regering-Sturgeon om bij de onderhandelingen met de EU aan tafel te komen, liepen op niets uit. Regelmatig werd gezinspeeld op een nieuw referendum over afscheiding, vooral in geval van een no-deal brexit.
Sturgeon II.
Bij de Schotse parlementsverkiezingen van 2016 verloor de SNP zes zetels. Met 63 zetels had de partij geen meerderheid meer in het Schotse parlement, maar keerde wel terug voor een derde opeenvolgende termijn als minderheidsregering onder leiding van Sturgeon. Het grote zetelverlies van de SNP in de Lagerhuisverkiezingen van 2017 werd gezien als een signaal dat veel Schotse kiezers een tweede referendum over onafhankelijkheid afwezen.
Bij de lokale verkiezingen van 2017 werd de SNP de grootste partij in de vier grootste steden van Schotland (Aberdeen, Dundee, Edinburgh en Glasgow).
In het verkiezingsprogramma voor de Britse Lagerhuisverkiezingen van 2019 kondigde de SNP aan in 2020 een tweede referendum over onafhankelijkheid te willen houden. De partij won tijdens de verkiezingen 48 van de 59 Schotse lagerhuiszetels. Een week na de verkiezingen vroeg Sturgeon de Britse premier Boris Johnson om toestemming voor een tweede referendum; deze weigerde echter. In zijn woorden was dat iets van "éénmaal in een generatie". Sturgeon verklaarde dat ze er vanuit ging dat Johnson zijn verzet tegen een tweede referendum zou opgeven als de SNP bij de verkiezingen voor het Schotse parlement in mei 2021 een grote meerderheid behaalde.
Affaire Salmond.
De manier waarop de partij, en met name Nicola Sturgeon, in 2019 had gereageerd op beschuldigingen aan het adres van Alex Salmond over seksueel grensoverschrijdend gedrag, werd onderwerp van een parlementair onderzoek. Een parlementaire onderzoekscommissie kwam in 2021 tot de conclusie dat Sturgeon het parlement had misleid. Een onafhankelijke jurist bepaalde echter op 22 maart 2021 dat zij de officiële ministeriële gedragscode niet had overtreden, waardoor zij niet hoefde af te treden. Salmond had inmiddels de SNP verlaten en was leider geworden van de concurrerende Alba Party. Een aantal SNP-politici sloot zich bij de Alba Party aan, waaronder twee leden van het Lagerhuis en enkele plaatselijke politici. 
Sturgeon III.
Bij de Schotse parlementsverkiezingen 6 mei 2021 haalde de SNP 64 zetels, een zetel meer dan in 2016 maar één te weinig voor de absolute meerderheid.De SNP en de Schotse Green Party vormden een coalitieregering. Bij de lokale verkiezingen van 5 mei 2022 behaalde de SNP een winst van 22 zetels; in totaal heeft de partij 453 gemeenteraadszetels, ruim meer dan Labour (282) en de Conservatieven (214). Door de jarenlange politieke dominantie van de SNP in het Britse Lagerhuis, het Schotse Parlement en op lokaal niveau is Schotland wel omschreven als "de facto" een eenpartijstaat.
Kritiek.
De SNP kreeg tijdens de derde regering Sturgeon in toenemende mate te maken met kritiek en met obstakels bij de uitvoering van hun programma. Een wet tegen haatmisdrijven ("Hate Crime and Public Order Bill") die bescherming moest bieden aan vervolgde minderheden, kreeg in 2021 veel kritiek omdat aanvankelijk ook het onopzettelijk aanwakkeren van haat strafbaar was gesteld. Dit werd in sommige kringen gezien als een aantasting van de vrijheid van meningsuiting. Ook de "Gender Recognition Reform Bill" die het makkelijker maakte om juridisch van geslacht te veranderen (een verkiezingsbelofte van de SNP) leidde in 2022 tot heftig debat in de Schotse samenleving, het Schotse parlement en binnen de SNP. De invoering werd uiteindelijk door de Britse regering geblokkeerd. 
De SNP werd ook verweten tijdens de coronacrisis op een autoritaire manier te hebben geregeerd.
De Schotse rekenkamer was in een rapport uit 2022 zeer kritisch over de manier waarop de Schotse overheid opdrachten voor de bouw van nieuwe veerboten had verleend. Het Britse Hooggerechtshof deed in november 2022 uitspraak dat een nieuw referendum over onafhankelijkheid alleen mogelijk zou zijn met toestemming van de regering van het Verenigd Koninkrijk. 
Aftreden.
Op 15 februari 2023 kondigde Sturgeon aan dat ze zou aftreden als First Minister zodra de SNP een opvolger had gekozen. Een van haar redenen om af te treden was dat zij niet wilde dat haar persoon of haar meningen als leider de discussie over onafhankelijkheid zouden beïnvloeden. Ze gaf ook aan dat de acht jaar als First Minister, het gebrek aan privacy en de verharding in de politiek hun tol hadden geëist.
Regering Yousaf (2023 - 2024 ).
Nadat Nicola Sturgeon haar aftreden had aangekondigd startte de SNP de procedure voor de verkiezing van een nieuwe partijleider. Drie SNP politici stelden zich kandidaat: minister van Financiën Kate Forbes, voormalig minister voor Locale Veiligheid Ash Regan en minister van Volksgezondheid Humza Yousaf. Het was de eerste keer sinds 2004 dat er meer dan één kandidaat voor het partijleiderschap was. 
Tijdens de leiderschapsverkiezing in februari-maart 2023 maakte de partijleiding pas na aandringen door de kandidaten en de pers bekend hoeveel stemgerechtigde leden de SNP had. Het bleek dat het ledenaantal in vier jaar tijd scherp was gedaald: van 125.691 in 2019 naar 72.186 in 2023. Deze informatie was binnen de partij slechts bij een kleine groep bekend. Peter Murrell, sinds 1999 chief-executive (directeur partijbureau) van de SNP en de echtgenoot van Nicola Sturgeon, trad met onmiddellijke ingang af.
Op 27 maart 2023 werd Humza Yousaf gekozen tot de nieuwe partijleider van de SNP; een dag later werd hij door het Schotse parlement gekozen tot First Minister.
Onderzoek naar partijfinanciën.
Yousaf werd direct na zijn aantreden geconfronteerd met een crisis binnen de partij. De Schotse politie was in juli 2021 een onderzoek gestart naar mogelijke fraude bij fondsenwerving door de SNP. De partij wierf sinds 2017 fondsen die specifiek bedoeld waren voor een campagne rond een tweede onafhankelijkheidsreferendum. Daarvoor werd meer dan GBP 660.000 opgehaald. De verdenking bestond dat dit geoormerkte geld in strijd met de wet voor andere doelen was gebruikt. In april 2023 arresteerde de politie Peter Murrell en deed huiszoeking in het huis van Murrell en Sturgeon in Glasgow. Murrell werd dezelfde dag weer vrijgelaten zonder dat hij formeel ergens van was beschuldigd. Twee weken later arresteerde de politie de penningmeester van de SNP, Colin Beattie. Ook hij werd vrijgelaten zonder dat hij formeel in staat van beschuldiging was gesteld. Op 11 juni 2023 werd Nicola Sturgeon gearresteerd en net als Murrell en Beattie na enkele uren weer vrijgelaten. 
De situatie binnen de SNP na de arrestaties van Murrell, Beattie en Sturgeon werd door hoge partijfunctionarissen openlijk omschreven als chaotisch. Er werden binnen de partij twijfels geuit over het verloop van de leiderschapsverkiezingen. De kernvraag was of Yousaf, de kandidaat die politiek het dichtste bij Sturgeon stond, ook zou hebben gewonnen als de informatie over de financiële gang van zaken in de partij onder Murrell en Sturgeon eerder bekend was geworden. Murrell werd op 18 april 2024 formeel beschuldigd van verduistering van partijfondsen.
Aftreden.
In april 2024 ontstond er een conflict in de Schotse regering tussen de SNP en coalitiepartner de Scottish Green Party. Aanleiding hiervoor was verzet van de Groenen tegen een wijziging van het regeringsbeleid inzake het verstrekken van puberteitsremmers aan minderjarige transgenders, en tegen de verlaging van de ambities inzake klimaatbeleid. Op 25 april verbrak Yousaf het coalitieakkoord met de Green Party, die vervolgens verklaarde moties van wantrouwen van de oppositiepartijen tegen de regering en tegen Yousaf zelf te zullen steunen. Yousaf had de moties kunnen overleven door de steun te vragen van het enige parlementslid van de Alba Party, voormalig SNP parlementariër Ash Regan die in november 2023 de SNP had verruild voor Alba. Hij weigerde dit uit principiële redenen. Op 29 april, voordat de moties in het parlement behandeld konden worden, kondigde hij aan te zullen aftreden als partijleider van de SNP en als first Minister van Schotland zodra een opvolger bekend zou zijn. Hij trad op 7 mei 2024 formeel af en werd opgevolgd door John Swinney.
Regering Swinney (2024 - ).
Op 6 mei werd voormalige vice-eerste minister John Swinney uitgeroepen tot de nieuwe leider van de SNP, een functie die hij van 2000 tot 2004 al eens had bekleed. Hij was de enige kandidaat. Het Schotse parlement keurde een dag later zijn benoeming tot eerste minister goed. 
Swinney leidt een minderheidsregering. Hij riep in het parlement de oppositie op om met hem samen te werken, en om verder te kijken dan de verschillen van mening rond Schotse onafhankelijkheid. Hij kondigde aan bestrijding van armoede onder kinderen tot een prioriteit van zijn regering te willen maken. De enige wijziging die hij aanbracht in het kabinet was het benoemen van Kate Forbes tot vice-first minister en minister van Economische zaken en Gaelic. De voormalige vice-first minister onder Yousaf, Shona Robinson, behield haar positie als minister van financiën.
Lagerhuisverkiezingen 2024.
De SNP had in de maanden voor de Lagerhuisverkiezingen van 4 juli 2024 te maken gehad met een leiderschapscrisis en een politieonderzoek naar partijfinanciën. De peilingen hadden al aangegeven dat de SNP zetels zou verliezen en dat Labour in Schotland weer voet aan de grond zou krijgen. De SNP eindigde op 9 Lagerhuiszetels, een verlies van 39.

</doc>
<doc id="33094" url="https://nl.wikipedia.org/wiki?curid=33094" title="Jan van Goyen">
Jan van Goyen

Jan Josephsz. van Goyen (Leiden, 13 januari 1596 – Den Haag, 27 april 1656) was een Nederlands landschapschilder uit de Gouden Eeuw. Van Goyen heeft veel schilderijen nagelaten van riviergezichten en landschappen (duinen of strand) in de omgeving van Den Haag, Rotterdam, Delft, Dordrecht, Leiden, Gouda, Rhenen, Arnhem, Nijmegen, Emmerik en Kleef. Hij schilderde regelmatig winterlandschappen, zee- en stadsgezichten, maar nooit een portret, historiestuk of stilleven.
Biografie.
Jeugd en leertijd.
Van Goyen werd in de Schoolsteeg nr. 4 in Leiden geboren als zoon van de schoenmaker Joseph Jansz. van Goyen. Hij was een van de vier kinderen en vertrok ergens tussen 1608 en 1615 naar Hoorn, nadat hij in een korte periode bij drie kunstschilders in de leer was geweest en te kennen had gegeven geen glazenmaker te willen worden. Van Goyen ging op tienjarige leeftijd in de leer bij de kleine Leidse meester Coenraet Schilperoort. Van Goyens biografie werd beschreven door de Leidse burgemeester Jan Jansz. Orlers in zijn "Beschrijvinge der stadt Leyden" uit 1641. Jans vader bracht hem, toen hij bij Schilperoort na drie maanden was uitgekeken, naar de burgemeester-schilder Isaack Nicolai ofwel Isaac Claesz. van Swanenburg (1537-1614). Ook hier hield Jan het niet lang uit en hij ging vervolgens in de leer bij de onbekende Leidse schilder Jan Arentsz. de Man. Daarna was Van Goyen enige jaren in de leer bij de Hoornse schilder Willem Gerritz.
Op zijn 19e vertrok Van Goyen naar Frankrijk, samen met zijn voormalige leermeester. Bij terugkomst studeerde hij bij de landschapschilder Esaias van de Velde in Haarlem. Deze schilder was wél een sleutelfiguur in de ontwikkeling van Jan van Goyen. Van Goyen was een jaar lang medewerker op het atelier van Van de Velde. In 1618 trouwde hij met Annetje Willemdr. van Raelst en werd opgenomen in het Leidse Sint-Lucasgilde als zelfstandig meester.
Schilder in Den Haag.
Tussen 1632 en 1634 vestigde hij zich in Den Haag. In dezelfde periode verlieten ook Rembrandt van Rijn, Jan Lievens en Jan Davidsz. de Heem Leiden. In de 17e eeuw hebben er zo'n 650 schilders in Den Haag gewoond, alleen Amsterdam telde er meer, ruim duizend. Na zijn verhuizing naar Den Haag, kreeg Van Goyen in 1634 er het burgerrecht. In 1632 werd zijn vroeg gestorven dochtertje Elsje begraven in de Grote Kerk van Den Haag. In 1638 werd hij daar hoofdman van het Sint Lucasgilde. Hij bleef hoofdman tot 1640 of werd het dat jaar opnieuw.
Zijn eerste gesigneerde werk dateert uit omstreeks 1618. Er zouden meer dan duizend schilderijen en 800 tekeningen volgen. Van Goyen werd een van de toonaangevende landschapschilders door zijn vernieuwende werkwijze en vindingrijkheid. Hij ontwikkelde uiteenlopende typen landschapschilderijen zoals duingezichten, stadsgezichten, strandgezichten en gezichten op riviermondingen met schepen, bij zowel goed als slecht weer. Hij ontwikkelde gaandeweg een snelle manier van werken, waarbij hij de verf in een keer op het doek of paneel opbracht.
Mede onder invloed van de marineschilder Jan Porcellis ontwikkelde hij een type landschappen met een gereduceerd kleurenpalet die worden aangeduid als 'tonale' landschappen. Het is onduidelijk of Van Goyen deze snelle werkwijze ontwikkelde om zijn omzet te verhogen, of uit artistieke overwegingen.
Ter voorbereiding van zijn schilderijen maakte Van Goyen honderden schetsen in zwart krijt die hij tekende op grotere en kleinere wandelingen die hem tot aan Kleve in Duitsland brachten en tot in Noord Frankrijk. De landschappelijke en topografische motieven verwerkte hij naderhand in zijn schilderijen. Het zogenoemde Dresdner Schetsboek is als enige nog intact.
In 1649 trok schilder Jan Steen in bij Van Goyen. Steen, eveneens katholiek, trouwde datzelfde jaar met zijn dochter Grietje (Margaretha) en schilderde de familie Van Goyen. In 1651 werd hun eerste kind, Thaddeus, geboren. Jacques de Claeuw (1623-1694) was Van Goyens andere schoonzoon. Hij trouwde Van Goyens oudste dochter Maria, ook in 1649. Drie maanden na het huwelijk werd hun kind geboren.
Gezicht op Den Haag.
In 1651 schilderde hij in opdracht van het stadsbestuur het enorm grote stadsgezicht "Gezicht op Den Haag" vanuit het zuidoosten met op de voorgrond de Haagse Trekvliet en de voorganger van de huidige Laakmolen. Het doek is bijna vijf meter breed (174 bij 460 cm). Hij kreeg er 7 augustus 1651 650 gulden voor. Mogelijk deed Van Goyen, die vrijwel permanent in geldnood verkeerde, een poging tot oplichting door op 2 mei 1653 te vragen of het bedrag, dat hij nog niet zou hebben ontvangen, van een schuld, die hij bij het stadsbestuur had, kon worden afgetrokken. De schepenen Johan Doedijns en Thomas Cletcher jr. gingen akkoord, maar een oplettende klerk streepte de resolutie door en vernietigde het besluit.
Laatste jaren.
Van Goyen had redelijke inkomsten, want hij was bovendien 'projectontwikkelaar' en speculeerde in tulpenbollen. Hij kocht onder meer grond aan de Dunne Bierkade (Singelgracht), de Nieuwe Molstraat en de net gegraven Prinsegracht en liet daarop huizen bouwen.
In 1654 namen zijn schulden dermate toe dat hij zijn eigen huis aan de Dunne Bierkade (nu nr. 16) verhuurde. Jan Steen vertrok toen naar Delft. Van Goyen verhuisde naar de Wagenstraat, waar hij twee jaar later overleed. 
De schulden waren opgelopen tot 18.000 gulden en zijn weduwe Annetje accepteerde de erfenis slechts 'met de bepaling dat zij niet verantwoordelijk was voor de schulden die na de verkoping van de bezittingen zouden achterblijven.' Jan Steen en zijn vader, de Leidse bierbrouwer Havick Steen, stonden haar bij. Nadat alle huizen waren verkocht (het huis aan de Wagenstraat voor 1450 gulden, de twee panden aan de Prinsegracht voor 6700 gulden, de huizen aan de Dunne Bierkade voor 5260 gulden en het huis aan de Nieuwe Molstraat aan Havick Steen voor 2110 gulden) en de schulden betaald, betrok de weduwe een woning in het Hofje van Nieuwkoop, waar ze in 1672 stierf.
Van Goyen als speculant.
Naast zijn werk als kunstschilder was Van Goyen ook een speculant. Hij werd ingeschakeld als taxateur en werkte als kunsthandelaar. In 1629 verkocht hij een huis aan Johannes Porcellis. In 1637 werd hij aangestoken door de Tulpenmanie.
Hij kocht op 27 januari 1637 negen tulpenbollen van de Haagse oud-burgemeester Allert Claesz. van Ravesteyn voor 90 gulden en zou betalen met twee schilderijen, een gemaakt door Salomon van Ruysdael, dat hij nooit geleverd heeft. Een week later, op 4 februari, kocht hij nog een partij van dezelfde Van Ravesteyn voor 843 gulden (het kostbaarste exemplaar was een 'Jan Gerijtsen' van 60 gulden), die hij niet betaalde, omdat de markt instortte. De tulpenhandel was al een dag eerder in Haarlem, het centrum van de bollenhandel, ingestort. Van Goyen kwam met een partij waardeloze tulpenbollen te zitten. Van Ravesteyn overleed in 1641 toen van Goyen nog een schuld van 897 gulden bij hem had uitstaan. Na 1640 lag Van Goyens productie hoger dan ervoor.
Van Goyen ontwikkelde zich tot een projectontwikkelaar, als opdrachtgever van een zestal huizen. Het beleggen in onroerend goed was de hoofdreden dat het financieel gezien met van Goyen bergafwaarts ging. In de periode 1647-1654 veilde hij drie maal werk van zichzelf en van anderen. In 1651 vroeg hij uitstel van betaling aan, ook al verdiende hij dat jaar 650 gulden met zijn "Gezicht op Den Haag". In 1652 leverde een veiling hem 3750 gulden op.
Stijl en werk.
Van Goyen was gespecialiseerd in het schilderen van weidse landschappen en riviergezichten, net als Jacob en Salomon van Ruysdael. Typerend voor zijn stijl is de afwisseling van donkere en lichtere banen, in zijn latere werk op een complexe manier. Hij 'overzwadderde' het hele doek met verschillende lagen verf en zocht in de min of meer toevallig ontstane kleurvlakken naar aanknopingspunten om details aan te brengen. De werken van Van Goyen behoren tot de barok.
Hij had een groot oog voor de details van alledag. Menselijke bedrijvigheid bepaalt het karakter van zijn schilderijen. Van Goyen schilderde niet realistisch, zoals op het schilderij van de Hooglandse Kerk in Leiden aan een rivier. Tussen 1638 en 1653 schilderde hij een dertigtal schilderijen van de Valkhof in Nijmegen, Rhenen is een goede tweede. Van Goyen was gefascineerd door de duinen bij Scheveningen, maar reisde ook naar Antwerpen (1648) en schilderde het Fort Lillo aan de Schelde.
Van Goyen baseerde zijn schilderijen op aantekeningen en voorstudies in zijn schetsboek, aanvankelijk met pen, later met zwart krijt. Zijn latere werk is het meest voornaam, zoals het "Gezicht op de Kaag", "Storm op het Haarlemmermeer" en "Gezicht op Dordrecht". Dit laatste schilderij is in 2008 voor 3,5 miljoen teruggekocht van de erfgenamen van Jacques Goudstikker.
Van Goyen had tientallen volgelingen en imitatoren waaronder Pieter de Neyn en Willem van Diest. Nicolaes Berchem is mogelijk een leerling. Gerard ter Borch schilderde zijn portret (rond 1653), evenals Bartholomeus van der Helst. Carel de Moor maakte een ets naar het schilderij van Ter Borch.
Tentoonstellingen (selectie).
De Parijse kunsthandelaar Sedelmeyer wijdde in 1875 voor het eerst een tentoonstelling aan zijn werk. In 1903 werd in het Stedelijk Museum een tentoonstelling gehouden, georganiseerd door de firma Frederik Muller &amp; Co.. De inleiding en catalogus waren het werk van de nog jonge Frits Lugt. 
"Jan van Goyen" van 21 september 1996 tot en met 2 februari 1997 in Museum De Lakenhal in Leiden.
Van Goyens schilderij "Gezicht op 's-Gravenhage" (1651) hing op 12 januari 2009 enkele minuten boven de Hofvijver in Den Haag. Dit gebeurde vanwege een verhuizing naar Washington, waar het doek als onderdeel van de tentoonstelling "Pride of Place, Dutch Cityscapes of the Golden Age" te zien was. Het vijf meter brede doek kon het Haags Historisch Museum enkel verlaten door het raam.

</doc>
<doc id="33095" url="https://nl.wikipedia.org/wiki?curid=33095" title="Barbarisme">
Barbarisme

Een barbarisme is een woord dat, of een zinswending of conventie die:
Barbarismen worden op het tweede criterium formeel onderscheiden van ontleningen (leenwoorden, leenuitdrukkingen enz.), die ondanks hun uitheemse oorsprong niet noodzakelijkerwijs worden afgekeurd. Het radicaal afkeuren van alle ontleningen wordt "taalpurisme" genoemd.
In de praktijk is het moeilijk een woord of zinswending eenduidig als barbarisme dan wel als ontlening te classificeren, daar de gezaghebbende taalvoorschriften elkaar vaak tegenspreken over de mate van aanvaardbaarheid van een ontlening.
Taalniveaus van gebruik.
Barbarismen komen op alle taalniveaus voor, de irritatie over de fout verschilt per niveau. Een ordening van de niveaus volgens de gevoeligheid voor fouten van belangrijk naar minst belangrijk:
Acceptatie.
De Dikke Van Dale gebruikt sinds de 13e herziene uitgave van 1999 voor (vermeende) barbarismen niet langer de labels "gallicisme", "anglicisme" en "germanisme", die een connotatie van afkeuring dragen. Wel wordt vermeld dat een woord of uitdrukking een vertaling, een leenvertaling of een leenbetekenis/betekenisontlening is.
Herkomst en naam.
Hieronder een lijst met enkele, naar de naam van de donortaal gerangschikte barbarismen:
Dialectismen.
Binnen een taalgebied kunnen verschillende taalnormen bestaan. Woorden, constructies en zinswendingen met een beperkte regionale spreiding worden wel dialectismen genoemd. De begrippen hollandisme en belgicisme verwijzen naar taalvormen die beperkt zijn tot het Nederlands-Nederlands respectievelijk het Belgisch-Nederlands. 
Voorbeelden:

</doc>
<doc id="33096" url="https://nl.wikipedia.org/wiki?curid=33096" title="Opuntia">
Opuntia

Opuntia is een geslacht dat behoort tot de cactusfamilie ("Cactaceae"). Deze cactussen worden in het Nederlands schijfcactus of vijg(en)cactus genoemd. In het groeiseizoen worden nieuwe schijven gevormd die vaak voorzien zijn van rudimentaire bladeren.
Sommige soorten worden gekweekt voor hun eetbare cactusvijgen en de jonge schijven die als groente worden gebruikt. Omdat de cochenilleluis ("Dactylopius coccus") op de schijfcactus voorkomt wordt de schijfcactus ook gebruikt voor de productie van kleurstoffen. De cochenilleluis levert een rode kleurstof op. Nu worden in Peru, Mexico, Chili en op de Canarische Eilanden nog steeds cactussen voor dit doel geteeld. De kleurstof E120, Karmijn of Cochenille, die in veel voedingsmiddelen wordt verwerkt, is van de cochenille-schildluis gemaakt.
Deze cactussen kunnen in Europa gekocht worden. De meeste soorten zijn niet veeleisend en zijn makkelijk in de vensterbank te houden, hoewel sommige erg groot kunnen worden.
Opuntia valt net als alle andere cactussen onder Cites. Dat is met name van belang bij invoer en uitvoer naar of uit de EU. 
Glochiden.
Er moet rekening mee worden gehouden, zeker als er kleine kinderen in huis zijn, dat deze cactussen naast soms forse doorns, ook kussens van heel kleine, van weerhaken voorziene naaldjes, zogenaamde glochiden, hebben. Deze breken bij aanraking gemakkelijk af en blijven met tientallen of zelfs honderden in de huid achter en zullen de huid gaan irriteren en rode vlekken veroorzaken.
Tips voor het aanraken van glochiden

</doc>
<doc id="33097" url="https://nl.wikipedia.org/wiki?curid=33097" title="Medicatie">
Medicatie



</doc>
<doc id="33098" url="https://nl.wikipedia.org/wiki?curid=33098" title="Islamitisch">
Islamitisch



</doc>
<doc id="33099" url="https://nl.wikipedia.org/wiki?curid=33099" title="Evans">
Evans



</doc>
<doc id="33101" url="https://nl.wikipedia.org/wiki?curid=33101" title="Göring">
Göring



</doc>
<doc id="33102" url="https://nl.wikipedia.org/wiki?curid=33102" title="Piet Steenkamp">
Piet Steenkamp

Petrus Antonius Josephus Maria (Piet) Steenkamp (Uithoorn, 8 maart 1925 – Eindhoven, 8 januari 2016) was een Nederlands politicus en hoogleraar. Steenkamp wordt beschouwd als de 'geestelijk vader' van het Christen-Democratisch Appèl (CDA) en was de enige voorzitter van het federatieve CDA, vanaf 1973 tot en met 1980. Hij was 34 jaar lid van de Eerste Kamer, waarvan ruim zeven jaar als voorzitter.
Biografie.
Steenkamp werd geboren als de oudste zoon van de Uithoornse conservenfabrikant Thomas Steenkamp (1898-1969) en Geertruida Cornelia Maria Rietveld (1894-1981). De latere kardinaal De Jong was een huisvriend van zijn ouders. Steenkamp wilde toen hij jong was priester worden. Hij volgde de middelbare school aan het St. Ignatiusgymnasium van de paters jezuïeten in Amsterdam. Uiteindelijk besloot hij economie te gaan studeren aan de Katholieke Hogeschool Tilburg. Zijn hoofdvak was sociale economie. In 1951 promoveerde hij in de economische wetenschappen in Tilburg op het proefschrift 'De gedachte der bedrijfsorganisatie in protestants-christelijke kring'. Zijn vader stuurde hem vervolgens naar België om ervaring op te doen in een vleesfabriek. Van 1949 tot 1954 was Steenkamp bedrijfs-economisch medewerker in de fabriek van zijn vader, de N.V. Uithoornse Bacon- en Conservenfabriek "De Hoorn". Van deze onderneming was hij vervolgens tot 1 september 1966 lid van de Raad van Bestuur. Hij introduceerde in de fabriek winstdeling en inspraak voor het personeel.
Van 1 september 1960 tot 1 september 1966 was hij eerst buitengewoon hoogleraar en later 'gewoon' hoogleraar sociaal recht aan de Technische Hogeschool Eindhoven (vanaf half jaren tachtig Technische Universiteit Eindhoven). Steenkamp leidde vervolgens ook het Pastoraal Concilie van de Nederlandse Kerkprovincie over de vernieuwing van de Nederlandse Katholieke Kerk, na het Tweede Vaticaans Concilie. Hij werd geïnspireerd door onder andere de leer van apostel Paulus, paus Johannes XXIII en de priester-sociaal voorman Alfons Ariëns.
Daarna was Steenkamp 34 jaar lid van de Eerste Kamer, van 22 juni 1965 tot 8 juni 1999. Eerst namens de Katholieke Volkspartij (KVP) en later namens het CDA. In de jaren zestig was zijn bijnaam 'Rooie Piet', vanwege zijn voorkeur om de KVP te laten samenwerken met de socialistische Partij van de Arbeid (PvdA). "Als Den Uyl de deur op een kier zet, kruip ik er door", over de PvdA-voorman, is een van zijn bekendste uitspraken. Hij was voorzitter van de Eerste Kamer van 13 september 1983 tot 11 juni 1991. Als enige van zijn fractie stemde hij in 1969 tegen het wetsontwerp Algemene Pensioenwet Politieke Ambtsdragers en in 1990 was hij de enige van zijn partij die tegen het wetsvoorstel inzake de OV-studentenkaart stemde. Voor de KVP was hij in de Eerste Kamer woordvoerder sociale zaken. Toen hij namens het CDA Eerste Kamerlid was, hield hij zich vooral bezig met buitenlandse zaken.
Op verzoek van toenmalig KVP-voorzitter Fons van der Stee vroeg Steenkamp in 1969 aan zijn collega-hoogleraar Dries van Agt of die deel wilde gaan uitmaken van een commissie die het verkiezingsprogramma zou gaan schrijven. Steenkamp was voorzitter van die commissie en raakte erg onder de indruk van Van Agt. Hij adviseerde de partij hem als minister van Justitie op te nemen in een volgend kabinet. Van Agt werd inderdaad minister van Justitie en uiteindelijk drie keer minister-president.
In 1971 stond Steenkamp als informateur aan de wieg van het kabinet-Biesheuvel I. Ook tijdens de formatie van 1982 was hij informateur, ditmaal van wat uiteindelijk het kabinet-Van Agt III zou worden.
Steenkamp heeft zich altijd sterk gemaakt voor de fusie van de Anti-Revolutionaire Partij (ARP), de Christelijk-Historische Unie (CHU) en de KVP. Al in 1967 was hij lid van de 'Groep van Achttien', die zich daarvoor inzette. Dankzij Steenkamp kwam het CDA in 1980 uit de fusie tot stand. Als eerste voorzitter (vanaf 23 juni 1973) van het - toen nog federatieve - CDA rondde hij de fusie af. Hij trad op 11 oktober 1980 af nadat de fusie een feit was.
Steenkamp weigerde in november 1966 tijdens de formatie-Schmelzer de functie van minister van Sociale en/of Economische Zaken. Evenmin wilde hij in 1967 minister van Sociale Zaken en Volksgezondheid worden. Ook in 1971 bleef hij weigeren om aan te treden als minister, hoewel hij toen even heel erg twijfelde.
Steenkamp hield in de jaren zeventig - volgens de opgave van zijn echtgenote - 980 spreekbeurten in het land over de wenselijkheid van een fusie. Hij was bijzonder populair bij de achterban van de drie moederpartijen KVP, ARP en CHU en stond bekend om zijn grote communicatieve vaardigheden. Vanwege zijn onmisbare rol bij de totstandkoming van het CDA werd hij op 11 oktober 1980 tot erevoorzitter benoemd. Het opleidingsinstituut van het CDA is naar hem vernoemd, alsmede de jaarlijkse lezing die de partij rond de fusiedatum 11 oktober organiseert.
Op 8 januari 2016 overleed Steenkamp op 90-jarige leeftijd en op 12 januari werd hij in besloten kring begraven op de begraafplaats bij de Sint-Petruskerk in Eindhoven. De Eerste Kamer herdacht hem in haar vergadering van 26 januari 2016.
Lidmaatschappen Raden van Commissarissen.
Tijdens zijn leven was Steenkamp lid en voorzitter van diverse Raden van Commissarissen, waaronder:
Privé.
Steenkamp trouwde op 12 oktober 1950 met Constance Marie Thérèse Nolet (1927-2008), dochter van de Boxmeerse burgemeester Jozef Nolet (1896-1966), lid van de familie Nolet en Anna Maria Elisabeth Caroline Antonia Fackeldey (1897-1972). Het echtpaar kreeg drie zonen. Hun oudste zoon Thomas, net als zijn vader CDA-politicus, werd burgemeester; hun jongste zoon is hoogleraar aan de Universiteit van North Carolina te Chapel Hill.

</doc>
<doc id="33103" url="https://nl.wikipedia.org/wiki?curid=33103" title="Tering">
Tering



</doc>
<doc id="33105" url="https://nl.wikipedia.org/wiki?curid=33105" title="Hertog van Alva">
Hertog van Alva



</doc>
<doc id="33106" url="https://nl.wikipedia.org/wiki?curid=33106" title="West-Europa">
West-Europa

West-Europa onderscheidt zich van Zuid-, Noord-, Centraal- en Oost-Europa door de geografie en door de verschillen in klimaat en cultuur. Het begrip West-Europa heeft echter geen officiële status, maar wordt gehanteerd door de Verenigde Naties en de Duitse Ständiger Ausschuss für geographische Namen (StAGN).
Volgens de StAGN behoren de volgende landen tot West-Europa:
Anders dan de StAGN kennen de Verenigde Naties (VN) het begrip "Centraal-Europa" niet. De VN vullen "West-Europa" anders in en rekenen ook de volgende landen tot West-Europa:
De volgende landen liggen volgens de StAGN in West-Europa, maar worden door de VN onder een andere streek in Europa gerekend:
Frankrijk wordt, vanwege zijn ligging en cultuur, ook wel tot Zuid-Europa gerekend. Voor Spanje en Portugal is dit bijna altijd het geval, al wordt het Iberisch schiereiland soms Zuidwest-Europa genoemd. Andorra rekent men soms tot West-, en soms tot Zuid-Europa. IJsland wordt tot Noord-Europa gerekend.
West-Europese Tijd.
De volgende Europese landen gebruiken West-Europese Tijd:
De tijdzone wordt ook gehanteerd op de Deense Faeröer en de Britse Kroonbezittingen Man, Jersey en Guernsey. Met uitzondering van IJsland geldt in al deze gebieden de West-Europese Zomertijd.
West-Europese Unie.
Van 1954 tot 2011 was in West-Europa de West-Europese Unie actief, een Europese organisatie voor militaire samenwerking. Deze organisatie had haar wortels in het verdrag van Brussel, dat in 1948 werd gesloten door vijf West-Europese landen: België, Frankrijk, Luxemburg, Nederland en het Verenigd Koninkrijk. Al in 1954 werd de WEU uitgebreid met niet-West-Europese landen, namelijk Duitsland en Italië. In 1990 traden Spanje en Portugal toe tot de WEU, in 1995 Griekenland.
Alle tien lidstaten waren ook lid van de Europese Unie en van de NAVO. De organisatie werd op 30 juni 2011 opgeheven, nadat het verdrag van Lissabon haar feitelijk overbodig had gemaakt.

</doc>
<doc id="33107" url="https://nl.wikipedia.org/wiki?curid=33107" title="Terry Gilliam">
Terry Gilliam

Terry Gilliam, artiestennaam van Terrence Vance Gilliam (Minneapolis (Minnesota), 22 november 1940) is een Amerikaans animator en filmregisseur. Hij is een van de zes leden die de komediegroep Monty Python oprichtten. 
Biografie.
Jeugd.
Gilliam werd geboren in Minneapolis (Minnesota), als oudste van drie kinderen. In 1951 verhuisde het gezin naar Californië omdat het droge klimaat van die streek beter was voor Gilliams astmatische zuster. Na de "Birmingham High School" te hebben doorlopen ging Gilliam naar Occidental College in Eagle Rock bij Los Angeles.
Studie en begin loopbaan.
Aanvankelijk studeerde Gilliam natuurkunde, daarna schakelde hij over op de zeven vrije kunsten "(Arts)", en ten slotte studeerde hij af met een Bachelor of Arts-graad in politieke wetenschappen.
Gilliam begon zijn loopbaan in New York, als tekenaar van het satirische magazine "Help!" - een zusterpublicatie van het satirische tijdschrift "Mad Magazine".
Terwijl hij nog studeerde aan het Occidental College stuurde Gilliam zijn bijdragen aan het college-tijdschrift "Fang" al op aan Harvey Kurtzman, redacteur en medeoprichter van "Help!", en hij was opgetogen toen hij bij zijn idool kon werken als assistent-redacteur. In een van zijn bijdragen aan "Help!" kwamen foto's voor van de Britse komiek John Cleese, die indertijd optrad in New York, en later – mede door de samenwerking met Gilliam – wereldwijde faam zou behalen.
Gilliam vervulde zijn militaire dienst bij de "National Guard" waar hij karikaturen van officieren tekende. Hij zwierf vervolgens enige tijd door Europa, om na terugkomst in de Verenigde Staten bij een reclamebureau in Los Angeles te werken. Toen hij daar werd ontslagen, verhuisde Gilliam met zijn vriendin naar Londen.
Doorbraak en carrière.
Bij Monty Python.
Op zoek naar werk belde hij John Cleese op, de enige Engelsman die hij kende. Zo werd Gilliam het enige Amerikaanse lid van het verder zeer Britse Monty Python. Hij was als animator verantwoordelijk voor de surrealistische en bizarre tekenfilmpjes die veelvuldig door de sketches werden gestrooid. Gilliam benutte de collagetechniek: foto's, tekeningen, letters en artikelen werden uitgeknipt en voor de animaties gebruikt.
Gilliam schreef verder ook mee aan de verhalen van Monty Python en als acteur was hij vaak te zien in de afleveringen van "Monty Python's Flying Circus".
Samen met Monty Python maakte Terry Gilliam in 1975 zijn eerste echte speelfilm: "Monty Python and the Holy Grail". Gilliam maakte hiervan niet alleen de animatiescènes maar ook deed hij, samen met Terry Jones, de regie van alle andere scènes.
Als zelfstandig regisseur.
Het enorme succes van Monty Python gaf Gilliam de mogelijkheid om zelf speelfilms te gaan regisseren en in 1977 maakte hij zijn speelfilmdebuut met "Jabberwocky", een knettergekke komedie over een middeleeuwse ridder die een draak moet verslaan. Hierna behaalde Gilliam groot commercieel succes met "Time Bandits" een fantasiekomedie over een jongetje dat gaat tijdreizen.
In 1985 maakte Gilliam zijn meesterwerk met de surrealistische, bizarre, absurde en satirische sciencefictionkomedie "Brazil". Deze cultklassieker, die gaat over een eenzame regeringsambtenaar die betrokken raakt bij een regeringscomplot, wordt gezien als Gilliams beste film. In "Brazil" lopen droom en werkelijkheid in elkaar over, de film is geïnspireerd op de literatuur van Franz Kafka en de film bevat talloze kleine beeldgrapjes, woordspelingen, symboliek en verwijzingen naar andere films en cultuur. Het camerawerk, de decors, de kostuums, de acteurs en de muziek: alles aan "Brazil" is zwaar overdreven.
Helaas kent Gilliam ook zijn zwakheden. Al tijdens de opnames van "Brazil" ging er van alles mis. Gilliam kreeg niet de volledige zeggenschap over de film, en de productiemaatschappij ging zich bemoeien met de situatie die zij als ontspoord inschatten.
Bij zijn volgende film ging het helemaal mis: tijdens de opnames van "The Adventures of Baron Munchausen" (1988) kreeg Gilliam ruzie met zo'n beetje iedereen. Hij werd ontslagen, maar er was geen regisseur die het project kon afmaken en dus moest Gilliam maar opnieuw worden aangenomen. Uiteindelijk kreeg Gilliam geen eindverantwoordelijkheid over de montage, en de film werd achter z'n rug om door de studio opnieuw gemonteerd. Baron Munchausen werd een peperdure flop.
In 1999 begon Gilliam aan "The Man Who Killed Don Quixote", een verfilming van "Don Quichot". De opnames van deze film werden gefrustreerd door allerlei tegenslagen. Zo werden de geluidsopnames tijdens het filmen geruïneerd door gelijktijdige schietoefeningen van de NAVO en veranderde het droge landschap van de filmlocatie na een nacht vol regen dusdanig dat deze opnames waardeloos werden en er wegens continuïteit ook niet verder kon worden gefilmd. Hoofdrolspeler Jean Rochefort kampte met medisch-somatische problemen, waardoor hij zijn paard niet meer kon bestijgen. De film werd na onenigheid met de productiemaatschappij nooit meer afgemaakt. In augustus 2008 liet Gilliam in een interview met de krant "The Independent" weten, dat hij toch weer aan de film ging werken, zij het met een ander script. De eerder gemaakte opnames werden dan ook niet gebruikt voor de uiteindelijke film die 2018 werd uitgebracht, ditmaal met onder meer Jonathan Pryce in de hoofdrol van 'Don Quixote'.
Gilliams conflicten met productiemaatschappijen zijn berucht en uitgebreid beschreven.
Ondanks al deze problemen maakte Gilliam in 1990 "The Fisher King", een psychologisch drama over de vriendschap tussen een depressieve, alcoholistische tv-presentator en een maffe zwerver die zich terugtrekt in een fantasiewereld. De film is een subtiel drama met veel humor, met in de hoofdrollen Jeff Bridges en Robin Williams. In 1995 behaalde Gilliam zijn grootste succes met "12 Monkeys". Deze zeer complexe fantasie-thriller wordt gezien als een meesterwerk. In 1998 maakte Gilliam het hallucinatorische "Fear and Loathing in Las Vegas"', een film die aanvoelt als een lsd-trip. Deze film was geen groot succes maar geniet wel een zekere cultstatus.
Stijlkenmerken.
Gilliams films hebben een karakteristieke uitstraling; veelal is een korte scène al zeer herkenbaar als afkomstig uit een van zijn films. Die films hebben vaak iets barokachtigs, met bijvoorbeeld computermonitors voorzien van een vergrootglas, of een rode ridder die bedekt is met wapperende kledingstukken. Gilliam houdt ook erg van vreemde tegenstellingen.
Persoonlijk.
Sinds 1973 is Gilliam getrouwd met Maggie Weston, die maskers maakt en in die hoedanigheid aan veel films en afleveringen van zowel Gilliam als Monty Python heeft meegewerkt. In oktober 1980 werd hun dochter "Holly Dubois Gilliam" geboren, die later op vijfjarige leeftijd een klein rolletje speelde in Gilliams "Brazil" uit 1985.
Filmografie.
Gilliams mislukte pogingen om "The Man Who Killed Don Quixote" te filmen werden vastgelegd in de documentaire "Lost in La Mancha" (2002). Het is een klassieker onder de achter-de-schermendocumentaires.

</doc>
<doc id="33108" url="https://nl.wikipedia.org/wiki?curid=33108" title="Waalse Pijl">
Waalse Pijl

De Waalse Pijl (Frans: "La Flèche Wallonne") is een Belgische wielerklassieker, die sedert 1936 in Wallonië verreden wordt. Sinds 1998 is er ook een koers voor vrouwen.
Organisatie.
In de jaren 50 en 60 vormde de wedstrijd samen met Luik-Bastenaken-Luik het Ardens wielerweekend, waarover ook een gezamenlijk klassement werd opgemaakt. Later werd de Waalse Pijl naar een weekdag verplaatst en wordt een dergelijk klassement nog slechts officieus opgemaakt. De wedstrijd maakte deel uit van de Challenge Desgrange-Colombo en de Super Prestige Pernod. Vanaf 2005 was de Waalse Pijl drie jaar onderdeel van de UCI ProTour en vanaf 2008 van de Historische kalender. Vanaf 2011 behoort hij tot de UCI World Tour.
De organisatie van de wedstrijd is in handen van de Amaury Sport Organisation (ASO), die ook de Ronde van Frankrijk organiseert.
Parcours.
De wedstrijd kende in de loop der jaren verschillende start- en finishplaatsen. Sedert 1983 is Hoei de vaste finishplaats, alwaar de beruchte Muur van Hoei als scherprechter fungeert, omdat de aankomst boven op deze steile helling gesitueerd is (sinds 1985).

</doc>
<doc id="33110" url="https://nl.wikipedia.org/wiki?curid=33110" title="Wijngebieden">
Wijngebieden



</doc>
<doc id="33111" url="https://nl.wikipedia.org/wiki?curid=33111" title="Gooiboog">
Gooiboog

De Gooiboog (of Oostboog) is een spoorwegboog van de Flevolijn naar de Gooilijn, die Almere een rechtstreekse verbinding met Hilversum en Utrecht geeft.
De boog is dubbelsporig. De buitenste boog is 2200 meter lang, de binnenste 1400 meter. De buitenste boog, die de Flevo- en de Gooilijn onderlangs kruist, ligt in een open tunnelbak met een lengte van bijna 1500 meter en een diepte van 7,5 meter.
Geschiedenis.
De in 1987-88 aangelegde Flevolijn gaf Flevoland alleen een aansluiting richting Amsterdam. Bij de ontwikkeling van plannen voor die spoorlijn was de Gooiboog ook al aangegeven. In 1987 werd een aansluiting richting Utrecht en Amersfoort (Oostboog) concreet wenselijk geacht.
Deze boog zou het overstappen op station Weesp voor reizigers richting Oost- en Zuid-Nederland overbodig maken. Daarom werd de Gooiboog in 1988 opgenomen in de lijst van Rail 21-projecten, een ambitieus toekomstplan van de Nederlandse Spoorwegen.
Voor de Gooiboog zou over het grondgebied van de gemeente Weesp een nieuwe dubbelsporige verbindingsboog moeten komen. Aanvankelijk was NS Railinfrabeheer daarbij van plan een fly-over aan te leggen. De gemeente Weesp was daar op tegen vanwege het verstoren van het landschap. De gemeente Weesp had moeite met de doorsnijding van het Naardermeergebied, een natuurmonument.
Het eerste bezwaar van Weesp is opgelost met de bouw van een duurdere onderdoorgang om de omwonenden zo veel mogelijk een vrij uitzicht te bieden. Het tweede kritiekpunt van Weesp is met de toepassing van de NIMBY-procedure ten voordele van het Rijk beslecht. Vanwege het nationale belang dat aan de spoorverbinding was toegekend kreeg de toenmalige gemeente Weesp een aanwijzing tot wijziging van het bestemmingsplan.
Hiermee kon de bouw eind 2000 alsnog starten. De boog werd op 14 december 2003 in gebruik genomen. De kosten bedroegen circa 81 miljoen euro. De boog voor de verbinding Almere - Amsterdam heet de Almereboog of Westboog. Ook deze boog is voor een deel gebouwd in een tunnelbak.
Gebruik.
Elke dag rijdt er twee keer per uur per richting een sprinter Almere Centrum - Utrecht Centraal over de Gooiboog. 

</doc>
<doc id="33113" url="https://nl.wikipedia.org/wiki?curid=33113" title="Wijnstreken">
Wijnstreken



</doc>
<doc id="33116" url="https://nl.wikipedia.org/wiki?curid=33116" title="Wereldbeker">
Wereldbeker

Er zijn meerdere wereldbekers, bijvoorbeeld voetbal, wielrennen, enzovoort

</doc>
<doc id="33117" url="https://nl.wikipedia.org/wiki?curid=33117" title="Amstel Gold race">
Amstel Gold race



</doc>
<doc id="33118" url="https://nl.wikipedia.org/wiki?curid=33118" title="Kleurstof">
Kleurstof

Een kleurstof is een stof om aan producten een kleur te geven. 
In tegenstelling tot een pigment heeft een kleurstof een vervend vermogen; het hecht zich tot op zekere hoogte aan de te kleuren stof. Daarnaast worden kleurstoffen als regel in oplossing gebruikt, terwijl pigmenten juist onopgelost moeten blijven.
Vrijwel alle kleurstoffen zijn organische verbindingen. Een opmerkelijke uitzondering vormen de kleurstoffen die in de beeldbuizen van conventionele kleurentelevisietoestellen worden gebruikt. 
Kleurstoffen worden met name gebruikt om textiel te verven, daarnaast bevatten inkten meestal kleurstoffen.
In levensmiddelen is een beperkt aantal kleurstoffen toegestaan als additief, deze zijn herkenbaar aan het E-nummer in de reeks E100-199, dat meestal op de verpakking vermeld wordt. Niet al deze kleur- en smaakstoffen zijn synthetisch; E120 bijvoorbeeld is een stof die karmijnrood kleurt en gemaakt is van de cochenilleluis, een beestje dat op de opuntia leeft.
De textielindustrie gebruikt bijna uitsluitend synthetische kleurstoffen. Het kenmerkende
verschil tussen de verschillende kleurstoffen is de chemische structuur, maar in de praktijk worden ze ingedeeld naar de manier waarop ze zich gedragen in het verfproces.
Indeling.
De voornaamste groepen zijn:

</doc>
<doc id="33119" url="https://nl.wikipedia.org/wiki?curid=33119" title="Country music">
Country music



</doc>
<doc id="33120" url="https://nl.wikipedia.org/wiki?curid=33120" title="Vleermuizen">
Vleermuizen

Vleermuizen of handvleugeligen (Chiroptera), zijn een orde van meestal kleine zoogdieren. Er zijn ongeveer 1430 verschillende soorten vleermuizen beschreven waardoor ze, na de knaagdieren, de soortenrijkste groep van zoogdieren is. Vleermuizen worden verdeeld in twee onderordes en achttien families. 
Alle vleermuizen zijn behaard en hebben een enkel paar vleugels, die ontstaan zijn uit de voorpoten, waarmee ze zich actief door de lucht kunnen voortbewegen. De vleugels bestaan uit een vlieghuid die is opgespannen tussen de vingers van hun voor- en achterpoten en hun staart. Vleermuizen hebben een vrij uniforme lichaamsbouw en -kleur maar verschillen wel sterk in grootte en spanwijdte. De kleinere soorten worden enkele centimeters lang terwijl de grootste vertegenwoordigers tot veertig cm lang kunnen worden en een spanwijdte bereiken van meer dan anderhalve meter. 
Vleermuizen zogen hun jongen en deze blijven enige tijd bij het moederdier tot ze zelfstandig zijn. Het zijn de enige zoogdieren die actief kunnen vliegen en het zijn daarnaast de behendigste vliegers uit het dierenrijk. De meeste groepen van zoogdieren zijn vleesetend óf vegetarisch maar bij de vleermuizen komen beide vormen voor. De meeste vleermuizen zijn strikt insectivoor of juist frugivoor (vruchtenetend). Enkele soorten hebben een ander dieet, zoals de vampiervleermuizen die van het bloed leven van zoogdieren en vogels. Alle vleermuizen hebben een nachtelijke levenswijze. Overdag verschuilen ze zich in bomen, grotten of andere goed verborgen plaatsen. Vleermuizen komen wereldwijd voor, met uitzondering van erg koude gebieden. 
Door hun verborgen bestaan zijn vleermuizen een onbegrepen diergroep die angstgevoelens oproepen bij de mens. In veel culturen worden ze geassocieerd met duisternis, kwaadwilligheid en de dood. Vleermuizen zijn echter van groot ecologisch belang voor de bos- en tuinbouw, voornamelijk door het bestuiven van bloemen en het verspreiden van plantenzaden. Veel tropische planten zijn voor hun voortplanting volledig afhankelijk van vleermuizen. Daarnaast houden ze insectenpopulaties die gewassen aantasten onder controle, zoals vlinders, waardoor er minder insecticiden nodig zijn. Ook plaaginsecten zoals muggen, die mensen kunnen infecteren met verschillende ziektes, worden op grote schaal gegeten. De mest van vleermuizen (guano) wordt gewonnen uit grotten en tropische bossen. Deze delfstof wordt gebruikt als natuurlijke mest voor plantengewassen die geteeld worden in de sier- en fruitteelt. 
Vleermuizen hebben te lijden van de mens door de uitbreiding van stedelijke gebieden waardoor het natuurlijke leefgebied kleiner wordt. Ook de bosbouw, mijnbouw en het vangen van de dieren voor consumptie spelen een negatieve rol op het wereldwijde vleermuizenbestand. In grote delen van Azië en Afrika worden vleermuizen verwerkt in gerechten. Veel soorten hebben een aanmerkelijk kleiner verspreidingsgebied dan tientallen jaren geleden en enkele soorten worden beschouwd als recentelijk uitgestorven.
Naamgeving en indeling.
De wetenschappelijke naam van de groep werd voor het eerst voorgesteld door Johann Friedrich Blumenbach in 1779. Hij gebruikte de wetenschappelijke naam Chiroptera (uitspraak gíerop-téra). Deze naam betekent vrij vertaald 'met gevleugelde handen' en is afgeleid van de Oud-Griekse woorden χείρ (cheir), dat 'hand' betekent en πτερόν (pteron), dta vertaald kan worden als 'vleugel'. In 1821 werd de groep als klasse voorgesteld door de Brits zoöloog John Edward Gray (1800-1875) onder de naam Cheiroptera. Deze naam was echter ongeldig omdat de naam van de eerste auteur voorrang heeft. Dit werd later gecorrigeerd door de Duitse geoloog en paleontoloog Otto Max Johannes Jaekel (1863 - 1929), die de naam Chiropteri gebruikte.
In de Nederlandse taal werden vleermuizen in het verleden met vele verschillende namen en spellingvarianten aangeduid. Voorbeelden zijn vledermuus, vleermuus, vliermuus, vledermûs, vleddermûs, vlêrmûs, fleddermus, flidermus, flirrmus en flermus. De naam "vle(d)er"muis is afkomstig van het Middelnederlandse woord 'vlederen', dat fladderen betekent. De naam 'muis' slaat op het muis-achtige, behaarde lichaam. 
In andere talen is de naam vaak afgeleid van de vliegende levenswijze, zoals het Duitse fledertiere (vliegdieren), het Zweedse fladdermöss (fladdermuizen) en het IJslandse leðurblökur, dat vrij vertaald 'leerfladderaars' betekent. Het Franse chauves-souris betekent 'kale muizen' en de oorsprong en etymologie van deze naam is niet helemaal duidelijk. Het Engelse woord 'bat' is afgeleid van het Middelengelse 'bakke ' en werd later waarschijnlijk verbasterd doordat de naam bakke werd verward met het Latijnse blatta, dat 'nachtactief insect' betekent.
Het Spaanse murciélagos betekent blinde (ciego) muizen (mur) en slaat op de lang aangenomen theorie dat vleermuizen blind zouden zijn. 
Sommige dieren en planten zijn vernoemd naar vleermuizen omdat ze er uiterlijk aan doen denken, zoals de vleermuisbloem ("Tacca chantrieri") of de vampierinktvis ("Vampyroteuthis infernalis"). De vissenfamilie Ogcocephalidae wordt vanwege het lateraal afgeplatte lichaam wel aangeduid met vleermuisvissen. Ook de niet direct verwante schopvissen die tot het geslacht "Platax" behoren worden wel 'vleermuisvissen' genoemd, hoewel zij juist een dorsaal afgeplat lichaam hebben.
Andere dieren dragen de naam 'vleermuis' of 'vampier' omdat ze op vleermuizen jagen of omdat ze een afschrikwekkend uiterlijk hebben. Een typische predator van vleermuizen is bijvoorbeeld de vleermuisvalk ("Falco rufigularis"). De vampierkrabben uit het geslacht "Geosesarma" danken hun naam aan de gele ogen waardoor ze er 'vampier-achtig' uit zien. 
Ontstaan en evolutie.
Vleermuizen zijn ongeveer 55 miljoen jaar geleden ontstaan in het Vroeg-Tertiair, meer bepaald het Eoceen. Als leden van de clade Laurasiatheria zijn ze het sterkst verwant aan de roofdieren (carnivora), de onevenhoevigen (Perissodactyla) en de walvissen en evenhoevigen (Cetartiodactyla). De vroegste voorouders van vleermuizen zijn waarschijnlijk ontstaan in het noordelijke deel van de Aarde; Europa, Noord-Amerika of Azië. Nadat de dieren vleugels hadden ontwikkeld hebben ze zich over de gehele wereld verspreid. 
Hoe de vleermuizen ertoe zijn gekomen om zich van kleine, vleugelloze zoogdiertjes te ontwikkelen in de huidige hoog gespecialiseerde groep van vliegende predatoren is echter niet geheel duidelijk. Dit komt door het ontbreken van fossielen die de tussenvormen laten zien. Dit raadsel gold ook lange tijd voor de vogels, die zich uit kleine dinosauriërs bleken te hebben ontwikkeld. Ook van schildpadden en walvissen was lange tijd onbekend hoe de dieren zich hadden ontwikkeld uit hun oervormen maar deze vragen zijn door fossielen van tussenvormen grotendeels beantwoord. Nog steeds is niet goed bekend hoe vleermuizen er uit zagen en hoe ze leefden vóórdat ze konden vliegen. 
Vleermuizen stammen af van nachtelijk levende, insectenetende zoogdieren. Dit waren kleine, muis-achtige diertjes die zich gingen specialiseren op het eten van insecten die alleen 's nachts vliegen. Niet alleen werden kleine zoogdieren zoals de voorouders van de vleermuizen gepredeerd door vogels, ook jaagden ze op dezelfde prooigroep van kleine ongewervelden. Door de nachtelijke levenswijze, de ontwikkeling van de vleugels en later het vermogen om prooien op te sporen middels echolocatie voorkwamen de vleermuizen een concurrentie met de succesvolle, maar overwegend overdag actieve vogels. De vorming van vleugels uit de voorpoten wordt wel gezien als een vorm van convergente evolutie met de vogels. Ook de insecten echter hebben zich aangepast aan de vogels. Veel vlinders en kevers vliegen alleen 's nachts om aan de vogels te ontkomen. Hierdoor konden de eerste vleermuizen een belangrijke niche vervullen binnen vele ecosystemen wat hun succes verklaart. 
Van de oudste soorten vleermuizen zijn fragmentarische resten teruggevonden. "Archaeonycteris praecursor" werd aangetroffen in Portugal en leefde ongeveer 56 miljoen jaar geleden. "Altaynycteris aurora" is bekend uit China en leefde in dezelfde periode. Beide soorten zijn beschreven op basis van een enkele kies. Vroege soorten beschikten nog niet over echolocatie en hadden nog vijf klauwen aan iedere voorpoot, zoals bekend is van de soort "Onychonycteris finneryi" die 52 miljoen jaar geleden leefde. "Icaronycteris" is een van de vroegst bekende vleermuizen waarvan een groot deel van het lichaam is beschreven. Van deze soort zijn fossielen gevonden die dateren van meer dan 52 miljoen jaar geleden. 
Vleermuizen hebben een kwetsbaar skelet dat bestaat uit dunne botjes en een kleine schedel waardoor de overblijfselen van afgestorven dieren moeilijk fossiliseren. Daarnaast zijn de eerste soorten ontstaan in tropische gebieden waar dode dieren weer snel worden opgenomen in het ecosysteem. Dit in tegenstelling tot dieren die in bijvoorbeeld woestijnen of poolgebieden leven. Naar schatting is slechts twaalf procent van alle uitgestorven genera teruggevonden in het fossielenbestand. Uit moleculaire analyses is gebleken dat vleermuizen van andere zoogdieren zijn afgesplitst in het vroeg-Eoceen.
Vleermuizen kregen waarschijnlijk eerst een vlieghuid om hun prooien beter te bespringen, zoals wel van vliegende katten bekend is. Deze lichaamsmodificatie is ook bekend van andere dieren zoals sommige hagedissen als de vliegende gekko's. De vogels zijn ook ontstaan uit dieren die eerst een glijvlucht konden maken en hebben pas later hun vleugels doorontwikkeld. Het is niet precies bekend wanneer en hoe vleermuizen hun vermogen tot echolocatie hebben ontwikkeld. Van fossiele vleermuizen uit de Green River-formatie in Wyoming, VS is beschreven dat de dieren al wel uitstekend konden vliegen maar nog geen goed gehoor hadden. Ze bezaten waarschijnlijk nog niet het vermogen om prooien met ultrageluid op te sporen.
Cladogram.
In het onderstaande uitklapbare cladogram is de positie van de vleermuizen binnen de zoogdieren weergegeven op basis van een onderzoek door Tsagkogeorga et al. uit 2013.
Indeling in groepen.
Oorspronkelijk werden de vleermuizen in 1758 door Carl Linnaeus samen met mensen en de apen ingedeeld bij de orde primaten (Primates) vanwege de handachtige bouw van de 'voorpoten' in plaats van klauwen en de vrijhangende penis van de mannelijke dieren. Twintig jaar later werd de groep door Blumenbach toewezen aan een eigen orde; de Chiroptera.
In het verleden werden de vleermuizen in twee groepen ingedeeld op basis van hun uiterlijke kenmerken. De grotere soorten werden tot de Megachiroptera of grote vleermuizen gerekend en de kleinere tot de Microchiroptera of kleine vleermuizen. De Megachiroptera stonden ook wel bekend als de vleer"honden" vanwege hun uit-stekende snuit en kleine oren terwijl de kleine vleermuizen vaak een platte snuit en grote oren bezitten en meestal geen hond-achtige kop hebben. Daarnaast stonden de grote vleermuizen bekend als de 'vruchtenetende vleermuizen' en de kleinere als de 'insectenetende vleermuizen'. Ook deze benamingen waren niet erg zorgvuldig gekozen aangezien vele vertegenwoordigers van beide groepen heel ander voedsel eten, zoals nectar, bloemen, vissen en gewervelde landdieren zoals hagedissen, kleine vogels en zelfs andere vleermuizen.
Later bleek echter dat niet alle vleermuizen die klein blijven aan elkaar verwant zijn maar dat sommige kleine soorten geëvolueerd moeten zijn uit de grote vleermuizen. Tevens werd dankzij DNA-onderzoek bekend dat sommige grote vleermuizen moeten zijn ontstaan uit groepen die tot de kleine vleermuizen werden gerekend. Hierdoor werd de oude indeling beschouwd als parafyletisch. Dit betekent dat de verschillende families van vleermuizen soms weliswaar op elkaar lijken maar een heel ander evolutionair pad hebben gevolgd. Genetisch onderzoek heeft aangetoond dat de families hoefijzerneuzen (Rhinolophidae), bladneusvleermuizen van de Oude Wereld (Hipposideridae), reuzenoorvleermuizen (Megadermatidae), Craseonycteridae (hommelvleermuis) en klapneusvleermuizen (Rhinopomatidae) in feite nauwer verwant zijn aan de Megachiroptera dan aan de andere kleine vleermuizen. 
Vleermuizen worden volgens moderne inzichten verdeeld in twee onderordes; de Vespertilioniformes of Yangochiroptera en de Pteropodiformes of Yinpterochiroptera. Vertegenwoordigers van de Vespertilioniformes (de vroegere 'kleine vleermuizen' of Microchiroptera) eten meestal insecten, maken gebruik van echolocatie en blijven in de regel klein. Soorten uit de onderorde Pteropodiformes (de vroegere 'grote vleermuizen' of Macrochiroptera) worden meestal groot en leven vaak van vruchten of andere plantaardige delen en kennen geen of een primitieve vorm van echolocatie. Er zijn binnen beide groepen echter uitzonderingen die zich wat betreft uiterlijk en levenswijze afwijkend hebben ontwikkeld.
Er zijn wereldwijd ongeveer 1430 verschillende soorten vleermuizen beschreven, die verdeeld worden in twee onderordes en 18 families. Ongeveer een kwart van alle zoogdieren behoort tot de vleermuizen en alleen de knaagdieren vormen een nog grotere groep. Er worden regelmatig nieuwe soorten ontdekt, zoals vier soorten in 2024 en vijf soorten in 2023. Veel geslachten van vleermuizen zijn monotypisch en kennen maar een enkele vertegenwoordiger. Andere geslachten zijn juist zeer soortenrijk, zoals "Hipposideros", dat 74 soorten telt. Het grootste geslacht wordt gevormd door de muisoren ("Myotis"), deze groep telt 139 soorten.
Zie voor een lijst van alle families van vleermuizen de Lijst van families van vleermuizen onderaan dit artikel.
Verspreiding en habitat.
Vleermuizen komen als groep wereldwijd voor, ze ontbreken alleen in uitgesproken poolgebieden. Een aantal vleermuisfamilies komt overal ter wereld voor terwijl andere families een beperkt verspreidingsgebied hebben. De vleerhonden uit de familie Pteropodidae hebben zich rond de evenaar ook mondiaal verspreid, maar alleen in tropische streken. In grote delen van noordelijk Azië, noordelijk Afrika en geheel Europa ontbreken de vleerhonden. Vleermuizen zijn met name te vinden in de tropen en hoe noordelijker dan wel zuidelijker men gaat komen steeds minder soorten voor.
Sommige soorten of geslachten van vleermuizen zijn endemisch in een enkel land of binnen een groep van eilanden. Vleermuizen zijn goede vliegers en zijn in tegenstelling tot andere zoogdieren in staat om ver afgelegen eilanden te bereiken. Een aantal soorten heeft zich hier verder gespecialiseerd. Op veel geïsoleerde eilanden zijn vleermuizen zelfs de enige zoogdieren. Andere groepen, zoals de breedvleugelvleermuizen uit het geslacht "Eptesicus" komen op alle continenten voor. De vertegenwoordigers van het geslacht muisoren ("Myotis") komen wereldwijd voor en hebben de grootste verspreiding van alle zoogdieren. In Australië leven meer dan 90 soorten vleermuizen. Een aantal vleermuizen heeft een zeer beperkt verspreidingsgebied door de geïsoleerde ligging van het areaal of door het terugdringen van het leefgebied door toedoen van de mens. 
Europa.
In Europa komen 45 soorten vleermuizen voor. Hiervan komen in het zuidelijker gelegen Italië 29 soorten voor, in het wat noordelijker gelegen Duitsland 24 soorten. In Nederland komen ongeveer twintig soorten voor en in het Verenigd Koninkrijk leven achttien soorten. In het noordelijk gelegen Schotland komen nog slechts negen soorten voor omdat het hier aanmerkelijk kouder is.
Nederland en België.
In Nederland en België zijn twintig soorten gladneuzen en twee soorten hoefijzerneuzen waargenomen, waarvan een groot deel schaars, zeldzaam of zeer zeldzaam is.Hoefijzerneuzen zijn in Nederland en België uitgestorven of zeer zeldzaam, ze worden hooguit gezien als dwaalgast. Ongeveer acht soorten gladneuzen komen in Nederland en Vlaanderen (plaatselijk) vrij algemeen voor: de watervleermuis, de ruige en de gewone dwergvleermuis, de gewone grootoorvleermuis, de rosse vleermuis, de laatvlieger, de baardvleermuis en de meervleermuis.
In België en Nederland komen relatief veel vleermuizen voor, dit komt door het relatief zeer waterrijke landschap; veel vleermuizen zijn afhankelijk van insecten die in en om het water leven. Ter vergelijking; in het acht keer grotere Duitsland leven 27 soorten en in heel de Verenigde Staten, dat meer dan 230 keer zo veel landoppervlak heeft, komen 46 soorten voor. Soms wordt er in Nederland een exotische soort aangetroffen die hier niet op eigen kracht gekomen kan zijn. In 2001 werd ineen loods in Groningen een grote vleermuis aangetroffen, het bleek om een van de roezetvleerhonden ("Rousettus leschenaultii") te gaan. In 1994 werd een nijlroezet ("Rousettus aegyptiacus") aangetroffen is Assen en dezelfde soort werd in 1997 in Rotterdam gevonden. Waarschijnlijk zijn dergelijke soorten meegekomen met ingevoerd hout of zijn mogelijk ontsnapt bij een particulier die tropische vleermuizen hield.
In de onderstaande uitklapbare tabel zijn alle soorten vleermuizen opgenomen die in België en Nederland voorkomen of recentelijk regionaal zijn uitgestorven. Soorten die hier zijn uitgestorven kunnen in omringende landen overigens nog zeer algemeen voorkomen. De beschermingsstatus in België is gebaseerd op de De IUCN Rode Lijst van de zoogdieren in Vlaanderen, criterium B (het verspreidingsgebied waarin een soort voorkomt). De beschermingsstatus in Nederland is gebaseerd op het Basisrapport Rode Lijst Zoogdieren 2020 (criterium IUCN Nederland 2020).
Sommige soorten planten zich hier niet voort maar bezoeken het land soms, dergelijke soorten worden dwaalgasten genoemd. Van enkele soorten is bekend dat ze wel eens zijn waargenomen maar geen deel uitmaken of uitmaakten van de fauna, dergelijke soorten zijn niet opgenomen. Een voorbeeld is Kuhls dwergvleermuis ("Pipistrellus kuhlii"), die in België slechts eenmaal is waargenomen en nog nooit in Nederland is gezien. De nimfvleermuis ("Myotis alcathoe") is pas in 2001 wetenschappelijk beschreven. De soort is in België waargenomen maar het areaal is nog geheel onbekend. In Nederland is deze vleermuis nog niet gezien. 
Habitat.
Vleermuizen leven in de meest uiteenlopende habitats. Vaak wordt gedacht dat het uitgesproken grotbewoners zijn, ook wel trogloxenen genoemd, maar de meeste vleermuizen in tropische gebieden houden zich overdag op in bomen. Veel soorten verstoppen zich daarbij tussen de bladeren, de grotere vleerhonden hangen meestal aan kale takken omdat ze in dicht gebladerte moeilijk kunnen opvliegen. Dergelijke bomen worden vaak door de gehele kolonie bewoond en een boom kan geheel volhangen met vleermuizen. Er zijn kolonies bekend die al honderden jaren dezelfde boom gebruiken als slaapplaats. Sommige vleermuizen leven in jonge, nog opgerolde palmbladeren, in holle bamboestengels of in holle bomen.
De habitat kan niet alleen per soort verschillen maar zelfs per ondersoort. De vliegende vos ("Pteropus medius") bijvoorbeeld leeft meestal in laaggelegen gebieden maar de ondersoort ("Pteropus medius leucocephalus") heeft een wat langere lichaamsbeharing en leeft in wat hoger gelegen streken in het Himalayagebergte. 
De klimatologische voorkeuren verschillen per vleermuizengroep. Klapneusvleermuizen bijvoorbeeld zijn aangepast aan gebieden met een lage luchtvochtigheid en een hoge temperatuur. Bij veel soorten die in België en Nederland leven is dit net andersom. Vliegende vossen rusten vaak in de hogere delen van bomen en worden vaak in steden en dorpen gezien. Ook veel andere tropische vleermuizen leven in planten en bomen, vaak onder bladeren, omgevallen boomstammen en in boomholten. Soorten die onder bladeren schuilen creëren vaak een soort 'tent' door delen van de bladnerven aan te vreten zodat het blad knikt en een beschermende woonomgeving ontstaat. Ook rotsspleten en zelfs de holen van andere dieren kunnen worden bewoond door vleermuizen.
Van de soorten die in grotten leven is bekend dat ze geen vaste plaats in een grot bewonen. Binnen een enkele grot kunnen zelfs verschillende soorten voorkomen. De ene soort verkiest een hogere temperatuur nabij de ingang terwijl de andere soort liever bij een lagere temperatuur rust, dieper in de grot. Ook de luchtvochtigheid kan een rol spelen bij de voorkeur voor een rustplaats in grotten. Een groot aantal soorten die oorspronkelijk in grotten leefden komen ook voor in door de mens aangepaste gebieden. Het betreft dan voornamelijk menselijke bebouwing zoals tempels, oude graven, ijskelders, bunkers, forten, mijnschachten, tunnels en ruïnes. Verder leven veel soorten in open stedelijke gebieden, parken, tuinen en plantages, onder bruggen en duikers, in zolders en kelderruimtes en in boomgaarden. In Nederland zijn de Limburgse mergelgroeven een bekende attractie omdat veel vleermuizen hier hun onderkomen hebben.
Een aantal soorten vleermuizen echter leeft graag in woningen die bewoond zijn door mensen. Zij nemen de geluiden van de bewoners en de trillingen die veroorzaakt worden door het verkeer voor lief. Dergelijke soorten leven op de meest uiteenlopende plaatsen in een woning, zoals in rolluikkasten, onder daklijsten, in kieren achter betimmering, achter vensterluiken, onder het dakbeschot, onder leistenen daken, tussen het dakgebinte, onder loodslabben, achter en onder vensterbanken, tussen de dakpannen, in spleten in de muur en onder de dakgoten. Met name spouwmuren vormen een ideale locatie voor vleermuizen omdat deze groot genoeg en om een groot aantal soorten te huisvesten en veel woningen een ongeïsoleerde (open) spouwmuur hebben. De voorkeur van vleermuizen voor bewoonde gebouwen wel oikofiel genoemd. Deze benaming is afgeleid van het Griekse οἶκος en betekent vrij vertaald 'huis-minnend'. De aanwezigheid van vleermuizen in een bewoonde woning wordt vaak niet eens opgemerkt door de bewoners. De dieren zijn echter vlak voor en na het uitvliegen behoorlijk actief en soms zijn krabbende en ritselende geluiden waarneembaar. Aan de buitenzijde van een gebouw zijn vaak uitwerpselen te zien die een donkerbruine tot zwarte kleur hebben en afhankelijk van de soort rond tot staafvormig van vorm zijn. Veel vleermuizen hebben langwerpige uitwerpselen die een doorsnede van ongeveer één millimeter hebben en doen denken aan hagelslag. Vleermuizen ontdoen zich van hun urine en uitwerpselen als ze zich in de schuilplaats bevinden. Dit aan gebouwen soms te zien aan een duidelijke bruine streep die vanaf de dakrand naar beneden loopt. 
Vleermuizen die in de zomermaanden in een bewoonde woning doorbrengen verhuizen in de herfst naar koelere plaatsen omdat het in een in gebruik zijnde woning te warm blijft. In de winter worden onbewoonde gebouwen opgezocht die koeler zijn. Dit om te voorkomen dat ze regelmatig wakker worden gedurende de winter wat de dieren geen goed doet. De habitat van de soorten die een winterslaap houden verschilt sterk per seizoen. De watervleermuis bijvoorbeeld houdt zich in de zomer op in bomen waar het dier vrijwel onzichtbaar is tussen de bladeren. In de winter worden vaak bunkers en andere verlaten gebouwen opgezocht.
Uiterlijke kenmerken.
Vleermuizen hebben allemaal ongeveer dezelfde lichaamsbouw maar verschillen wel sterk in grootte. De kleinste soort is de Thaise varkensneusvleermuis ("Craseonycteris thonglongyai"), die ongeveer drie centimeter lang wordt en een spanwijdte heeft van 13 tot 15 cm. De grootste soorten zijn die uit het geslacht echte vleerhonden ("Pteropus"), deze kunnen een lichaamslengte bereiken van 40 centimeter en een spanwijdte van meer dan 1,5 meter.
Vleermuizen hebben in vergelijking met de enige andere vliegende warmbloedige dieren -de vogels- een geheel andere evolutionaire ontwikkeling doorlopen om het lichaam geschikt te maken voor het vliegen. De achterpoten zijn in tegenstelling tot de vogels niet geschikt om het lichaam te dragen en de voorpoten hebben zich ontwikkeld tot relatief reusachtige proporties terwijl de meeste botten in het lichaam klein en dun zijn om gewicht te besparen. Bij de vogels zijn de botten grotendeels gevuld met luchtholtes om het gewicht te reduceren. 
Vleermuizen hebben meestal een dichte lichaamsbeharing die bestaat uit haren die smaller zijn aan de haarwortel maar steeds dikker worden naar de buitenzijde. De haren zijn voorzien van ruwe schubben of andere uitsteeksels. De microstructuur van het haar is een belangrijk determinatiekenmerk en kan per soort verschillen. De vrouwtjes hebben in de regel twee tepels maar er zijn uitzonderingen zoals vrouwtjes uit het geslacht "Lasiurus" die vier tepels bezitten. 
Kop.
De vorm van de kop is bij de meeste grote vleermuizen zoals de vleerhonden vrij uniform van vorm, slechts enkele soorten hebben een duidelijk afwijkende schedel. Een voorbeeld is de hamerkopvleerhond ("Hypsignathus monstrosus"). Deze soort heeft een bijna vierkante kop die waarschijnlijk dient als een klankkast voor de harde, kwakende geluiden die de dieren maken. De meeste vleermuisfamilies zijn vernoemd naar de afwijkende structuren aan de kop, zoals de neus (hoefijzerneuzen, klapneusvleermuizen), de oren (reuzenoorvleermuizen, trechteroorvleermuizen) of de lip (plooilipvleermuizen, hazenlipvleermuizen). 
Vleermuizen hebben ongeveer 20 tot 38 tanden in de schedel die volgens een bepaalde tandformule zijn gerangschikt in de boven- en onderkaak. Het aantal tanden varieert per familie en soms zelfs per soort. De hoektanden zijn bij alle soorten aanwezig en zijn in de regel vergroot terwijl de snijtanden relatief klein zijn. De spitstandvleerhond ("Harpyionycteris whiteheadi") verschilt van andere vleermuizen doordat de kiezen vijf of zes uitsteeksels hebben en de snijtanden naar voren zijn gericht. Ook de afstand waarop de tanden in de kaak zijn geplaatst verschilt. Fruit-etende soorten hebben vaak tanden die op enige afstand van elkaar staan en die breed, plat en stomp zijn om het vruchtvlees beter te kunnen vermalen. Vleermuizen die van levende prooien eten hebben scherpe tanden die een gesloten rij vormen om de prooi beter te kunnen vasthouden en te kunnen verkleinen. Een ander verschil is dat de vruchteneters vaak wangen hebben waardoor de mondopening minder groot is. Hierdoor wordt voorkomen dat het half vloeibare fruit uit de mond loopt tijdens het kauwen. Insecteneters hebben geen wangen waardoor de mondopening veel breder is en het gebit beter kan worden gebruikt als vangorgaan. Het oppervlak van de lip van de vleermuis kan zowel glad als gerimpeld zijn, of voorzien zijn van wratten, papillen of tand-achtige uitsteeksels. 
Bij de kleine vleermuizen is de schedelvorm weliswaar vergelijkbaar, maar de oren, de snuitpunt en met name de vorm van de neus kennen een ongekende verscheidenheid. De oren van vleermuizen kunnen zowel klein als groot zijn en zowel in de lengte als in de breedte sterk zijn vergroot. De snuitpunt kan variëren van duidelijk verlengd tot verkort of zelfs mops-achtig. De neusgaten zijn bij de meeste grote vleermuizen klein en verborgen maar bij de buisneusvleerhonden uit het geslacht "Nyctimene" zijn de neusgaten voorzien van buisvormige uitsteeksels. Deze dienen om beter 'in stereo' te kunnen ruiken en zo efficiënter te bepalen uit welke richting een bepaalde geur afkomstig is. 
Veel kleine vleermuizen hebben een aangepaste neusvorm die wordt gebruikt om het geluid te manipuleren, de neus is hiertoe voorzien van uitsteeksels die de neusbladen worden genoemd. Degelijke soorten zenden het geluid niet uit via hun mond maar door de neus en de vliezige uitsteeksels kunnen het geluid manipuleren. Veel soorten hebben eenvoudige neusbladen en sommigen hebben een buitengewoon complex gebouwde neus, zoals de bloemneusvleermuis ("Anthops ornatus"), de zwaardneusvleermuis ("Lonchorhina aurita") en de driebladvleermuis ("Triaenops persicus"). 
Vleermuizen kunnen ook nog andere opmerkelijke kenmerken hebben aan de kop, zoals de mannetjes van de grafvleermuizen die een keelzak bezitten. De fluweelvleermuizen (geslacht "Molossus ") hebben net als hamsters wangzakken om gevangen prooien te verzamelen en deze op hun rustplaats op te eten. Bulvleermuizen hebben een sterk geplooide kop waardoor ze chagrijnig lijken te kijken. In de Duitse taal worden ze daarom wel met 'bulldogvleermuizen' aangeduid en in het Engels met 'mastiffvleermuizen'. De grijsaardvleermuis ("Centurio senex") dankt zijn naam aan de sterk geplooide huid van de kop die doet denken aan het gelaat van een oude man. 
Lichaam.
Vleermuizen blijven relatief klein in vergelijking met andere zoogdieren en bereiken in de regel een kopromplengte van ongeveer vijf tot tien centimeter. Als lengtemaat worden bij de vleermuizen vaak ook de spanwijdte van de vleugels en de lengte van de onderarm gebruikt. Mannetjes worden meestal groter dan de vouwtjes maar er zijn vaak ook verschillen in de vachtkleur. Mannetjes van de rode vleermuis ("Lasiurus borealis") bijvoorbeeld hebben een oranje kleur terwijl de vrouwtjes donkerbruin gekleurd zijn. 
Vleermuizen hebben vrijwel altijd een bruine tot zwarte lichaamsbeharing, er zijn maar weinig soorten die afwijkende vachtkleuren hebben zoals geel, rood of wit. De welwitschvleermuis ("Myotis welwitschii") heeft een gele lichaamsbeharing maar de vleugels hebben een diepzwarte kleur. De soort "Perimyotis subflavus" heeft een geelbruine lichaamsvacht, een zwarte vlieghuid en een roze kleur vingers. Sommige soorten hebben een geheel witte vacht en lichte vleugels, zoals de witte vleermuis ("Ectophylla alba") en de spookvleermuizen uit het geslacht "Diclidurus". Ook strepen en andere kleurpatronen komen zelden voor al zijn ook hier weer uitzonderingen zoals de tweestrepige zakvleermuis ("Saccopteryx bilineata"). Deze soort heeft twee grillige lichtere banden in de lengte aan de rugzijde op een verder donkerbruine vacht. De prieelvleermuis ("Uroderma bilobatum") heeft vier lichtere strepen op de kop en een lichte streep op de rug.
De darmen van vleermuizen zijn vrij kort in vergelijking met die van andere zoogdieren, met name bij de insectenetende soorten. De darmen zijn bij deze soorten ingericht op een snelle spijsvertering omdat ze grote hoeveelheden prooien eten. Fruiteters hebben langere darmen omdat plantenvezels lastiger te verteren zijn. De langste darmen worden gevonden bij de vampiervleermuizen (geslacht "Desmodus"). Deze dienen om meer bloed op te kunnen nemen in het lichaam tijdens de bloedmaaltijd. 
Het gehele lichaam is aangepast om te kunnen vliegen en de belangrijkste aanpassingen zijn terug te vinden in het skelet. De voor- en achterpoten en de verlengde vingers vormen het frame voor de vlieghuid. Om de krachtige vliegspieren te faciliteren is de gehele voorzijde van het lichaam relatief grof gebouwd. De vergrote borstspier is gehecht aan een vergroot sleutelbeen en een massieve schoudergordel zodat tijdens het vliegen het lichaamsgewicht kan worden gedragen. De nek- en ruggenwervels van een vleermuis zijn met elkaar vergroeid zodat een massieve staaf van bot is ontstaan die voor stabiliteit zorgt. Het schoudergewricht is geen scharniergewricht maar een ingewikkeld kogelgewricht dat de vleermuis in staat stelt om de typische roeiende vleugelbewegingen te maken. Het borstbeen is vergroot en heeft een kiel op het midden in de lengte waaraan een deel van de vliegspieren zijn gehecht, zoals ook bij vogels voorkomt. De elleboog, hand en vingers zijn wel voorzien van scharniergewrichten zodat een stabiele botconstructie ontstaat tijdens het vliegen. De ribben zijn duidelijk afgeplat om het hechtoppervlak te vergroten. 
De achterzijde van het lichaam, zoals het bekkengordel, zijn klein en zwak ontwikkeld. Het zwaartepunt van het lichaam van een vleermuis is hierdoor op het midden gelegen wat een voordeel is bij het vliegen omdat het meer stabiliteit geeft.
Voorpoten (vleugels).
De voorpoten van vleermuizen hebben zich ontwikkeld tot vleugels doordat deze een vlieghuid dragen die wordt ondersteund door de korte en stevige onderarm die bestaat uit een verdikt spaakbeen, de ellepijp is veel kleiner. De vleugels worden ondersteund door de verlengde bovenarm en met name de sterk verlengde middenhandsbeentjes. De middenhandsbeentjes van de vleermuis fungeren als de 'spanten' die de vlieghuid dragen; ze zijn sterk verlengd om het oppervlak van de vlieghuid te vergroten. Ze bestaan uit vijf vingers die kunnen worden verdeeld in drie verschillende structuren. Vleermuizen danken hun behendige vliegvermogen aan de lange vingers en het feit dat de lange botten van de hand zeer beweeglijk zijn door een stelsel van pezen en armspieren. De vleugels van vleermuizen worden aangedreven door vier spieren, waar de vogels slechts twee vleugelspieren bezitten. Deze spieren zijn bij vogels beide aan het borstbeen gehechts, bij de vleermuizen is slechts een spier aan het borstbeen bevestigd en zijn de overige drie dichter bij de schouder gelegen.
De eerste vinger, de duim, is geen onderdeel van de vleugeldragende middenhandsbeenderen en deze is niet vergroot. De duim is kort en heeft wel een nagel. De duim steekt uit de vlieghuid en is de enige vinger die onafhankelijk kan bewegen. De duim speelt een cruciale rol bij het vermogen om te klimmen. Sommige vleermuizen, zoals die uit de familie furievleermuizen (Furipteridae), hebben geen functionele duimen meer. Bij dergelijke soorten hebben de voorpoten hun grip verloren en ze moeten een salto maken om zich met de achterpoten vast te hechten aan het substraat. Bij sommige vleermuizen heeft de duim een eeltknobbel aan de onderzijde die dient als een soort voetzool en een belangrijke rol speelt bij het lopen over de bodem.
De vingerkootjes van de tweede vinger (de 'wijsvinger') zijn meestal vergroeid tot één geheel en deze vinger vormt de voorste rand van de vlieghuid. Alleen sommige kleine vleermuizen hebben twee kootjes aan de tweede vinger. Bij een aantal vleerhonden is er aan het uiteinde van de tweede ('ring') vinger nog wel een klauw-achtig structuurtje aanwezig. Deze heeft echter geen functie meer en wordt beschouwd als rudimentair. De derde vinger (de 'middelvinger') heeft drie kootjes en is dicht bij de tweede vinger gelegen. De vierde en vijfde vingers ten slotte hebben elk twee kootjes. Zij zijn duidelijk van elkaar af gelegen en in een waaierachtige vorm naar achteren geplaatst waardoor ze het vleugeloppervlak aanzienlijk vergroten. De uiteinden van de vingers zijn aan de randen van de vlieghuid gelegen. De vingertoppen bestaan uit kraakbeen en hebben een T- vorm. De vingers hebben, op de duim na, geen nagels of klauwen.
Soorten met smalle vleugels zijn vaak snelle vliegers die zich in de open delen van het luchtruim bewegen, zoals boven de kruinen van bomen. Breedvleugelige soorten jagen vaak wat dichter bij de bodem of boven oppervlaktewater om hier insecten te vangen. 
Vlieghuid.
De vlieghuid is ontstaan uit de opperhuid en de lederhuid met de bijbehorende pigmentlaag van de flanken. De huid bestaat uit een zeer elastische, vliesachtige laag welke voorzien is van fijne spiertjes zodat de huid kan worden meebewogen. De huid wordt aangestuurd door een spieren- en pezenstelsel dat is verbonden met de middenhandsbeentjes en is daarnaast uitgerust met een fijne adering. De aderen in de vleugels worden van bloed voorzien door een autonoom deel van het vaatstelsel. Dit voert bloed in het netwerk van spierweefsels. De vlieghuid is vaak aan de bovenzijde van de flank gelegen maar bij sommige soorten is de huid lager aangezet, dichterbij de buikzijde. De vleugels worden regelmatig ingevet met een olie-achtige stof die wordt afgescheiden door klieren aan de kop.
Het oppervlak van de vlieghuid is vrijwel kaal en is niet voorzien van een dichte beharing of veren, alleen de staartvlieghuid is soms voorzien van een duidelijke beharing. De kaalrugvleermuizen uit het geslacht "Pteronotus" danken hun naam aan de kale 'rug' maar in feite zijn de vleugels op het midden van de rug gehecht waardoor men tegen de vlieghuid aankijkt en niet tegen de rug. &lt;br&gt;De huid kan sterk worden uitgerekt tijdens het vliegen en wordt samengetrokken als de vleermuis in rust is en zijn vleugels tegen het lichaam vouwt. Hierbij wordt de vlieghuid daadwerkelijk kleiner, in tegenstelling tot de vleugels van bijvoorbeeld insecten en vogels die altijd een vaste vorm hebben en worden ingeklapt of worden opgevouwen. Insectenvleugels bestaan bovendien uit dood materiaal maar de vleugels van vleermuizen kunnen net zoals die van vogels van beschadigingen herstellen als de wond niet te invasief is. 
De vorm van de vlieghuid, zowel de lengte als de breedte, zijn altijd aangepast op de levenswijze. De vlieghuid wordt ook wel het patagium genoemd en de basis bevindt zich aan de flanken. Het grootste deel van de daadwerkelijke vleugel is gelegen van de zijkant van het lichaam -tussen de poten- en de eerste vinger. Dit deel heet het plagiopatagium en de vlieghuid tussen de vingers wordt het dactylopatagium genoemd. Het voorste deel van de vlieghuid loopt van de hals tot de duim en wordt het protopatagium genoemd, het achterste deel is gelegen tussen de eventuele staart en de achterpoten en wordt aangeduid met de staartvlieghuid of uropatagium. De staartvlieghuid wordt ook wel het interfemoraal membraan genoemd en dient naast het vliegen ook voor het vasthouden van prooien en het werpen van de jongen door de vrouwtjes. Het uropatagium wordt aan de achterzijde ondersteund door een uitsteeksel aan de achterpoten dat het spoorbeen of calcar wordt genoemd. Dit vinger-achtig botje is ontstaan uit het hielbeen en wordt alleen gevonden bij vleermuizen. De calcar dient om de vlieghuid aan de staartzijde beter te spreiden. Aan de buitenzijde van het spoorbeen is soms ook een huidflapje aanwezig dat meestal erg klein is en de spoorlob wordt genoemd. De vlieghuid speelt ook een rol in de thermoregulatie, zie ook onder het kopje thermoregulatie. 
Achterpoten.
De achterpoten zijn in verhouding veel kleiner en zwakker dan de voorpoten. Het dijbeen en scheenbeen zijn ongeveer van gelijke lengte. Ze dienen om tijdens het klimmen het lichaam te ankeren terwijl met de duimen aan de voorpoten het lijf omhoog wordt gehesen. De tenen aan de achterpoten hebben wel allemaal sterke klauwen waarmee de vleermuis zich goed vast kan klemmen aan de ondergrond of aan -als het dier in rust is- aan de bovengrond zoals een tak of het plafond van een grot. 
De tenen van de vleermuis hebben een pal-achtig beveiligingsmechanisme tegen het onbedoeld loskomen van de tenen als deze zijn vastgeklemd. Dit voorkomt dat het dier tijdens de slaap onbedoeld naar beneden valt en zorgt er tevens voor dat de spieren zich niet permanent hoeven aan te spannen. Als een vleermuis sterft tijdens de slaap kan het dier hierdoor nog enige tijd blijven hangen. 
Vleermuizen hebben een unieke bouw van de achterpoten waarbij het heupgewricht 90 tot 180 graden is gedraaid waardoor de knieën ten opzichte van het lichaam niet naar achteren buigen, zoals bij de meeste zoogdieren, maar naar voren. Hierdoor is een vleermuis in staat om de voeten naar voren te bewegen en zo een prooi te vangen en vast te kunnen houden. De onderbenen kunnen ook naar voren worden geslagen om de vleugelslag te ondersteunen. 
De voeten zijn klein en hebben een afgerond uiteinde, ze bezitten kleine eeltkussens die de vleermuis gebruikt tijdens het lopen over de bodem. Ook de botten in de voet zijn gereduceerd; zo is de voetwortel van vleermuizen veel kleiner in vergelijking met andere zoogdieren. Vleermuizen hebben altijd vijf tenen die duidelijke klauwen dragen. Bij veel soorten worden de achterpoten gebruikt om de vacht schoon te wrijven. De bulvleermuizen uit de familie Molossidae hebben hiertoe borstelharen aan de buitenste tenen zodat de vacht dan gelijk gekamd wordt. 
Hechtorganen.
Een aantal groepen vleermuizen is in het bezit van ronde hechtorganen aan zowel de voor- als de achterpoten. Deze op zuignappen gelijkende organen zijn aan de voetzolen van de achterpoten en op het handgewricht aan de voorpoten gelegen. De 'zuignappen' zijn te vergelijken met de hechtschijven van boomkikkers en berusten op een capillaire werking in combinatie met adhesie en cohesie van de watermoleculen en ook oppervlaktespanning speelt een rol.
De vijf vertegenwoordigers van de familie hechtschijfvleermuizen (Thyroptera) komen voor in Noord- en Midden-Amerika en hebben hechtorganen die op een soort sokkel zijn geplaatst. Zo kunnen zich op gladde oppervlakken toch goed vasthouden en zelfs klimmen. De twee soorten uit de familie zuigschijfvleermuizen (Myzopoda) hebben hechtorganen die geen sokkelachtige aanhechting hebben. Zij komen voor op het Afrikaanse eiland Madagaskar. Gezien de enorme afstand tussen de twee verspreidingsgebieden hebben de hechtschijven zich waarschijnlijk onafhankelijk van elkaar ontwikkeld. Een voordeel van deze aanpassingen is dat de vleermuizen niet aan hun achterpoten hoeven te hangen maar met de kop naar boven slapen. Bij sommige vleermuizen zijn structuren op de handen en voeten aanwezig die weliswaar niet lijken op hechtschijven maar waarschijnlijk voorlopers zijn van dergelijke organen. Een voorbeeld is de kleinkopbamboevleermuis ("Tylonycterys pachypus") die tot de familie gladneuzen (Vespertilionidae) behoort en in een geheel ander werelddeel voorkomt; zuidelijk Azië. Deze soort heeft gladde, vlezige kussentjes aan de poten die dienen om zich beter aan gladde oppervlakken vast te houden. Deze zijn gepositioneerd op dezelfde locaties als de hechtorganen van de zuig- en hechtschijfvleermuizen. 
Staart.
De staart kan bij vleermuizen heel lang zijn of juist kort en bij een aantal soorten ontbreekt de staart volledig. Sommige groepen van vleermuizen zijn op basis van de staart alleen al te onderscheiden van andere groepen. Ook de aanwezigheid van een huidzoom tot een volledig ontwikkelde vlieghuid tussen de poten en de staart verschilt vaak per familie. De grotere, fruit-etende soorten uit de onderorde Pteropodiformes hebben vaak geen (zichtbare) staart, de soorten uit de onderorde Vespertilioniformes hebben vaak wel een korte staart die soms geheel omgeven is door het staartvlies maar de staart kan ook duidelijk uitsteken of zelfs geheel ontbreken. 
Binnen een vleermuisfamilie kunnen ook zowel staartloze soorten voorkomen als dieren met een volledig ontwikkelde staart, zoals bij de bladneusvleermuizen van de Nieuwe Wereld (Phyllostomidae)
voorkomt. De vampiervleermuizen uit het geslacht "Desmodus" bijvoorbeeld zijn staartloos, de soorten uit het geslacht lansneusvleermuizen ("Phyllostomus") hebben een korte staart. Bij andere families komen alleen langstaartige vormen voor, zoals de klapneusvleermuizen uit de familie Rhinopomatidae. Deze hebben een zeer lange, muis-achtige staart. Een lange staart komt tevens voor bij de bulvleermuizen (Molossidae), die deze als tastzintuig gebruiken als ze zich achterwaarts in een smalle ruimte manoeuvreren.
Onderscheid met andere dieren.
Vleermuizen zijn slechts met enkele vliegende zoogdieren te verwarren, zoals vliegende katten en vliegende eekhoorns. Dergelijke zoogdieren kunnen echter niet werkelijk vliegen maar slechts een sprong- of glijvlucht maken van boom tot boom waarbij ze de vlieghuid gebruiken om omlaag te zweven. Van een actieve vlucht is echter geen sprake. 
De kleine familie van de klapneusvleermuizen zijn wel sterk te verwarren met kleine knaagdieren zoals muizen. Deze kleine vleermuizen zijn slechte vliegers die snel uitgeput raken en zich meestal op de bodem bevinden. Hier zijn ze bijzonder snel en omdat ze een lange, kale staart hebben doen ze al rennend meer denken aan een muis dan aan een vleermuis. 
Zintuigen.
Vleermuizen beschikken over verschillende zintuigen, zoals een gezichtsvermogen dat meestal niet sterk is ontwikkeld. Daarnaast hebben de dieren een goede reukzin en een uitstekend gehoor. Met name het gehoor is bij de meeste soorten exceptioneel goed ontwikkeld, wat een gevolg is van het vermogen tot echolocatie. 
Gezichtsvermogen.
De meeste nachtactieve zoogdieren kunnen zich oriënteren in het donker door hun sterk vergrote ogen, zoals lori's of vingerdieren. Dit is ook het geval bij de vleerhonden die grotere ogen hebben dan andere families van vleermuizen. Vleerhonden kunnen echter niet vliegen in volstrekte duisternis waar kleinere vleermuizen zich juist goed tussen objecten kunnen manoeuvreren terwijl zij juist kleine ogen hebben. Een uitzondering de nijlroezet ("Rousettus aegyptiacus"), die fruit eet maar in grotten schuilt en wel beschikt over echolocatie. De meeste vleermuizen kunnen met hun ogen alleen lichtverschuivingen waarnemen, ze kunnen geen scherp beeld vormen van voorwerpen. 
Vleermuizen hebben een redelijk tot goed ontwikkeld gezichtsvermogen. Vooral de dagactieve vleerhonden die fruit eten hebben grote ogen en sporen hun voedsel voornamelijk visueel op. Vleerhonden hebben kleinere oren en grotere ogen waarmee ze goed kunnen zien in de schemering. Ze hebben weliswaar een beter zicht dan de insectenjagers maar beschikken meestal niet over echolocatie. 
De ogen van vleermuizen bevatten alleen staafvormige zintuigcellen waarmee ze alleen licht en donker kunnen zien en geen kleuren kunnen waarnemen. De pupil is altijd rond en bij te veel licht wordt deze verkleind tot een cirkelvormige opening. De ogen van vleermuizen verschillen verhoudingsgewijs in grootte, geen enkele soort is echter blind. 
Reuk- en smaakzin.
Vleermuizen hebben een goed reukvermogen, vooral vleerhonden en bloembezoekende vleermuizen zijn in staat om op grote afstanden geuren van hun voedsel waar te nemen en te lokaliseren. De dieren hebben ook verschillende geurklieren aan het lichaam die dienen om soortgenoten te lokken en te herkennen wat het goed ontwikkelde geurvermogen waarschijnlijk grotendeels verklaart. 
De mannetjes van sommige solitaire soorten bakenen met een geurvlag hun territorium af om soortgenoten op afstand te houden. Mannetjes kunnen ook geurstoffen afscheiden om vrouwtjes te lokken. Vrouwelijke dieren die in kraamkolonies leven vinden hun jong terug op basis van het geurprofiel. 
Een voorbeeld van dergelijke klieren zijn de haar-achtige geurorganen op de schouders van een aantal soorten die hierdoor wel epauletten worden genoemd. De epaulettenvleermuizen zijn hiervan de bekendste vertegenwoordigers maar ook bij andere soorten zijn dergelijke structuren bekend, zoals de brilbladneusvleermuis ("Carollia perspicillata").
Gehoor.
Het hersendeel dat betrokken is bij het gehoor krijgt de signalen van de geluidspulsen door die de vleermuizen uitstoten en weer opvangen. Dit hersendeel is bij vleermuizen relatief groot. Het middenoor en het slakkenhuis zijn aangepast om de hoge tonen op te kunnen vangen. Ook de oren spelen een belangrijke rol bij het opvangen van geluid, als een oorschelp iets wordt vervormd raakt het dier volledig gedesoriënteerd. 
De oren van een aantal soorten werken onafhankelijk van elkaar en vormen ieder hun eigen gehoorsbeeld. De oren van hoog ontwikkelde soorten kunnen niet alleen onafhankelijk van richting veranderen maar ook van vorm. Dit komt omdat dergelijke soorten 20 spieren hebben die de oren aansturen. Mensen hebben ter vergelijking maar vier oorspieren. Vleermuizen beschikken vaak over een oordeksel of tragus die bestaat uit een verhard deel van het oor nabij de gehooringang. De tragus kan bij sommige soorten behoorlijk groot worden en dient als een soort stemvork.
Vleermuizen zijn in staat om hun 'gehoorsbeeld' te onthouden op een zelfde manier als andere zoogdieren zich beelden van de omgeving kunnen herinneren. Zo kunnen vleermuizen reeds gescande locaties herkennen en belangrijke voedselbronnen steeds terugvinden vanuit hun roestplaats door alleen gebruik te maken van echolocatie. Als een vleermuis in een kamer met verschillende hindernissen wordt geplaatst zal het dier de eerste keer nog onregelmatig door de ruimte bewegen maar prent als het ware een driedimensionale kaart in het geheugen. De tweede keer dat de kamer wordt betreden weet het dier feilloos om alle obstakels heen te vliegen omdat de ruimte als zodanig wordt herkend. 
Van vleermuizen is ook bekend dat ze zich letterlijk blind staren op bekende situaties en nalaten een nieuwe geluidsmeting te doen. Als een dier regelmatig gevoerd wordt op een hoogte van twee meter en het voer wordt dan aangeboden op een afwijkende hoogte gaat het dier af op de bekende voederhoogte en zoekt hier naar voedsel. Als bijvoorbeeld de opening van het vertrouwde nest wordt dichtgemaakt varen de dieren feilloos op hun geheugen en botsen tegen het nieuwe obstakel aan waarbij ze zich soms te pletter vliegen.
De vleerhonden (familie Pteropodidae) zijn de enige familie van vleermuizen die in de regel geen echolocatie kennen en hebben geen sterk ontwikkeld gehoor. Deze soorten jagen ook niet op nachtelijk bewegende dieren maar leven van nectar of fruit. De embryo's van dergelijke soorten bezitten wel een vergroot binnenoor maar deze komt niet volledig tot ontwikkeling bij het pasgeboren jong. Hierdoor wordt vermoed dat de voorouders van vleerhonden wel echolocatie kenden maar dat dit zintuig door hun vegetarische levenswijze weer verloren is gegaan.
Echolocatie.
Hoe de vleermuizen in staat zijn om toch in volstrekte duisternis te vliegen en te jagen op andere vliegende dieren is lange tijd een raadsel geweest. De Italiaanse bioloog Lazzaro Spallanzani (1729 – 1799) deed eind zeventiende eeuw proeven met vleermuizen door ze blind te maken en ze weer uit te zetten in grotten, samen met vleermuizen die niet verblind waren. Toen hij later de populatie onderzocht bleek dat de blinde exemplaren even doorvoed waren als de andere dieren. Hieruit concludeerde hij dat vleermuizen niet op zicht jaagden maar moesten beschikken over een 'zesde zintuig'.&lt;br&gt;In 1798 voerde Louis Jurine (1751 – 1819) een soortgelijk onderzoek uit, waarbij hij echter de oren van vleermuizen dicht stopte met was. Nu bleken de dieren zich helemaal niet te kunnen oriënteren in het donker. Spallanzani herhaalde deze proef door buisjes in de oren te stoppen die in een deel van de dieren werden dichtgestopt en in een deel van de exemplaren niet. De vleermuizen met gesloten buisjes konden geen objecten meer waarnemen terwijl de exemplaren met open buisjes zich wel konden handhaven. Hieruit werd de conclusie getrokken dat de ze afhankelijk zijn van hun gehoor om te kunnen navigeren. Hoe vleermuizen hiertoe in staat waren bleef echter onbekend en pas ruim honderd jaar later werd een verklaring gevonden.&lt;br&gt;De gerenommeerde natuuronderzoeker Georges Cuvier stelde later dat vleermuizen in het donker konden vliegen omdat ze zouden beschikken over een sterk ontwikkeld soort van tastzin. Hij zat er echter naast maar dat werd pas bewezen in 1938 toen de Amerikanen Donald Griffin en George Washington Pierce voor het eerst aantoonden dat vleermuizen ultrasoon geluid produceren dat wordt teruggekaatst door de voorwerpen waar ze het geluid op richten. Omstreeks dezelfde periode werd hetzelfde principe beschreven door de Nederlander Sven Dijkgraaf. 
Pas later werd ontdekt dat ook veel walvisachtigen en sommige spitsmuizen echolocatie kennen. Het vermogen om ultrasoon geluid te produceren is bij vleermuizen echter het sterkst ontwikkeld. Een van de aanwijzingen hiervoor is dat een aantal nachtactieve vlinders zich op verschillende manieren kunnen verdedigen tegen echolocatie. Sommige soorten kunnen de ultrasone geluiden waarnemen om op tijd te vluchten. Andere soorten hebben lange vleugelslippen zodat vleermuizen in de war raken en de vleugels aanvallen in plaats van het kwetsbare lichaam. Weer andere vlinders hebben schubben op hun vleugels die ultrasone geluiden dempen waardoor ze letterlijk van de radar verdwijnen. Er zijn zelfs soorten die zelf ultrasone geluiden produceren om de de vleermuis te verwarren.
Het systeem is bij veel soorten zo efficiënt dat de dieren zich door een ruimte kunnen manoeuvreren waarin draden van een millimeter dikte zijn gespannen, zo is gebleken uit laboratoriumproeven. Het principe van echolocatie begint met het produceren van zeer korte geluidspulsen. Ze stoten hierbij snelle pulsen uit die ongeveer 1 tot 2 milliseconden duren en continu worden geproduceerd. Het aantal geluidspulsen kan oplopen tot meer dan 160 per seconde. De vleermuis vormt zo een beeld van de omgeving voor zich doordat de teruggekaatste geluidsgolven beide oren bereiken. Door het tijdsverschil in het inkomende geluid van de beide oren kan de vleermuis de richting van een voorwerp -zoals een vliegende prooi- bepalen. De precieze methode verschilt echter per groep van vleermuizen. 
Bij de gladneuzen (familie Vespertilionidae) wordt het geluid geproduceerd door de spiertjes in het strottenhoofd extreem snel samen te trekken en weer te ontspannen. Via de geopende bek worden de golven voorwaarts gericht en de op een voorwerp afketsende golven worden weer opgevangen door de trechterachtige oren van de vleermuis. De geluidsfrequentie verschilt van ongeveer 30 tot 100 Kilohertz. De oren moeten wel samenwerken voor de locatiebepaling. De nijlroezet gebruikt zijn tong om geluidspulsen op te wekken door deze heen en weer te slaan in de bek en door de lippen en de tanden te bewegen.
Van een aantal vleermuizen is onlangs ontdekt dat de kunnen navigeren met behulp van echolocatie door de geluiden die door hun klapperende vleugels worden geproduceerd.
Veel kleine vleermuizen echter hebben een zogenaamd neusblad en stoten de geluiden uit door hun neus die in verbinding staat met het strottenhoofd. Doordat de neusbladen beweeglijk zijn kunnen de pulsen beter worden gericht op de omgeving. Vleermuizen met een neusblad gebruiken een beperkte frequentie bij het uitstoten van ultrasoon geluid. Daarnaast kunnen ze prooien met de bek grijpen en opeten terwijl ze de omgeving kunnen blijven scannen. Gladneuzen moeten altijd hun bek enigszins openen om gebruik te kunnen maken van echolocatie.
De frequentie van de geluidspulsen die vleermuizen maken bij het zoeken van voedsel wordt verhoogd als ze een prooi detecteren. Als een prooidier wordt achtervolgd wordt de frequentie nogmaals opgevoerd om zo nauwkeuriger de bewegingen van het voedseldier in kaart te brengen. Vleermuizen passen hun geluid aan als ze een prooi tegenkomen, ze stoten dan zachtere geluiden uit om te voorkomen dat ze worden opgemerkt. 
Vleermuizen kunnen ook geluiden maken die voor mensen hoorbaar zijn. Ze doen dit soms in de paartijd als ze een partner lokken maar dergelijke geluiden worden vooral gemaakt als een vleermuis wordt verstoord, bedreigd of gehanteerd. Het dier kan dan piepende, tjilpende, grommende, gillende of blaffende klanken uitstoten om de belager af te schrikken.
Sociale interactie.
Ondanks het voorkomen in soms grote groepen en het feit dat sommige vleermuizen in groepen jagen zijn er binnen een kolonie geen sociale structuren bekend. De meeste vleermuissoorten zijn promiscue en paren met meerdere partners hoewel er zijn ook monogame soorten bekend zijn. Na de paring laat het mannetje de ontwikkeling en de verzorging van het jong volledig aan het vrouwtje over. 
De meeste vleermuizen zijn in de schemering of 's nachts actief. Sommige vleermuizen wachten tot het geel donker is voor ze uitvliegen. Een voorbeeld is de laatvlieger, die hieraan ook zijn naam te danken heeft. In gebieden waar een korte nacht voorkomt, zoals gematigde gebieden dichter bij de polen, kunnen nachtactieve soorten soms ook overdag worden gezien om te jagen of om te migreren naar warmere gebieden. 
Vleermuizen worden vaak gezien als sociale dieren omdat ze in groepen rusten maar er is weinig sociale interactie. Daarnaast zijn er ook vele solitair levende soorten. De groepen kunnen een grootte hebben van enkele dieren tot tientallen of honderden. Van een aantal soorten is bekend dat een groep kan bestaan uit honderdduizenden tot miljoenen exemplaren. De guanovleermuis ("Tadarida brasiliensis") is een van de soorten die in enorme aantallen kan voorkomen. Een van de grootste kolonies is gelegen nabij de Amerikaanse stad San Antonio in de staat Texas. Hier leven meer dan 15 miljoen exemplaren in een enkele grot. Die dieren kunnen een populatiedichtheid bereiken van 3000 exemplaren per vierkante meter. Bij het uitvliegen doen dergelijke aantallen denken aan een grote rookwolk die uit de grot opstijgt. Van dergelijke kolonies is bekend dat de vleermuizen de temperatuur van de grot behoorlijk kunnen verhogen. De populatie vleermuizen in de Carlsbadgrotten -bestaande uit honderdduizenden exemplaren- kunnen de temperatuur verhogen van 13 graden Celsius naar meer dan 30 °C. 
Vleermuizen die in groepen rusten, jagen vaak solitair. Slechts van een aantal soorten is bekend dat de dieren ook in groepen jagen. Tijdens de jacht op insecten communiceren de dieren met elkaar via echolocatie zodat de groep gezamenlijk de vliegrichting kan aanpassen op de locatie van een geschikte groep prooien. Dit verhoogt de efficiëntie van de jacht en kost de individuen minder energie.
Voedsel.
Vleermuizen leven voornamelijk van insecten maar in tropische gebieden zijn veel soorten omgeschakeld naar een vegetarische levenswijze en eten vruchten, bloemen, nectar en stuifmeel. Vleermuizen zijn echte voedselspecialisten die een breed scala aan dierlijk en plantaardig voedsel tot zich nemen, afhankelijk van de groep. De meeste soorten leven van dierlijk materiaal en dan voornamelijk insecten. Alle soorten in Nederland en België zijn insectivoor en jagen op nachtvlinders en andere nachtactieve insecten die ze met behulp van echolocatie opsporen. Vleermuizen in tropische gebied hebben zich vaak gespecialiseerd in plantaardige kost. Een aantal soorten heeft zelfs een symbiotische relatie met een bepaalde plant, de vleermuis is daarbij de enige bestuiver van de bloem of speelt een unieke rol als verspreider van de zaden van de plant. 
Vleermuizen moeten af en toe ook drinken en vliegen dan laag over het water waarbij ze kleine slokjes nemen. Lang werd gedacht dat dergelijke dieren kleine visjes buitmaakten maar er zijn slechts weinig soorten waarvan is vastgesteld dat ze vissen eten. 
Insecteneters.
De meeste vleermuizen, zo'n 70 procent, jagen uitsluitend op vliegende insecten die 's nachts actief zijn. Vaak wordt gedacht dat vleermuizen voornamelijk muggen eten maar het grootste deel van het menu bestaat uit (nacht)vlinders. Daarnaast vallen veel kevers, tweevleugeligen (zoals muggen) en andere insecten ten prooi zoals rechtvleugeligen, oorwormen en wantsen. 
De gewone dwergvleermuis is de meest voorkomende soort in België en Nederland en komt in nagenoeg iedere woonwijk voor. Deze kleine vleermuis eet ongeveer 1000 insecten per nacht en is ongeveer zeven maanden per jaar actief. Jaarlijks kan een enkele vleermuis 210.000 insecten opruimen en een gemiddelde kolonie van zeventig exemplaren dus 14,7 miljoen. Van de Amerikaanse grote bruine vleermuis ("Eptesicus fuscus"), die veel groter wordt, weet men dat een kolonie van 150 dieren jaarlijks bijna 1,3 miljard insecten eet die schadelijk zijn voor de landbouw.
Van veel soorten is ook bekend dat ze insecten van een tak of van de bodem afplukken, zo blijkt uit onderzoek van de uitwerpselen van vleermuizen. Hierin zijn resten van rupsen, en niet-vliegende kevers, vleugelloze krekels en spinnen gevonden. Onder andere de in Nederland voorkomende grootoorvleermuis ("Plecotus auritus") landt soms op de bodem om prooien buit te maken. Van de Thebaanse spleetneusvleermuis ("Nycteris thebaica") is bekend dat spinnen en -indien beschikbaar- ook veel schorpioenen worden gegeten. Deze dieren zijn uitgesproken bodembewoners die niet kunnen vliegen. 
Fruiteters.
Ongeveer 25 procent van alle vleermuizen leeft van fruit. De bekendste fruit etende vleermuizen zijn de vleerhonden die vaak een stuk groter worden dan de insecteneters. Vaak wordt niet de gehele vrucht gegeten maar wordt alleen het vloeibare sap opgenomen., Taaie vezels worden wel gegeten maar deze worden weer uitgespuwd nadat de sappen eruit zijn gekauwd. Ook zaden en pitten worden meestal weer uitgespuugd. 
Op het menu van de vruchtenetende vleermuizen staan onder andere vijgen, mango's, papajas, avocado's, rozebottels, dadels, bananen en mombinpruimen. Ook de vruchten van de Sapodillaboom, delebpalm, catappenboom, de zuurzak en de pandanuspalm worden gegeten. Vaak wordt het fruit van een dichte begroeiing naar een kale tak gebracht om deze hier op te eten. Hierdoor worden de zaden van de vruchten verspreid. Een vrucht wordt gegeten door deze met een poot tegen de borst te drukken en zich met de andere poot vast te houden aan een tak. Zo kan het dier stukken van het voedsel afbijten. 
In fruitplantages echter kunnen vleermuizen schade veroorzaken als ze in grote hoeveelheden voorkomen. Hierdoor zijn ze bij plaatselijke telers niet erg populair. Een voorbeeld is de palmvleerhond ("Eidolon helvum") uit Afrika die onder andere dadels en mango's eet. Vleermuizen die vruchten of andere planten eten leven alleen in tropische gebieden omdat ze het gehele jaar door voedsel nodig hebben. 
Bloemeneters.
Een aantal soorten bezoekt bloemen om aan voedsel te komen. Lang werd gedacht dat de vleermuizen de insecten aten die op bloemen leefden maar later bleek dat de bloemen zelf gegeten worden. De bloemen van tropische planten zijn soms erg vlezig en ook het stuifmeel en de nectar worden vaak gegeten. Soms wordt op deze manier stuifmeel verspreid van bloem naar bloem maar van veel grotere vleermuizen is bekend dat zijn alle bloemen geheel opeten en hierdoor alleen maar schadelijk zijn voor de plant.
Plantensoorten waarvan de bloemen vaak worden gegeten zijn de kapokboom en de leverworstboom. De kortneusvleerhond bijvoorbeeld eet veel bloemen van bananenpalmen en daarnaast de vruchten van de palm. Het is tevens is het ook een belangrijke bestuiver van veel tropische planten die 's nachts open gaan en alleen dan kunnen worden bestoven. 
Nectar- en stuifmeeleters.
Vleermuizen die leven van nectar (nectivoor) zijn vaak sterk gespecialiseerd wat betreft gedrag en lichaamsbouw. Ongeveer vijf procent van de soorten leeft geheel of gedeeltelijk van deze zoete plantenafscheiding. Dergelijke soorten zijn vaak klein en hebben een zeer snelle vleugelslag zodat ze net als een kolibrie boven een bloem kunnen 'zweven'. Voorbeelden zijn de vleermuizen uit de geslachten "Macroglossus" en "Eonycteris". Vaak wordt er naast nectar ook stuifmeel gegeten (pollinivoor). De kop is smal en de tong is sterk verlengd om dieper in de bloem te kunnen. Omdat er niet op het voedsel gekauwd wordt is het gebit vaak gereduceerd of nagenoeg verdwenen. De bloem wordt bestoven doordat de kop van het dier in aanraking komt met de stuifmeeldraden en zo wordt bedekt. Er zijn echter ook grotere soorten vleermuizen die nectar en stuifmeel eten maar zij zijn voornamelijk vruchteneters die uit de bloemen snoepen.
Van een aantal planten is bekend dat ze zich hebben aangepast om het de vleermuis makkelijk te maken om bij het stuifmeel te komen. Dergelijke planten worden wel chiropterofiel of vleermuisminnend genoemd, een voorbeeld is de leverworstboom, die zijn naam dankt aan de op leverworsten lijkende vruchten. Ook de bloemen van soorten uit het geslacht kalebasboom zijn afhankelijk van bestuiving door vleermuizen. Van sommige planten is nog nooit waargenomen dat ze door vleermuizen worden bestoven maar uit de bouw van de bloem wordt dit wel afgeleid. De bloemen zijn stevig gebouwd, geven veel honing af en gaan alleen 's nachts open.
Sommige planten hebben bladeren die de vleermuizen lokken. Een voorbeeld is "Marcgravia evenia" die endemisch is in Cuba. Deze plant heeft lepelvormige bladeren die hol zijn en naar boven zijn gericht. Hierdoor manipuleren ze de ultrasone geluiden van de vleermuis op een zodanige manier terug dat deze worden herkend. De bladeren dienen als een soort geluidsbaken die de vleermuizen aantrekt. De plant, die grote hoeveelheden nectar produceert om vleermuizen te lokken, wordt zo sneller bestoven en het zoeken van voedsel wordt voor de vleermuis vergemakkelijkt zodat het het dier minder energie kost. 
Predatoren.
Een klein deel van de vleermuizen jaagt niet op insecten of andere ongewervelden maar op kleine gewervelde dieren, dit betreft ongeveer 0,5 procent van de soorten. Zij zijn aan te merken als echte roofdieren die jagen op andere zoogdieren of kleine reptielen. De reuzenoorvleermuizen uit de familie Megadermatidae worden relatief groot en jagen op onder andere amfibieën zoals kikkers, kleine vogels zoals brilvogels en honingzuigers en reptielen zoals gekko's. De lierneusvleermuis ("Lyroderma lyra") heeft zelfs kleinere vleermuizen uit het geslacht "Pipistrellus" op het menu staan. Aangezien hagedissen en kikkers niet kunnen vliegen speuren de vleermuizen hun prooi op door naar het geritsel op de bodem te luisteren en vervolgens toe te slaan. Mogelijk wordt tijdens de jacht gebruik gemaakt van de reukzin om prooien op te sporen. Dergelijke grotere voedseldieren worden altijd naar een rustplaats gebracht waar ze worden opgegeten. Het gebit van dergelijke soorten lijkt sterker op het gebit van roofdieren zoals katachtigen dan op de tandconfiguratie van insecten etende vleermuizen.
Er zijn enkele soorten die zich hebben gespecialiseerd in vissen, dergelijke soorten worden piscivoor genoemd. Veel vissen slapen 's nachts en bevinden zich dan vlak onder het wateroppervlak waar het water zuurstofrijker is. Dergelijke visetende soorten gebruiken hun echolocatievermogen om de rustende vissen onder water waar te nemen waarna ze de prooi buitmaken. Een voorbeeld van een dergelijke soort is de visetende vleermuis ("Myotis vivesi"). Ook de hazenlipvleermuizen uit het geslacht "Noctilio" vangen wel vis. Met name de grote hazenlipvleermuis plukt net als een zeearend met zijn achterpoten een vis uit het water om deze op een rustplaats op te eten. Deze soort jaagt ook wel op kreeftachtigen of andere waterdieren. De visetende vleermuis ("Myotis vivesi") is nog verder gespecialiseerd op het vangen van vissen en heeft relatief grote achterpoten om prooien uit het water te vangen. Dergelijke viseters hebben een gebit met opmerkelijk spitse tanden die ook voorkomen bij andere visspecialisten zoals dolfijnen. De vorm van de tanden dient om de glibberige prooien beter vast te kunnen houden. Van vissen levende vleermuizen vangen ook wel waterinsecten. Van enkele soorten die in Nederland leven, zoals de meervleermuis en de watervleermuis, is ook bekend dat ze in staat zijn om kleine waterinsecten zoals muggenlarven met hun achterpoten uit het water te scheppen. 
Bloedeters.
Van de ruim 1400 soorten vleermuizen zijn er drie die uitsluitend leven van bloed, zij worden sanguivoor genoemd. Dit is ongeveer 0,1 procent van alle soorten. Ze zijn echter niet in staat om bloed met de tanden op te zuigen zoals vaak wordt beweerd. Ze maken met de snijtanden een wondje waarna het bloed wordt opgelikt. Hun speeksel bevat het anticoagulant draculine zodat het bloed niet te snel stolt. Twee soorten, de gewone vampier ("Desmodus rotundus") en de witvleugelvampier ("Diaemus youngi"), zijn met name gespecialiseerd in slapend rundvee dat weinig merkt van een bloedmaaltijd. 
De Braziliaanse ruigpootvampier ("Diphylla ecaudata") drinkt ook bloed bij zoogdieren maar is meer gespecialiseerd in vogels. Van deze soort is bekend dat mensen vaker worden aangevallen maar dit met name te danken aan het feit dat mensen steeds verder het regenwoud in trekken. Bovendien worden natuurlijke voedselbronnen zoals rundvee en vogels zeldzamer door habitatvernietiging als gevolg van menselijk toedoen. 
Het gebit van dergelijke soorten bevat slechts 20 tanden, het minst van alle vleermuizen. De tanden zijn echter vlijmscherp en zeer efficiënt om de huid van prooidieren open te snijden. Als een slapend menselijk slachtoffer wordt bezocht merkt deze niets van de onvrijwillige bloeddonatie omdat de vleermuizen vlezige kussentjes onder hun voetzolen bezitten zodat ze een zachte landing hebben en bovendien wordt de beet zeer snel toegebracht. De vleermuis zuigt zoveel bloed op dat het lichaam opzwelt. Het dier moet vaak enige moeite doen om weer weg te vliegen omdat het lichaamsgewicht behoorlijk toe is genomen. Een van een bloedmaaltijd voorziene vampiervleermuis kan dan dagenlang zonder voedsel. Van bloeddrinkers is ook bekend dat ze hun bloedmaaltijd delen met soortgenoten van de kolonie door deze weer deels uit te braken.
Voortbeweging.
De meeste vleermuizen en met name de kleinere soorten kunnen vrij snel over de bodem lopen waarbij de eeltkussens op de voor- en achterpoten worden gebruikt. Met name de kleinere soorten vleermuizen kunnen zich door hun relatief lage lichaamsgewicht verbazingwekkend snel verplaatsen over de bodem. Bij het lopen worden de achterpoten, die bij het heupgewricht gedraaid zijn, zijwaarts gehouden en ook de opgevouwen vleugels worden naar de zijkanten van het lichaam gespreid. 
Vleermuizen zijn daarnaast ook goede klimmers die zich met de duimen van de voorpoten ankeren aan het verticale oppervlak en met de achterpoten het lichaam omhoog duwen. Veel soorten kunnen ook horizontaal klimmen door de achterpoten een voor een te verplaatsen waarbij de klauwen gebruikt worden om het lichaam te dragen. Met name de grotere soorten zoals de vleerhonden verplaatsen zich op deze manier vaak door de bomen. 
Vleermuizen zijn geen goede zwemmers maar kunnen zich wel redden als ze in het water vallen door kleine sprongetjes te maken. Hierbij maken ze met de vleugels slaande bewegingen op het water om het lichaam al hoppend over het water te bewegen.
Vliegvermogen.
Vleermuizen lijken op het eerste gezicht wat onhandig te fladderen maar de vleugelbewegingen vertonen bij nadere beschouwing een gecompliceerde manier van vliegen, afhankelijk van de levenswijze van de verschillende soorten. Tijdens het vliegen worden draaiende bewegingen gemaakt waarbij de vleugelpunt elliptische banen beschrijft. De vleugels worden voor het vliegen achterwaarts en naar boven gericht waarbij ze naar voor-onder draaien. De frequentie van de vleugelslag hangt sterk samen met de lichaamsgrootte waarbij grotere soorten een aanmerkelijk langzamere vleugelslag hebben. Ook de vorm van de vleugels speelt een rol bij de frequentie, soorten met kortere of bredere vleugels hebben een langzamere vleugelslag dan die met lange, smalle vleugels. 
De breedvleugelige vale vleermuis ("Myotis myotis") bereikt een snelheid van ongeveer twintig kilometer per uur. De smalvleugelige soorten rosse vleermuis ("Nyctalus noctula") en langvleugelvleermuis ("Miniopterus schreibersii") kunnen aanzienlijk sneller vliegen tot vijftig kilometer per uur. De snelste soort is de guanovleermuis ("Tadarida brasiliensis"), die een snelheid kan bereiken van 160 kilometer per uur. Het zijn met name de kleinere soorten die een zeer grote behendigheid vertonen tijdens de vlucht. De gewone dwergvleermuis ("Pipistrellus pipistrellus") bijvoorbeeld is in de praktijk zelfs in een kleine ruimte bijna onmogelijk te vangen met een vlindernet. 
Vleermuizen die ondersteboven hangen beginnen hun vlucht vaak door zich te laten vallen van waaruit een roeivlucht wordt ingezet. Ook kan een hangende vleermuis eerst de vleugels gebruiken om het lichaam in een horizontale positie te brengen waarna het dier zich losmaakt van de bovengrond en de vlucht inzet. Kleinere soorten kunnen vanaf de grond opstijgen door een sprongetje te maken en de vleugels uit te slaan. Bij het landen wordt de vleugelvorm aangepast en het onderlichaam omlaag gehouden waarna de achterpoten zich ankeren aan het landingsoppervlak. 
Tijdens het vliegen worden de verschillende delen van de vlieghuid of het patagium onafhankelijk van elkaar gestuurd om een betere opwaartse kracht te verkrijgen. Het protopatagium en het achterste deel van het plagiopatagium worden omlaag gekromd waardoor de vleugel boller wordt. De vleermuis kan zo ook op lagere snelheden blijven vliegen. Het dactylopatagium dient voornamelijk om de vleugels vooruit te stuwen. Het dactylopatagium is het lichtste deel van de vleugel en kan het gemakkelijkst worden bewogen. Het uropatagium, dat bij sommige soorten ontbreekt, dient als roer om onverwachte bewegingen mogelijk te maken. Hierdoor kunnen vleermuizen sneller uitwijken of plotselinge wendingen maken bij het achtervolgen van insecten. Bij de fruit- en nectaretende soorten ontbreekt een uropatagium vaak omdat het eerder in de weg zou zitten. 
Roeivlucht
De roeivlucht wordt gebruikt om zich langzaam voort te bewegen in de lucht, bijvoorbeeld als de dieren vliegen van de slaapplaats naar het jachtgebied of een vleermuis patrouilleert op zoek naar prooien. Met de vleugels worden hierbij regelmatig op- en neergaande bewegingen gemaakt. 
Glijvlucht
De glijvlucht wordt ingezet als een vleermuis een prooi ontdekt en deze geruisloos probeert te benaderen. De vleugels worden hierbij stil gehouden. 
Landvlucht
Met de landvlucht wordt een langdurige glijvlucht aangeduid die sommige vleermuizen gebruiken om lange tochten te maken, bijvoorbeeld om te migreren. Hierbij wordt gebruik gemaakt van de thermiek. De vleugelslag is hierbij erg traag. 
Wiekelvlucht
De wiekelvlucht of helikoptervlucht wordt gebruikt om roerloos boven een bloem te blijven hangen om ongestoord de nectar op te likken. Deze vorm van vliegen is vergelijkbaar met die van een kolibrie. De vleugels worden hierbij zeer snel heen en weer bewogen.
Voortplanting en ontwikkeling.
De paring vindt overdag plaats, hierbij wordt het vrouwtje inwendig bevrucht door het mannetje. De daadwerkelijke bevruchting van de eicel kan uitgesteld worden bij soorten die een winterslaap houden. Bij deze soorten vindt de paring meestal plaats in de herfst waarna het sperma wordt opgeslagen in een speciale klier die het sperma conserveert. Als de lente aanbreekt worden de spermacellen afgegeven en vindt de ovulatie plaats. Hierbij rijpt het ei en komt het in de eileider terecht waar het door de actieve zaadcellen, die ook in een soort rusttoestand zijn geweest, wordt bevrucht. De ontwikkeling van het embryo vindt net als bij andere zoogdieren in de baarmoeder plaats.
Vrouwtjes van de meeste soorten baren slechts een enkel jong maar er zijn uitzonderingen zoals "Parastrellus hesperus" die er meestal twee baart. Vrouwtjes van soorten uit het geslacht "Lasiurus" zijn uniek in het feit dat ze meer dan twee jongen ter wereld brengen; zij hebben daartoe als enige groep van vleermuizen vier tepels in plaats van twee. 
Vleermuizen maken nooit een nest of ondergrondse kraamkamer zoals bekend is van andere zoogdieren of de wat betreft de vliegende levenswijze vergelijkbare vogels. Wel komen de vrouwtjes samen in zogenaamde kraamkolonies waar ze hun jongen werpen, grootbrengen en beschermen. Een pasgeboren jong heeft zich maar aan te passen aan deze leefomgeving van het moederdier en is volkomen hulpeloos. Het klampt zich meestal in een reflex vast aan de moeder die het jong al vliegend op haar tochten meeneemt. Bij andere vleermuizen laat de moeder haar jong achter in de kolonie en keert terug om het te voeden. Het jong kan de eerste tijd nog niet vliegen omdat de vleugels nog niet ontwikkeld zijn.
De bijzondere draaiing van de heupen heeft al wel plaats gevonden in het embryonale stadium en ook de klauwen en duimen zijn reeds goed ontwikkeld en relatief erg groot. Zowel de botten van de armen als die van de handen maken in de eerste fase van de ontwikkeling een allometrische groei door waarbij ze verhoudingsgewijs snel groter worden. De eerste tijd kan nog niet zelfstandig aan de bovengrond hangen. De vrouwtjes van een aantal vleermuizen bezitten zogenaamde aarstepels die boven de geslachtsopening gelegen zijn. Deze dienen niet voor het zogen maar als aanhechtingspunt voor het jong dat zich hieraan vast zuigt. Hierbij is de kop van het jong naar de achterzijde gericht en moet het zich omkeren als het wil zogen aan de borsttepels. 
Jonge vleermuizen zijn nog niet in staat om hun lichaamstemperatuur te handhaven en worden de eerste tijd door het lichaam van de moeder verwarmd. De moeder slaat hierbij haar vleugels om haar jong heen. Na een aantal dagen openen zich de ogen van de jonge vleermuis en begint de vacht te groeien, meestal eerst op de rug en later op de buik. Het jong kan al na korte tijd ondersteboven aan een oppervlak hangen maar kan zich nog niet zelfstandig voeden. De jongen maken piepgeluidjes die dienen als herkenningsgeluiden om de moeder in staat te stellen ze terug te vinden. Ook de lichaamsgeur van 
Bij sommige vleermuizen, zoals de gladneusvleermuizen, ontwikkelt zich eerst een melkgebit waarbij de tanden wat naar achteren gekromd zijn. Deze tanden dienen om zich beter te hechten aan de melktepels van de moeder en vallen na enkele weken al uit. Bij de hoefijzwerneusvleermuizen ontwikkelt het embryo wel een melkgebit maar de tanden worden al gedegenereerd voor de geboorte.&lt;br&gt;De jonge vleermuis verlaat de gezamenlijke roestplaats na enkele weken tot maanden om samen met de moeder mee te vliegen op zoek naar voedsel. Hierbij leert het jonge dier de kneepjes van het zoeken naar prooien met behulp van geluid door het ultrasone geluidsspoor van het moederdier te volgen. Als het jong zijn moeder kwijtraakt stoot het luide geluiden uit die door de moeder herkend worden waarna ze het jong weer op sleeptouw neemt.
Na ongeveer 1,5 tot twee maanden is een jonge vleermuis volwassen maar nog niet volledig ontwikkeld. De lichaamsbeharing heeft nog niet dezelfde kleur als de oudere dieren en het lichaamsgewicht is nog wat lager. Bij de kleinere soorten kan het jong al zelfstandig jagen maar bij de grotere vleermuizen kan het tot vier maanden bij de moeder blijven. Bij deze soorten is het lichaam pas na een jaar volledig ontwikkeld. De kleinere vleermuizen werpen voor het eerst als het vrouwtje minstens een jaar oud is, bij sommige soorten maken ze echter een snellere ontwikkeling door als ze het juveniele stadium eenmaal zijn doorlopen. Bij dergelijke vleermuizen is van zogende vrouwtjes bekend dat ze al drachtig kunnen worden wat er op wijst dat ze meerdere malen per jaar werpen. 
De kleinere soorten kunnen in het wild een leeftijd bereiken van vijf tot tien jaar met maxima tot meer dan twintig jaar. Van de Noord-Aziatische soort "Myotis sibiricus" is bekend dat in 1962 in totaal 1544 exemplaren werden gevangen en geringd waarvan er minstens 67 al meer dan 20 jaar oud waren. In 2001 werden twee van deze exemplaren opnieuw onderschept en drie jaar later werd een van deze twee alsnog levend aangetroffen. Hierdoor is vast komen te staan dat deze vleermuis, die maximaal acht gram weegt en vijf centimeter lang wordt, in het wild een leeftijd kan bereiken van meer dan 41 jaar. 
Thermoregulatie.
Vleermuizen zijn warmbloedige dieren maar hebben geen constante lichaamstemperatuur zoals het geval is bij veel andere zoogdieren. Vanwege hun snelle stofwisseling kunnen ze hun lichaamstemperatuur verlagen zodat de stofwisseling wordt afgeremd en energie wordt bespaard. 
Vleermuizen die in tropische gebieden leven zoeken vaak de schaduw van begroeiing op om niet oververhit te raken. Ze verblijven dan in een lichamelijke rusttoestand die lethargie wordt genoemd en zijn zo inactief mogelijk om niet op te warmen. Als in de avond de temperatuur daalt worden ze weer actief om te gaan jagen. Ook kunnen vleermuizen hun lichaam bevochtigen met speeksel waarbij de speekselproductie sterk wordt verhoogd. Hierdoor kan het dier het gehele lichaam nat maken zodat de huid en de vleugels middels verdamping worden afgekoeld. 
Vleermuizen in tropische of gematigde gebieden kunnen slecht tegen koude, de stofwisseling wordt dan sterk verhoogd en het lichaam kan oververhit raken. Veel soorten in koelere gebieden migreren naar warmere streken. Een voorbeeld is de rosse vleermuis die ook in België en Nederland voorkomt. In deze landen migreren de dieren niet maar in oostelijk Europa zoeken ze warmere streken op voor de winter aanvangt en kunnen tot 1600 kilometer ver weg trekken om aan de koude te ontkomen. De dieren vliegen later terug naar dezelfde plek als waar ze voorheen leefden. Dit weet men omdat in veel landen vleermuizen, net als vogels, worden geringd. Veel strikt tropische soorten migreren echter niet en als het in tropische of gematigde streken onverwachts langdurig koud wordt kunnen vleermuizen hier niet tegen en zullen massaal sterven.
Omdat vleermuizen warmbloedig zijn genereert het lichaam warmte en door het vliegen wordt nog meer lichaamswarmte gegenereerd. Door het grote en dunne vleugeloppervlak, dat voorzien is van een netwerk van fijne adertjes, wordt de warmte gemakkelijk aan de buitenlucht afgegeven. De vlieghuid functioneert als een radiator doordat het de ontstane warmte tijdens het vliegen afgeeft aan de lucht. Als de vleugels zijn samengevouwen wordt de bloedtoevoer gereduceerd maar bij hitte kan de vleermuis al hangend met de vleugels klapperen en zo meer warmte afgeven. De warme lucht rond het lichaam wordt hierbij vervangen door koelere lucht van de omgeving. Bij regen en koude worden de vleugels strak om het lichaam gevouwen. Hierdoor wordt het lichaamsoppervlak verkleind en wordt minder warmte afgegeven. De vleugels dienen als een regenjas waar ook de kop in wordt gestoken zodat het dier lucht inademt die reeds door het lichaam is voorverwarmd. 
Winterslaap.
In grote delen van het verspreidingsgebied van de vleermuizen is het voedsel jaarrond beschikbaar en kunnen ze het gehele jaar foerageren. In noordelijke en zuidelijke delen van het areaal echter is het in de wintermaanden te koud voor de ontwikkeling van de voornaamste prooidieren van de vleermuizen; insecten. Deze overwinteren vaak als ei, pop of als imago in de strooisellaag of andere verscholen plaatsen omdat er ook voor de insecten geen voedsel te vinden is. Vleermuizen moeten noodgedwongen een een winterslaap of hibernatie ondergaan tot er weer voldoende voedsel beschikbaar komt. Naast een gebrek aan voedsel is de omgevingstemperatuur te laag om de lichaamstemperatuur te handhaven. Vleermuizen kunnen niet tegen temperaturen die rond of onder het vriespunt liggen. Hun stofwisseling moet dan overuren draaien om het lichaam warm te houden wat ze niet lang overleven.
De winterslaap wordt vaak volbracht in grotten en holle bomen. Menselijke bebouwing zoals bunkers of mijngangen zijn echter ook erg geschikt. Alle soorten in Nederland en België houden een winterslaap, waarbij ze hun metabolisme tot een uiterst laag pitje terugdraaien en hun lichaamstemperatuur maar net boven het vriespunt blijft. Van sommige soorten is bekend dat ze migreren naar een zomerverblijf en andere vleermuizen gebruiken Nederland en België als tussenstop voor hun migratie naar het zuiden.
Natuurlijke bedreigingen.
Vleermuizen hebben relatief weinig vijanden, ze kennen echter een groot aantal parasieten die zich sterk hebben gespecialiseerd. Daarnaast worden vleermuizen vooral in delen van Noord-Amerika geteisterd door een recent ontdekte schimmelinfectie genaamd white nose syndrome. 
Vijanden.
Vleermuizen hebben verschillende natuurlijke vijanden zoals rovende zoogdieren, vleesetende vogels zoals roofvogels en uilen en reptielen zoals slangen. Vleermuizen worden in de regel buitgemaakt door opportunistische jagers die het meestal op andere dieren voorzien hebben maar een vleermuis niet versmaden. Onder de vogels zijn er wel enkele soorten bekend die zich hebben gespecialiseerd in vleermuizen, een voorbeeld is de vleermuiswouw ("Macheiramphus alcinus"). Dit is een van de weinige vogelsoorten die in de schemering jaagt en hierdoor in staat is om de vleermuizen buit te maken. 
Ook van slangen is bekend dat ze regelmatig een vleermuis te pakken krijgen. Populaties van de slangensoort "Pseudelaphe flavirufa" in de omgeving van de Kantemógrot in Yucatan staan bekend om hun vleermuisetende levenswijze. De slangen jagen al hangend in spleten in de grotten en loeren vanuit een hinderlaag op de dieren. Doordat de slangen zich niet bewegen worden ze door de vleermuizen niet herkend als vijand. De slangen worden echter als toevallige vleermuiseters beschouwd en niet als specialisten omdat de exemplaren in alle andere populaties leven van andere zoogdieren en vogels en maken hier maar zelden vleermuizen buit. Ook van andere dieren zoals meervallen en krokodilachtigen zijn beelden bekend van dieren die een vleermuis vanuit het water belagen maar ook deze vijanden zijn slechts aan te merken als opportunisten. Daarnaast is van spinnen bekend dat ze kleinere vleermuizen kunnen verschalken. Zowel soorten die grote webben maken als spinnen die vanuit een hinderlaag jagen, zoals de vogelspinnen uit het geslacht "Avicularia", zijn in staat om een vleermuis te overmeesteren als ze de kans krijgen.
Parasieten.
Vleermuizen worden met name belaagd door een breed scala aan parasieten, met name insecten zoals vlooien en wantsen. Daarnaast zijn ook verschillende spinachtigen zoals mijten en teken. Als deze ongewervelden manifesteren zich voornamelijk op de huid van de vleermuis en hebben meestal een bloedzuigende levenswijze. 
De insectenfamilies Nycteribiidae en Streblidae hebben zich volledig gespecialiseerd op het leven op vleermuizen en het gehele lichaam is hierop aangepast. Zo hebben de vliegen geen vleugels meer, zijn de ogen volledig gereduceerd en zijn de verlengde poten aan de achterzijde van het borststuk 180 graden gedraaid zodat ze even snel voor- als achteruit kunnen lopen in de vacht van hun gastheer. Alle soorten zijn bloedzuigers die hun gehele leven doorbrengen in de vacht van een vleermuis. Ook de bedwantsen "Afrocimex constrictus" en "Cimex adjunctus" zijn aangepast op het bloed zuigen in de huid van vleermuizen, evenals sommige soorten uit de verwante familie Polyctenidae. Ten slotte zijn er verschillende parasitaire oorwormen uit de familie Arixeniidae die uitsluitend leven in de vacht van vleermuizen. Deze soorten hebben geen functionele ogen meer en zijn vleugelloos. Ze leven voornamelijk op enkele Zuid-Aziatische soorten vleermuizen.
White nose syndrome.
In 2007 werden vleermuizen in een grot nabij Albany in de Amerikaanse staat New York aangetroffen die een wit poeder rond hun neus hadden en ernstig ziek bleken te zijn. Speleologen hadden een jaar eerder echter al foto's gemaakt van dieren met dezelfde symptomen zodat de ziekte sinds 2006 aanwezig is in de VS. De ziekte wordt white nose syndrome genoemd (witte neus syndroom) en wordt veroorzaakt door de schimmel "Pseudogymnoascus destructans". De symptomen bestaan uit beschimmeling van de neus, oren en vleugels en daarnaast worden de dieren actiever tijdens de winterslaap wat erg slecht voor ze is omdat ze dan verzwakken. Omdat een infectie de vleugels beschadigd kan een vleermuis moeilijker vliegen. Uiteindelijk kan de infectie doordringen tot de organen die daardoor beschadigd raken en de vleermuis zal dan sterven. De sterftegraad kan oplopen tot 90 of zelfs 100%. In de VS en Canada zijn al enkele jaren na de ontdekking miljoenen vleermuizen in veertig staten omgekomen sinds de ziekte werd ontdekt. Sinds 2012 wordt het aantal gedode vleermuizen geschat op 5,7 miljoen. 
De impact van de ziekte op vleermuizen is groot en wordt wel vergeleken met colony collapse disorder die bijen massaal doet sterven en de schimmelziekte chytridiomycose, die wereldwijd een ecologische ramp is voor amfibieën.
Vleermuizen en de mens.
Omdat vleermuizen tot de zoogdieren behoren, maar desondanks toch kunnen vliegen als vogels, worden ze in veel culturen als onnatuurlijke wezens gezien. Ze worden geassocieerd met duisternis, kwaadwilligheid, hekserij, boze geesten, de duivel en de dood. Sommige mensen vinden vleermuizen angstaanjagend omdat enkele soorten van bloed leven, ze worden hierdoor gezien als vampiers. Dat klopt echter niet, omdat vampiervleermuizen, anders dan graaf Dracula en vergelijkbare personages, hun slachtoffers niet leegdrinken. Ook nemen vleermuizen in de regel geen bloed op van mensen, maar bij andere dieren. 
Er doen verhalen de ronde dat vleermuizen per ongeluk in het haar van mensen vast komen te zitten. Hoewel niet onmogelijk, is dit wel bijzonder onwaarschijnlijk. Zelfs een losse haar is voor vleermuizen al waar te nemen, en is met behulp van echolocatie goed te zien en te ontwijken. In de iconografie is een vleermuis het symbool van de gepersonifieerde nacht. De vleermuis is ook een populair symbool bij bijvoorbeeld spookhuizen, in griezelverhalen en in de gothic-subcultuur. 
Vleermuizen worden vaak gebruikt in logo's, wapenschilden en emblemen. Het insigne van de afdeling Spetsnaz GRU, een onderdeel van de Russische inlichtingendienst, bevat een afbeelding van een vleermuis. Het dier wordt ook gebruikt in wapenschilden van onder andere de Friese plaats Wieuwerd, de Colombiaanse gemeente Santa Fe de Antioquia, de Franse gemeente Louverné en de Spaanse stad Valencia. Het sterke drankmerk Bacardi gebruikt een vleermuis in het bedrijfslogo. Een van de bekendste symbolen van een vleermuis is het batmanlogo dat wereldwijd gepromoot is in de filmfranchise. 
Vleermuizen worden wel gebruikt door cartoonisten om personen in een spotprent neer te zetten als griezelig of gevaarlijk. Dit overkwam onder andere Charles Bradlaugh vanwege zijn weigering op Bijbel te zweren (in 1881) en Charles Stewart Parnell (in 1885) omdat hij als leider van de Irish National League in het streng gelovige Ierland een affaire had met een getrouwde vrouw. Ook verschillende groepen van mensen en denkbeelden zijn neergezet als vleermuizen om ze in een kwaad daglicht te zetten. Voorbeelden waren landheren uit San Fransisco die de bevolking zouden leegzuigen (1882), en de negroïde bevolking van North Carolina die rond 1900 een bedreiging zouden vormen voor de economie.
Economische voordelen.
Vleermuizenkolonies verblijven vaak lange tijd op dezelfde plaats waardoor hun ontlasting zich ophoopt en uiteindelijk grote hoeveelheden uitwerpselen ontstaan. Dit heeft op sommige plaatsen, in de loop van duizenden of zelfs tienduizenden jaren, geresulteerd in een metersdikke laag. Deze natuurlijke afzetting is rijk aan meststoffen en fosfaat en wordt guano genoemd. Vogels produceren eveneens dergelijke afzettingen die met guano worden aangeduid. Guano wordt gebruikt als hoogwaardige meststof in de landbouw. Tijdens de Amerikaanse Burgeroorlog werd er door het leger kaliumnitraat uit vleermuisguano gewonnen om hier buskruit van te maken.
Vleermuizen bestuiven veel planten door van hun nectar te snoepen en vaak zijn dit planten die ook door insecten en soms vogels kunnen worden bevrucht. Een groot aantal planten echter heeft de bloemen zo ingericht dat alleen vleermuizen in staat zijn om de bloem efficiënt te bestuiven. Dergelijke planten zijn dan ook volledig afhankelijk van vleermuisbestuiving. Deze vorm van symbiose werd al in 1772 beschreven door Jean Baptiste Francois de la Nux die zijn bevindingen meldde aan de gerenommeerde Franse natuuronderzoeker Georges-Louis Leclerc de Buffon. Voorbeelden zijn de doerian ("Durio zibethinus") en de Mango, waarvan de laatste ook wel door andere dieren bestoven kan worden. De kapokboom ("Ceiba pentandra") wordt geteeld voor de plantenvezels en wordt alleen bestoven door vleermuizen. Ook de plant "Agave tequilana" wordt bestoven door vleermuizen, deze soort wordt op grote schaal gebruikt voor het maken van tequila.
Vleermuizen hebben een grote impact op de insectenpopulaties en met name die van vlinders en kevers. In de land- en tuinbouw spelen ze een grote rol bij de bestrijding van schadelijke insecten. Bij maïstelers zijn vleermuizen geliefd omdat ze vlinders opruimen die de planten aantasten, zoals de Amerikaanse soort "Helicoverpa zea". De larven van de vlinder eten zich een weg door de plant wat schade veroorzaakt en de oogst verminderd. Daarnaast kunnen via de vraatwonden verschillende schimmels binnendringen in het plantenweefsel, zoals "Aspergillus flavus" en "Fusarium graminear". De eerste produceert het giftige aflatoxine en de tweede het waarschijnlijk kankerverwekkende fumonisine.&lt;br&gt;Vleermuizen voorkomen naar schatting voor miljarden $ dollar aan schade door dergelijke insecten op te eten.
Van vleermuizen in Brazilië is bekend dat ze grote hoeveelheden insecten eten die schade aan gewassen veroorzaken. Ze zijn hierdoor jaarlijks verantwoordelijk voor een besparing van meer dan $390 miljoen. Daarnaast hebben agrariërs minder insecticiden nodig voor het telen van hun gewassen.&lt;br&gt;De druivenbladroller ("Lobesia botrana") is een vlinder waarvan de rupsen onder andere druivenplanten aanvreten. In Frankrijk worden druiven op grote schaal geteeld en wordt de vlinder door tien verschillende soorten vleermuizen onder controle gehouden. Ook in Chili, een ander groot wijnland, worden schadelijke insecten door vleermuizen gegeten zodat de wijnboeren naar schatting tussen 190 en 250 miljoen euro besparen per jaar.&lt;br&gt;De Suzuki-fruitvlieg kwam oorsponkelijk voor in Azië maar heeft ook Noord-Amerika en Europa bereikt en is een zeer destructieve soort voor de fruitteelt. Deze fruitvlieg is erg klein maar staat desondanks op het menu van onder andere de gewone dwergvleermuis.
Vleermuizen dragen bij aan de bestrijding van een aantal infecctieziekten die gevaarlijk zijn voor mensen en dieren. Ziektes zoals malaria en knokkelkoorts worden door muggen verspreidt onder mensen en dieren. Door de grote hoeveelheden muggen die worden gegeten hebben vleermuizen ook een positieve invloed op het tegengaan van dergelijke vectorziekten.
Verspreiders van ziekten.
Vleermuizen worden echter ook gezien als belangrijke verspreiders van infectieziektes. Ze kunnen drager zijn van vele soorten zoönosen, zoals parasieten en bacteriën maar voornamelijk virussen. De meeste parasieten en bacteriën die bij vleermuizen worden gevonden komen ook bij andere zoogdieren voor. Vleermuizen worden vooral gezien als een belangrijk reservoir voor virussen. Dankzij hun zeer sterke immuunsysteem worden gezonde vleermuizen zelf niet ziek van dergelijke infecties, maar ze kunnen ze wel verspreiden naar de mens. Dit gebeurt meestal niet door direct contact maar door tussengastheren. Een bekende tussengastheer is de mug maar ook verschillende zoogdieren en vogels kunnen deze rol vervullen. 
Rabiës.
De bekendste virussen die onder vleermuizen voorkomen zijn de lyssavirussen die hondsdolheid veroorzaken. Het klassieke rabiësvirus komt in Nederland sinds 1988 niet meer voor. Er zijn echter meer lyssavirussen die gevonden worden bij vleermuizen zoals het Duvenhagevirus. In Europa komt onder vleermuizen het lyssavirus European Bat Lyssavirus (EBLV) voor dat ook in Nederland is vastgesteld. Er zijn twee typen, type I komt voor bij de laatvlieger ("Eptesicus serotinus") en type II komt voor bij de meervleermuis ("Myotis dasycneme"). Bij de laatvlieger bleek 22% van de dode en zieke dieren die werden aangeboden bij het Rijksinstituut voor Volksgezondheid en Milieu besmet te zijn met EBLV. Bij meervleermuizen is dit percentage veel lager, namelijk vier procent. Deze percentages liggen bij gezonde dieren waarschijnlijk aanzienlijk lager. In landen buiten Nederland is EBLV ook wel gevonden bij de watervleermuis ("Myotis daubentonii") en de franjestaart ("Myotis nattereri"). Deze vleermuizen komen weliswaar ook in Nederland voor maar zijn hier nog niet positief getest op een besmetting met het virus.
Infecties van EBLV bij de mens zijn uiterst zeldzaam, wereldwijd zijn slechts zes gevallen bekend. Er bestaat geen medicatie tegen EBLV en een besmetting heeft altijd een fatale afloop. In Nederland is nog nooit een infectie van dit virus bij de mens beschreven. Desondanks wordt het virus strikt gemonitord door het RIVM en zijn vleermuisbeten die voorgelegd worden aan huisartsen altijd meldingsplichtig.
Coronavirussen.
Daarnaast komen bij vleermuizen verschillende coronavirussen voor, zoals het SARS-virus en het MERS-virus. Al in 2013 werd door de Rijksoverheid melding gemaakt van een nieuw type coronavirus wat later het MERS-virus bleek te zijn.. Na lang en intensief onderzoek bleek dat SARS via door vleermuizen besmette civetkatten bij de mens terecht was gekomen en dat MERS kamelen als tussengastheer heeft voordat het mensen infecteert. 
Aan het begin van de COVID-19pandemie in 2020 werden vleermuizen in eerste instantie aangewezen als mogelijke besmettingshaard en ontstond de theorie dat dit virus oorspronkelijk vleermuizen als verspreidingshaard moet hebben gehad. Later werd vastgesteld dat vleermuizen weliswaar coronavirussen met zich mee dragen maar dat een ander dier als tussengastheer moet hebben opgetreden. 
Overige virussen.
Andere virussen die vleermuizen bij zich dragen zijn het tiomanvirus, dat in fruitetende soorten wordt gevonden. Het kan mogelijk naar de mens worden verspreid door het eten van fruit dat door de vleermuis is aangevreten. Van het Japanse encefalitis virus wordt vermoed dat het virus door vleermuizen via muggen naar mensen wordt verspreidt. Dit virus veroorzaakt hersenvliesontsteking en besmet ongeveer 40.000 mensen per jaar waarvan een kwart het niet overleefd.&lt;br&gt;Het hendravirus wordt doorgegeven aan paarden die vervolgens mensen kunnen besmetten. Dit heeft geleid tot uitbraken in Australië. Het nipahvirus infecteert varkens die op hun beurt mensen kunnen besmetten. Beide virussen veroorzaken longontstekingen bij de mens. 
De beruchtste virussen die door vleermuizen worden verspreid zijn het marburg- en het ebolavirus. Deze virussen veroorzaken bloedstollingsproblemen en zijn zeer dodelijk. Ze worden voornamelijk overgedragen van vleermuis op mens als de dieren worden gedood en opgegeten. Ook het bezoeken van grotten met grote vleermuispopulaties kunnen een risico kunnen vormen. 
Vampiervleermuizen zijn de enige soorten die direct ziektes overbrengen omdat ze mensen en dieren actief opzoeken en bijten. Naast hondsdolheid kan hierbij ook MERS worden overgebracht.
Bedreigingen en bescherming.
Vleermuizen zijn door hun gewoonte om in groepen te rusten kwetsbaar voor natuurrampen. Bij een aardbeving, waarbij grotten kunnen instorten, of bij zware overstromingen, stormen of bosbranden kan een hele kolonie worden verwoest. Ook planten vleermuizen zich traag voort. Sommige soorten zijn pas na enige jaren geslachtsrijp, en een worp bestaat vaak uit niet meer dan één jong. Dit in tegenstelling tot veel andere kleine zoogdieren die minstens eens per jaar een heel nest grootbrengen. 
Vleermuizen hebben weinig te lijden door directe schade van de mens. Omdat ze 's nachts vliegen worden ze zelden aangereden door het verkeer, in tegenstelling tot bijvoorbeeld vogels. Wel komen ze af en toe in aanraking met hoogspanningskabels waar ze proberen te rusten. Ook vallen slachtoffers door vuurtorens en windmolens, in Noord-Amerika wordt het aantal fatale botsingen van vleermuizen met dergelijke objecten geschat op tienduizenden tot honderdduizenden per jaar.
Vleermuizen worden voornamelijk bedreigd door de vernietiging van hun leefgebied. De belangrijkste factoren bestaan uit het kappen van bossen en het afgraven van geschikte biotopen voor zand- of kalkwinning en de mijnbouw. Soorten die in oude gebouwen of vervallen gebouwen een thuis vinden worden niet zelden geconfronteerd met het slopen dan wel renoveren van dergelijke gebouwen. Vleermuizen leven bijvoorbeeld graag in spouwmuren van woningen maar deze worden tegenwoordig vaak geïsoleerd om de woning te verduurzamen.&lt;br&gt;In een aantal landen worden vleermuizen wel gevangen en bereid voor menselijke consumptie. De schaal waarop dit gebeurt is echter niet te vergelijken met de aantallen van andere diergroepen die als bushmeat worden beschouwd en massaal worden gedood, zoals schildpadden, vogels en apen.
Bescherming.
In het grootste deel van de wereld worden vleermuizen anno 2024 niet beschermd. Zo mogen ze worden gevangen voor consumptie of in het geval van de vruchteneters worden gedood omdat ze de oogst opeten. Alleen in Europa en in delen van Noord-Amerika worden veel soorten beschermd door wetgeving die iedere verstoring van de vleermuis verbied. In Europa vallen vleermuizen onder de Europese Habitatrichtlijn. 
Door de beschadiging van hun habitat (habitatverlies) is vleermuisbescherming nodig. Goede roestplaatsen overdag (holle bomen) en goede overwinteringsplaatsen, met zeer weinig verstoring, veiligheid voor roofdieren en de mens en een temperatuur die 's winters niet onder het vriespunt zakt, zijn schaars. In cultuur gebrachte landschappen worden vaak armer aan insecten. Veel vleermuizen hebben om zich te oriënteren 'corridors' nodig van heggen of bomenrijen om zich over grotere afstanden te kunnen verplaatsen. Ze begeven zich niet graag ver van een peilbaar echobaken. In de Europese Unie zijn alle soorten bij wet beschermd. België en Nederland sloten zich in 1991 aan bij het EUROBATS-verdrag ("Agreement on the Conservation of Populations of European Bats"). In Nederland worden alle soorten beschermd onder de Vogelrichtlijn en Habitatrichtlijn. 
In Nederland werd tot 2024 de Wet natuurbescherming (Wnb) gebruikt, tegenwoordig is de Omgevingswet van toepassing. Niet alleen de vleermuizen zelf, maar ook hun leefgebied, aanvliegroutes en foerageergebied mogen niet worden verstoord. Bij ieder bouwproject waarbij de leefomgeving mogelijk wordt verstoord is een ontheffing vereist. Deze kan worden verkregen door een gedegen ecologisch onderzoek te laten uitvoeren. Dergelijk onderzoek moet voldoen aan het 'Vleermuisprotocol 2021'.
Spouwmuurisolatie.
De strikte bescherming van vleermuizen vormt een probleem bij isoleren van huizen waarbij het dichtstoppen van spouwmuren met vulmateriaal een zeer efficiënte manier is om huizen beter te isoleren en zo te verduurzamen. Vleermuizen gebruiken spouwmuren vaak als roestplaats en hierdoor dient eerst te worden aangetoond dat een spouwmuur niet gebruikt wordt door vleermuizen. Lange tijd werd een dergelijk onderzoek uitgevoerd door met een endoscoop in de spouw te kijken maar de Raad van State besliste in 2023 dat een dergelijk onderzoek onvoldoende was en dat alleen een ecologisch onderzoek uitsluitsel kon bieden. Dergelijke onderzoeken zijn echter relatief duur en nemen lange tijd in beslag. 
Enkele Nederlandse ingenieursbureaus ontwikkelden samen met branchegerelateerde bedrijven een methode om vast te stellen of er vleermuizen aanwezig zijn in een gebouw of object middels e-DNA (environmental DNA of 'omgevings-DNA'). Door monsters te nemen van kieren en naden in gebouwen die door vleermuizen als in- en uitgangen zouden kunnen worden gebruikt wordt DNA verzameld. Een bijkomend voordeel van e-DNA bemonstering is dat op termijn ook een goed inzicht verkregen kan worden over het verspreidingsgebied van de verschillende soorten vleermuizen in Nederland.
IUCN-status.
Van de 1430 soorten vleermuizen zijn er 1335 (93,4 procent) door de IUCN beoordeeld en is een beschermingsstatus toegewezen. Hiervan wordt het grootste deel (774 soorten of 58%) beschouwd als algemeen voorkomend; zij hebben de beschermingsstatus 'veilig' (Least Concern of LC) gekregen. Van 236 soorten (18 %) is niet bekend hoe bedreigd ze zijn en zij hebben de status 'onzeker' (Data Deficient of DD) gekregen. Verder worden 110 soorten (8 %) gezien als 'kwetsbaar' (Vulnerable of VU), 86 soorten (6,5 %) staat te boek als 'bedreigd' (Endangered of EN) en zeven procent van de vleermuizen is aan te merken als 'gevoelig' (Near Threatened of NT, 95 soorten). Van 25 soorten (bijna twee procent) is bekend dat ze ernstig worden bedreigd (Critically Endangered of CR). Negen vleermuizen (0,8 %) van de recent beschreven vleermuizen wordt beschouwd als uitgestorven. 
Een van de sterkst bedreigde soorten is de seychellenkokerstaartvleermuis ("Coleura seychellensis"), waarvan in het wild minder dan 100 exemplaren voorkomen. Door de internationale natuurbeschermingsorganisatie IUCN is aan deze soort de beschermingsstatus 'ernstig bedreigd' toegewezen (Critically Endangered of CR). 
Uitgestorven soorten.
De uitgestorven soorten vleermuizen zijn meestal niet recentelijk verdwenen maar zijn sinds hun ontdekking van vaak meer dan een eeuw geleden niet meer gezien. De vleermuis "Nyctophilus howensis" bijvoorbeeld is gevonden op Lord Howe-eiland in New South Wales, Australië in 1972. De soort werd beschreven op basis van een schedel die als subfossiel werd beschouwd. Later bleek dat de schedel toebehoorde aan een exemplaar dat al 50 tot 100 jaar eerder was gestorven.
"Pteropus pilosus" leefde op Palau en werd voor het laatste gezien in 1874 "Pteropus coxi" was endemisch in Samoa en is niet meer gevonden sinds 1841. "Pteropus subniger" leefde op de bij Madagaskar behorende eilanden Mauritius en Réunion en is waarschijnlijk uitgestorven tussen 1864 en 1873 Van "Pipistrellus sturdeei" uit Japan is alleen het holotype bekend dat in de negentiende eeuw werd verzameld en is sindsdien niet in het wild gezien. "Pteropus allenorum" was endemisch op Samoa en werd voor het laatst gezien in 1856. "Pteropus brunneus" ten slotte is afkomstig van de Percy Islands, Queensland, Australië. Van deze soort is alleen een holotype bekend en het is niet eens zeker van welk eiland deze afkomstig is. De vleermuis is niet meer gevonden sinds 1874.
De in Guam levende "Pteropus tokudae" is wel meer recentelijk verdwenen; deze vleermuis is sinds 1968 nooit meer gezien. De enige vleermuissoort die in de 21e eeuw is uitgestorven is "Pipistrellus murrayi". Deze soort kwam algemeen voor op Christmaseiland tot in 2006 bleek dat de populaties met meer dan negentig procent waren afgenomen. Op 27 augustus 2009 werd voor het laatst een exemplaar van deze vleermuis waargenomen.
Lijst van families van vleermuizen.
Onderstaand zijn alle families weergegeven met het verspreidingsgebied, het soortenaantal en een voorbeeldsoort. 

</doc>
<doc id="33121" url="https://nl.wikipedia.org/wiki?curid=33121" title="Sneltrein">
Sneltrein

Sneltrein (gebruikt in Nederland) en InterRegio (gebruikt in België) zijn benamingen voor een treinsoort die niet bij alle tussenstations stopt, en een tussenvorm vormt tussen een stoptrein / L-trein en een intercity. In vergelijking met een stoptrein stopt een sneltrein in minder stations, maar in vergelijking met de intercity weer op meer plaatsen. Sneltreinen worden vooral ingezet voor de middellange afstand tussen grote en middelgrote stations. In principe stoppen sneltreinen in ieder geval in alle intercitystations op hun route. Een uitzondering was tot 10 december 2006 het Nederlandse station Voorburg: hier stopten wel intercity's, maar geen sneltreinen. 
Benamingen in andere landen.
Merk op dat de naam sneltrein niet in het hele Nederlandse taalgebied in deze betekenis begrepen wordt - in Vlaanderen wordt het woord begrepen als synoniem voor hogesnelheidstrein.
Hoe sneltreinen worden aangeduid verschilt per land. In verschillende Europese landen, waaronder België tot 2014, wordt de term InterRegio gebruikt. Tot 1984 was de naam hiervoor in België een 'Semidirect'. In België is er vanaf 2014 geen treinsoort IR of equivalent meer.
Ook in Duitsland werd de naam InterRegio door de Deutsche Bahn gebruikt voor sneltreinen die over grotere afstanden rijden dan de regionale (snel-)treinen, maar minder snel zijn dan intercitytreinen. Deze treinen waren vaak onrendabel en alle IR-treinen zijn om die reden opgeheven of vervangen door gesubsidieerde treinen van DB Regio; de rendabele IR-diensten zijn veelal vervangen door intercitytreinen. Ook in onder meer Zwitserland komt de treinsoort InterRegio voor. Regionale sneltreinen worden in deze landen aangeduid als Regional-Express (Duitsland) of Regioexpress (Zwitserland, afgekort: RE). In Nederland worden de regionale sneltreinen sinds 9 december 2018 ook aangeduid als RE (Regionale Express).
Nederland.
De treinsoort sneltrein (in het spoorboekje aangeduid met een S) komt voor op enkele gedecentraliseerde spoorlijnen voor treinen die niet op elk station stoppen.
Overzicht, met alle stations:
Geschiedenis.
"Sneltrein" was in Nederland sinds de laatste decennia van de 19e eeuw de algemeen gebruikte benaming voor treinen die, in tegenstelling tot de stoptrein, in principe alleen stopten op de hoofdstations in de grotere steden. Bij de invoering van Spoorslag '70 verving de NS de naam in 1970 door intercity.
Twintig jaar later, in 1990, werd de treinsoort "sneltrein" opnieuw ingevoerd voor verbindingen die niet aan de normen voor intercitytreinen voldeden voor wat betreft gemiddelde snelheid en reizigerscomfort. Met ingang van de dienstregeling 2007 op 10 december 2006 is dit onderscheid tussen sneltrein en intercity weer losgelaten en is de term sneltrein op de meeste NS-trajecten verdwenen. 
Alle sneltreinen van NS zijn vervangen door een intercity. Tot december 2011 reden er nog sneltreinen tussen Amsterdam Centraal en Dordrecht/Breda, Amsterdam Centraal en Den Haag Centraal en tussen Hoorn en Haarlem/Den Haag Centraal. Sinds de ingang van de dienstregeling 2012 zijn deze sneltreinen vervangen door intercity's. Hetzelfde geldt ook voor de laatst nog bij NS rijdende sneltreinen Zwolle - Emmen, die sinds de ingang van de dienstregeling 2013 door Arriva zijn overgenomen. Sindsdien is de term sneltrein bij NS compleet verdwenen.

</doc>
<doc id="33123" url="https://nl.wikipedia.org/wiki?curid=33123" title="Dialectisme">
Dialectisme

Een dialectisme is een barbarisme dat afkomstig is uit een dialect, dat in dit geval dus de rol van donortaal vervult, terwijl de standaardtaal (in dit verband ook vaak cultuurtaal genoemd) de ontlenende taal is. In feite is het het zelfde als een anglicisme, germanisme, gallicisme, etc.
Voorbeelden.
Voorbeelden van dialectismen in het Standaardnederlands zijn:

</doc>
<doc id="33124" url="https://nl.wikipedia.org/wiki?curid=33124" title="InterRegio">
InterRegio

InterRegio (afkorting IR) is een treincategorie die in verschillende Europese landen wordt gebruikt. De term wordt gebruikt voor sneltreinen die verschillende regio's met elkaar verbinden, maar een langzamere verbinding bieden dan een InterCity. In principe stoppen InterRegio's in ieder geval in alle InterCitystations op hun route. 
België.
De InterRegio-treinen werden door de NMBS ingesteld in 1984 als onderdeel van het IC/IR-plan. IR-verbindingen werden aangeduid met een kleine letter. In 2009 waren er 17 IR-verbindingen (IR a tot en met IR s). In het Vervoersplan van de NMBS van 2014, dat is ingegaan in december 2014, werd bekendgemaakt dat er geen IR-verbindingen meer zouden zijn. Deze zijn namelijk vervangen door ofwel IC-verbindingen ofwel L-verbindingen.
Duitsland.
De InterRegio werd door de Deutsche Bundesbahn ingevoerd in 1988. De InterRegio als aparte treincategorie bleek, ondanks een enorm ombouwprogramma van vele voormalige D-trein-rijtuigen, met veel aandacht voor comfort en design, en een breed uitgerold landelijk netwerk met de nodige marketing-ondersteuning, uiteindelijk niet succesvol, per 15 december 2002 werden alle InterRegio-treinen opgeheven of vervangen door InterCity's of Regional-Expressen. 
In 2001 was in een aantal bondslanden een van deze betaalde/gesubsidieerde opvolger van de InterRegio ingevoerd, de Interregio-Express.
Deze trein is langzamer dan de vroegere IR (ook al belooft de naam iets anders; de IRE stopt vaker en rijdt niet zo ver). Hij is net als Regional-Expressen onderdeel van de "Nahverkehr".
Zwitserland.
Ook de SBB (en haar dochteronderneming Zentralbahn) in Zwitserland kent de treincategorie Interregio in het langeafstandsverkeer. Vaak rijden deze treinen om en om met intercity's op lange verbindingen, waarbij op de intercitystations overgestapt kan worden tussen intercity en sneltrein. Interregiotreinen bestaan meestal uit een mengsel van oude en nieuwe intercity- en sneltreinrijtuigen, wat voor bonte treincombinaties zorgt. Op enkele verbindingen rijden ook EW IV- of IC2000-pendeltreinen, een enkele keer worden ook ICN-treinstellen ingezet, waar dan de reserveringsplicht voor het fietsenvervoer die normaal voor deze treinstellen geldt vervalt. Een speciale interregio-verbinding is de Voralpen Express van Luzern naar Romanshorn: deze wordt gezamenlijk geëxploiteerd door de SBB en de SOB, met speciaal voor deze dienst bedoeld materieel.
Nederland.
Onderdeel van het in 1988 gepresenteerde Rail 21-plan van de Nederlandse Spoorwegen was de introductie van een Interregio-Snelnet. Deze Interregio zouden deels het bestaande Intercity-netwerk vervangen, zodat meer kleinere stations een snellere verbinding konden krijgen, en tegelijk de Intercitytreinen meer stations konden gaan overslaan. Dit plan werd echter nooit doorgevoerd. De naam interregio leeft nog voort in het Dubbeldeks interregiomaterieel, dat ondanks de naam nu als Intercitytrein wordt ingezet.

</doc>
<doc id="33126" url="https://nl.wikipedia.org/wiki?curid=33126" title="IR-trein">
IR-trein



</doc>
<doc id="33128" url="https://nl.wikipedia.org/wiki?curid=33128" title="Jean Piaget">
Jean Piaget

Jean Piaget (Neuchâtel, 9 augustus 1896 - Genève, 16 september 1980) was een Zwitsers psycholoog die de cognitieve psychologische ontwikkeling van kinderen bestudeerde.
Biografie.
Piaget werd geboren in het Frans-sprekende Neuchâtel (Zwitserland). Op jonge leeftijd had hij al belangstelling voor de natuur en doorliep met succes het lyceum. In 1914 ging hij aan de universiteit van Neuchâtel biologie studeren, waarin hij vier jaar later promoveerde op een proefschrift over fossiele weekdieren.
Tijdens zijn studie kreeg hij grote interesse in de filosofie. Het onderdeel kennistheorie (waar komt kennis vandaan) boeide hem bovenmatig. Om zich daar verder in te verdiepen besloot hij de ontwikkeling van kennis bij kinderen te bestuderen. Hij dacht aanvankelijk daar een paar jaar voor nodig te hebben, maar het liet hem zijn verdere leven niet meer los.
Hij studeerde in Zürich (bij Carl Jung) en in Parijs. In 1921 kreeg hij een leidende functie in het "Institut Jean-Jacques Rousseau", dat verbonden is aan de Universiteit van Genève. In 1929 werd hij hoogleraar aan die universiteit. In 1955 stichtte Piaget het "Centre International d'Épistémologie Génétique".
Na zijn emeritaat volgde Bärbel Inhelder hem op als hoofd van de leerstoel genetische en experimentele psychologie aan de Universiteit van Genève.
Werk.
Een van zijn bijdragen in de psychologie is onder andere dat het potentieel om te leren en om bepaalde evenementen bewust te ervaren zich ontwikkelt met de leeftijd (= cognitieve ontwikkelingstheorie). Het eerste half jaar heeft een baby er bijvoorbeeld geen besef van dat zijn ouders nog blijven bestaan als ze de kamer uitgaan (= Kiekeboe) of dat een speeltje nog bestaat nadat hij het niet meer ziet. Pas na bepaalde schema's hierover gevormd te hebben ontstaat dan persoonspermanentie of objectpermanentie. En later duurt het ongeveer tot het vijfde levensjaar voor een kind begrijpt dat melk overgegoten van een smal, hoog glas in een breed, laag glas nog steeds dezelfde hoeveelheid uitmaakt, ondanks andere proporties (= notie van conservatie).
O.a. de Duitse psycholoog Heinrich Roth deed onderzoek naar zijn werk. Lawrence Kohlberg heeft zijn morele ontwikkelingstheorie gebaseerd op het werk van Piaget.
Theorie van de gefaseerde ontwikkeling.
Piaget stelde drie ideeën centraal in zijn theorie: 1. schema's, 2. de interactie tussen assimilatie en accommodatie, en 3. de stadia van cognitieve ontwikkeling. Een schema in Piagets theorie is een mentale structuur of programma dat de ontwikkeling van het denken van het kind aanstuurt. ("Psychologie: een inleiding", Philip G. Zimbardo e.a.)
Assimilatie, accommodatie en equilibratie.
Piaget onderscheidde drie mechanismen waarmee kennis vergaard wordt: assimilatie, accommodatie en equilibratie. Volgens Piaget bestaat kennis uit structuren (de termen schema's, schemata, systeem gebruikte hij ook weleens). Een structuur kan een andere structuur "assimileren"; de assimilerende structuur neemt de geassimileerde structuur in zich op. Een voorbeeld hiervan is het interpreteren van een willekeurige kerktoren (de geassimileerde) door de structuur voor kerktorens (de assimilator). "Accommodatie" is de verandering van een structuur als gevolg van het assimileren; de kerktoren-structuur past zich ook aan aan de huidige kerktoren. Deze beide mechanismen dienen voor een gezonde ontwikkeling in een evenwicht te zijn, en daar zorgt "equilibratie" voor.
Als gevolg van assimilatie en accommodatie ontstaan er tijdens de ontwikkeling steeds complexere structuren. Piaget was ervan overtuigd dat fundamentele eigenschappen van kennis ervoor zorgen dat ontwikkeling zich in verschillende (meestal vier) niveaus manifesteert. Er bestaan volgens Piaget dan ook kwalitatieve verschillen tussen kinderen die zich in verschillende niveaus bevinden. Piaget wist vrij nauwkeurige leeftijdsgrenzen vast te stellen voor deze niveaus, al zijn andere wetenschappers er nog niet over uit of ze wel echt bestaan.
Conservatiebegrip.
Zijn onderzoek naar conservatiebegrip is een van de belangrijkste uit zijn carrière. Piaget ontdekte dat kinderen in hun vroege ontwikkeling moeite hebben om te begrijpen dat bepaalde eigenschappen van objecten behouden blijven, zelfs als hun uiterlijke verschijning verandert. Bijvoorbeeld, een kind kan moeite hebben om te begrijpen dat het volume van een vloeistof hetzelfde blijft, zelfs als het wordt overgegoten in een andere vorm. Bij gebruikte hier verschillende vormen van glazen voor. Jonge kinderen herkennen niet dat in het smalle hoge glas even veel water zit als er in het korte brede glas zat nadat over is geschonken. Veel kinderen vanaf 5 jaar zullen gaan twijfelen en uiteindelijk tot de conclusie komen dat de hoeveelheid water gelijk gebleven is.
Stadiamodel.
Piaget formuleerde vier verschillende stadia in de ontwikkeling van het kind. Hieronder een kort overzicht van de fases. Een 'normale' ontwikkeling bestaat niet. De leeftijden geven dan ook slechts een indicatie van wanneer bepaalde ontwikkelingen plaatsvinden.

</doc>
<doc id="33129" url="https://nl.wikipedia.org/wiki?curid=33129" title="Archaïsme">
Archaïsme

Een archaïsme (Grieks: Αρχαϊσμός, oud, uit het verleden) is een verouderde taalvorm, een verouderde zinsconstructie of een verouderd woord. Ook oude en pseudo-oude spelling kan als zodanig worden beschouwd. Archaïsmen komen vooral voor in wettelijke, ambtelijke en Bijbelse taal.
Dichters en schrijvers gebruiken archaïsmen als stijlfiguur om hun werk bijvoorbeeld plechtstatiger te doen klinken, of om er "couleur locale" in aan te brengen of historisch te kleuren. Vooral negentiende-eeuwse schrijvers van historische romans maakten er gebruik van. 
Gerard Reve archaïseerde om een ironisch effect te bereiken.
Marten Toonders taal in de Bommelsage wordt gekenmerkt zowel door archaïsmen als door neologismen, door ironie, het gebruik van hyperbolen, komische namen, het gebruik van clichés door vaste stripfiguren, het gebruik van kromme taal door bijvoorbeeld professor Prlwytzkofsky en het gebruik van valse beeldspraak.
Tegenwoordige sprekers en schrijvers gebruiken soms doelbewust archaïsche termen om een historische realiteit te duiden als daar geen eigentijds woord voor is. Bijvoorbeeld de term richter voor het rechterschap in oude zin, en de archaïsche term stift voor een vrouwenkapittel uit de middeleeuwen.
Voorbeelden.
Sommige terminologie komt in de ene taalvariëteit wel, en in de andere taalvariëteit niet archaïsch over. Zo zijn de persoonlijke voornaamwoorden gij en ge in Vlaanderen, Noord-Brabant en de Liemers nog gebruikelijk in de omgangstaal, maar in de rest van het Nederlandse taalgebied niet meer. Om niet is ook nog gebruikelijk in de rechtstaal.

</doc>
<doc id="33130" url="https://nl.wikipedia.org/wiki?curid=33130" title="Thomas Rosenboom">
Thomas Rosenboom

Antonius Henricus (Thomas) Rosenboom (Doetinchem, 8 januari 1956) is een Nederlands schrijver van romans en korte verhalen.
Leven en werk.
Na zijn middelbare school in Arnhem studeerde Rosenboom drie jaar psychologie in Nijmegen. Daarna stapte hij over op de studie Nederlands in Amsterdam, die hij in 1983 "cum laude" afrondde. Als schrijver debuteerde hij in 1982 met de novelle "Bedenkingen" in het literaire tijdschrift "De Revisor". In 1983 volgde de verhalenbundel "De mensen thuis" (drie verhalen, waaronder "Bedenkingen") waarmee hij de Lucy B. en C.W. van der Hoogtprijs won. In 1985 kwam zijn eerste roman "Vriend van verdienste", een thriller. Zowel voor zijn roman "Gewassen Vlees", als voor de roman "Publieke Werken" ontving Thomas Rosenboom de Libris literatuurprijs.
In 2004 schreef Thomas Rosenboom het boekenweekgeschenk "Spitzen" in het kader van de 69e editie van de Boekenweek. Naast zijn werk als schrijver gaf hij enige tijd les aan de universiteit van Michigan en verzorgde hij in Amsterdam cursussen prozaschrijven.
Zijn hoofdwerk "Publieke werken" werd in het Duits vertaald als "Neue Zeiten" en in het Deens als "Offentlige arbejder". Ook vertalingen in het Hongaars ("Közmunkák") en Slowaaks ("Verejné práce ") zijn verschenen.
Romans.
Voor Rosenboom is de roman in de eerste plaats een verhaal over herkenbare personages met een herkenbaar streven. Rosenbooms boeken spelen zich af in het verleden maar de personages hebben universele karaktertrekken, zoals: trots, eerzucht, koppigheid, eerlijkheid, drang naar sociale erkenning en vooral in de latere werken, de wil om het goede te doen. Zij denken alles in de hand te hebben, maar begrijpen eigenlijk niet wat er zich in hun omgeving afspeelt en gaan daardoor onafwendbaar hun ondergang tegemoet.
Zijn roman "Gewassen vlees" speelt zich af in de 18e eeuw, gedurende de Friese ongeregeldheden rond het Pachtersoproer tijdens het bewind van stadhouder Willem IV van Oranje-Nassau en het beleg van Bergen op Zoom in de Oostenrijkse Successieoorlog.
In de roman "Publieke werken" beschrijft Rosenboom het leven van de Drentse apotheker Anijs en zijn Amsterdamse neef de vioolbouwer Vedder. De roman speelt in de jaren 1880-1889, deels tegen het decor van de veenkoloniën rond Hoogeveen en deels tegen de achtergrond van de bouw van het Victoria Hotel en het tegenovergelegen Station Amsterdam Centraal. Het boek werd in 2015 verfilmd, onder regie van Joram Lürsen.
Stijl.
In Rosenbooms werk zijn de realistische elementen belangrijk. Zijn personages en hun omstandigheden passen nauwkeurig binnen de historische context van het verhaal. Dat vergt van de schrijver een precieze documentatie. Rosenboom beschouwt die documentatieperiode als een essentiële fase binnen het schrijfproces.
Hij doorbreekt het realisme weer door te werken met een modulaire montagetechniek: hij laat bepaalde scènes of beelden in het boek terugkomen met een steeds iets andere betekenis of lading (‘beeldrijm’). 
Op grond van zijn uitvoerige documentatie zou men Rosenbooms werk kunnen indelen bij het neorealisme, door zijn montagetechniek en hergebruik van archaïsmen bij het postmodernisme en vanwege de grote invloed van de sociale omstandigheden bij het sociaal realisme.
Als het in zijn verhaal van pas komt, gebruikt Rosenboom archaïsche taal. Hij zegt daarover:

</doc>
<doc id="33131" url="https://nl.wikipedia.org/wiki?curid=33131" title="IR">
IR



</doc>
<doc id="33132" url="https://nl.wikipedia.org/wiki?curid=33132" title="Anafoor (stijlfiguur)">
Anafoor (stijlfiguur)

Een anafoor is een stijlfiguur, die bestaat uit het herhalen van steeds weer een of meerdere woorden aan het begin van elkaar opvolgende zinnen of zinsdelen. Deze stijlfiguur is veelgebruikt in de retoriek. De naam is afgeleid van het Grieks werkwoord ἀναφέρειν, dat letterlijk “naar boven brengen” betekent.
De Romeinse pedagoog Quintilianus geeft aan dat de anafoor de luisteraar bestookt met een 'aanhoudend spervuur van zinssegmenten', maar moderne auteurs noemen dit niet en stellen geen ondergrens aan het aantal herhalingen.
Ook in het Latijn zijn anaforen bekend. Bijvoorbeeld de laatste strofe van Carmen 51 van Catullus;
Enkele bekende voorbeelden in het Engels zijn:
Uit de beroemde toespraak "I Have a Dream":

</doc>
<doc id="33135" url="https://nl.wikipedia.org/wiki?curid=33135" title="Peilgebied">
Peilgebied

Een peilgebied is een waterstaatkundige eenheid waar eenzelfde waterpeil heerst. Dit peil kan worden geregeld door een gemaal of een stuw.
Het peil in een peilgebied wordt in Nederland bepaald door het waterschap waaronder het peilgebied valt. Het is onder andere afhankelijk van het gebruik van de grond.

</doc>
<doc id="33136" url="https://nl.wikipedia.org/wiki?curid=33136" title="Twente Airport">
Twente Airport

Twente Airport (ICAO-luchthavenidentificatiecode: EHTW) is gevestigd op de voormalige "vliegbasis Twenthe" en ligt dicht aan de grens met Duitsland tussen de plaatsen Enschede, Hengelo en Oldenzaal. Per 1 januari 2008 werd het voor alle militair en burgervliegverkeer gesloten.
Sinds 30 maart 2017 is Twente Airport heropend voor privé- en zakenvliegtuigen; zweefvliegverkeer door de Twentsche Zweefvlieg Club; gemotoriseerd vliegverkeer door de Vliegclub Twente. Het veld wordt tevens gebruikt voor testvluchten met bemande en onbemande luchtvaartuigen en voor radiografisch modelvliegen. Ook vliegtuigen die aan het einde van hun levensduur zijn komen naar Twente ter ontmanteling. Tot 2020 vond er vlieginstructie plaats door de Nederlandse Academie voor Verkeersvliegers. Echter sinds dit vertrek beschikt de Vliegclub Twente over een DTO (Declared Training Organisation) en geeft het opleidingen voor het halen van het PPL- of LAPL-brevet. Het vliegveldgebied is onderdeel van de zogenoemde Technology Base, een terrein voor innovatieve bedrijven.
De startbaan 05-23 (zuidwest/noordoost) is 2987 meter (9801 ft) lang en 45 meter (148 ft) breed en afgestemd op de in Nederland meest voorkomende windrichtingen. Een 300 meter lange veiligheidszone aan beide baankoppen beperkt de operationele lengte van de baan momenteel tot 2.400 meter (7874 ft); lang genoeg voor bijvoorbeeld Airbus A320, Boeing 737, Boeing 757 of Boeing 767.
Geschiedenis.
Beginjaren.
Op 28 september 1910 maakte de Twentse bevolking kennis met de luchtvaart. De Belgische luchtvaartpionier Jan Olieslagers maakte er met een "Blériot" een demonstratievlucht. In 1918 - 1920 was een vliegveldje actief gelegen op grondgebied van de gemeente Weerselo. Dit veld werd gesloten omdat men niet aan de gestelde eisen kon voldoen.
Het huidige vliegveld ontstond aan de Oude Deventerweg in de toenmalige gemeente Lonneker, op initiatief van een aantal Twentse industriëlen, Tattersall en Van Heek, die in 1926 een deal sloten met KLM oprichter Albert Plesman. Op het eind van de jaren 1920 werd vliegveld Twente daadwerkelijk aangelegd met als doel het verbeteren van de verbinding met de rest van Nederland en op 28 augustus 1931 werd het veld door burgemeester Edo Bergsma uit Enschede geopend. Het veld had een afmeting van circa 700 × 900 meter. De proefdienst werd in eerste instantie voor een periode van 3 maanden geopend en van 1932 t/m 1939 onderhield de KLM een dagelijkse lijndienst tussen Schiphol en Twente. Men wilde op die manier de industrie in Twente bedienen. 
Ter gelegenheid van de start van de lijndienst vloog in juni 1932 het luchtschip LZ127 "Graf Zeppelin" van Friedrichshafen in Zuid-Duitsland via Vliegveld Twente naar het toenmalige vliegveld Waalhaven bij Rotterdam. De landing op vliegveld Twente waar het koningspaar Prins Hendrik en Koningin Wilhelmina aan boord gingen trok duizenden mensen. In dat jaar werd ook het luchthavengebouw geplaatst. Er waren 8 mensen in dienst op de luchthaven. Het vliegseizoen begon eind april met de Nederlandse rondvlucht. Van de resultaten hing het af of er daarna permanent gevlogen zou worden. De KLM stelde ter dekking van exploitatie verlies de voorwaarde van de vorming van een garantiefonds. Het Rijk betaalde immers niet mee. Er werden dienstregelingen, brochures, aanplak- en strooibiljetten voor deze verbinding gemaakt en verspreid, niet alleen in Twente, maar ook in Amsterdam, Rotterdam, Den Haag en Londen.
In 1935 werd de Twentsche Zweefvlieg Club actief op het veld; dit is de oudste nu nog aanwezige gebruiker.
Op 29 mei 1937 werd op het vliegveld een luchtvaarttentoonstelling gehouden, waarbij rondvluchten gemaakt werden met een Douglas DC-2 "Koetilang" en een Douglas DC-3 "Reiger", die op 1 juni van dat jaar de luchtlijn Twente-Amsterdam heropenden. Bij het afkondigen van de mobilisatie in 1939 werd het vliegveld voor militaire doeleinden gevorderd en kwam een eind aan de lijnvluchten. Men achtte het vliegveld met het oog op de landsverdediging van geringe waarde en er werd niet meer op Duitsland gevlogen, omdat Duitsland delen van het luchtruim had afgesloten. Omdat het terrein zijn betekenis als vliegveld had verloren, werd al in 1939 met NV Handelsmaatschappij Trouw en Co in Amsterdam een overeenkomst gesloten om het terrein te verpachten voor de grasopbrengst. Op die manier konden de exploitatiekosten worden gedekt. Het restaurant werd verhuurd aan bierbrouwerij Klok. Maar ook dit plan mislukte. Uiteindelijk werd het verzoek van de NV Luchthaven tot intrekking van de aanwijzing tot luchtvaartterrein door de Minister van Waterstaat op 5 april 1940 ingewilligd.
Tweede Wereldoorlog.
Vlak voor het uitbreken van de Tweede Wereldoorlog gaf de overheid opdracht het vliegveld onklaar te maken. Hiervoor werd de grasmat omgeploegd en bij de Duitse inval op 10 mei 1940 werden de hangar naast het luchthavengebouw en de verkeerstoren gezamenlijk opgeblazen. Na de Nederlandse overgave nam de Luftwaffe bezit van het veld en bouwde het uit tot "Flugplatz Enschede". Veel Twentse aannemers werden hierbij ingezet; het werk op het vliegveld in die periode was voor de arbeiders een manier om aan "Arbeitseinsatz" in Duitsland te ontkomen.
Het geheel werd gebouwd als een verzameling historische woonhuizen in het Twentse landschap; onherkenbaar als militair terrein. De gebouwen waren echter voorzien van dikke betonnen muren en hadden stalen luiken voor de ramen. Ter afleiding werden nabij twee schijnvliegvelden aangelegd: een in Dulder, gemeente Weerselo en een bij Buurse. Beide hadden rails waarover een vliegtuig heen en weer werd gesleept.
Het startbaanstelsel werd vergroot tot 3: de banen 06-24, 11-29 en 16-34. Hiermee kwam de typische Duitse A-vorm van het veld tot stand. Rond de startbanen kwam een ringweg die in verbinding stond met 55 vliegtuighallen. Ook kwam er legering bij: het Prins Bernardpark "(Nordlager)", het "(Südlager)" (later het zuidkamp) en "kamp Overmaat". In het bos rond het vliegveld en op landgoed Hof Espelo werden rolbanen en splitterboxen aangelegd om vliegtuigen verdekt en beschermd te kunnen opstellen. Een aantal van deze splitterboxen is tot op heden bewaard gebleven en goed herkenbaar in het landschap. Flugplatz Enschede maakte deel uit van de Duitse luchtverdediging die de hele westkust van het Europese vasteland omvatte. De basis hiervoor vormde radar voor vluchtleiding en gevechtsleiding die ook op het veld werd geïnstalleerd.
Gedurende de bezetting waren diverse Luftwaffe-eenheden op Twente gelegerd; dit waren zowel vliegende als grondeenheden.
De volgende verbanden stonden eerst onder bevel van Fliegerhorst-Kommandantur E 26/VI en vanaf 1943 onder Fliegerhorst-Kommandantur E (verlegbar) 204/XI. De vliegende eenheden waren:
De grondeenheden:
In de loop der tijd werd het veld diverse keren door de geallieerden gebombardeerd waarna de schade provisorisch werd hersteld maar aan het eind van de oorlog was de schade zodanig dat het veld niet meer bruikbaar was. Een van de laatste acties van de op Twente gelegerde eenheden was Operatie Bodenplatte; een mislukte poging om de geallieerde luchtvloot in het bevrijd gebied van zuid-Nederland en België te vernietigen.
Op 1 april 1945 viel het veld ten slotte in Britse handen. De Royal Air Force (RAF) herstelde het provisorisch door middel van Perforated Steel Plates. Hiermee konden tijdelijke wegen en een startbaan worden aangelegd. Het vliegveld kreeg de tijdelijke aanduiding B-106 en op 3 april arriveerden de eerste vliegtuigen. De eerste toestellen waren van "RAF 125 Wing" die de opmars van 2nd British Army vanuit de lucht dekten. Andere Britse eenheden maakten later ook van het veld gebruik: de Hawker Typhoon uitgeruste "124 Wing" en de Supermarine Spitfire uitgeruste "132 Wing".
Wederopbouw.
Begin november 1945 werd vliegveld door de RAF weer aan de Nederlandse luchtstrijdkrachten overgedragen. Van hogerhand was intussen besloten dat het een vliegbasis zou blijven en dus werd de officiële grondoverdacht getekend.
Op 15 november 1945 arriveerde de Aanvullende Opleiding Tweemotorigen (AVOT) op Twenthe, uitgerust met 15 Airspeed Oxfords, tweemotorige toestellen ten behoeve van crewtraining. De AVOT verhuisde in 1953 naar Vliegbasis Woensdrecht.
Op 31 maart 1946 werd vliegbasis Twenthe officieel overgedragen door de RAF aan de Nederlandse luchtstrijdkrachten. Het 320 squadron van de Marine Luchtvaartdienst luisterde de feestdag op. Gelijktijdig werd de Jachtvliegschool (JVS) opgericht. Het duurde echter geruime tijd tot de eerste Spitfires hiervoor binnenkwamen. Daarna werden alle Nederlandse jachtvliegers op dit type bijgeschoold. In juni 1948 werd de Gloster Meteor straaljager bij de luchtmacht ingevoerd waarna de Spitfires geleidelijk verdwenen.
De baan 16-34 werd als startbaan opgeheven. Hij bleef in gebruik als taxibaan onder de naam "Duitse baan". 
Halverwege de jaren vijftig werd de Gloster Meteor vervangen door Hawker Hunter-dagjagers en North American F-86 Sabre K "all-weather"-jagers. De typeaanduiding F-86 K (voor de exportversie) leverde dit toestel de bijnaam "Kaasjager" op. F-86 K's waren op Vliegbasis Twenthe respectievelijk ingedeeld bij 700, 701 en 702 squadron (1956 tot 1964). Dit werd zichtbaar in het embleem van de vliegbasis, de hellehond Cerberus met drie koppen. Een ander type toestel dat in de jaren 1950 en 1960 vanaf Twenthe vloog was de Fokker S.14 Machtrainer.
Bij de uitfasering van de F-86K's kregen 700, 701 en 702 squadron andere taken en werden naar elders overgeplaatst. Hier kwamen het 306 fotoverkenningssquadron (1963-1969) en de Operationele Conversie Unit (OCU) (1963-1968), beide met de F-104 Starfighter, voor in de plaats.
Gedurende 1968/69 werden de F-104's naar andere bases verplaatst en opgevolgd door de Canadair NF-5. Dit toestel werd ingedeeld bij het 313 en 315 squadron die in 1970 op de basis werden gelegerd. In 1968 werd ook de oude Jachtvliegschool (nu Transitie Vlieg Opleiding (TVO) vliegend met de Lockheed T-33 van Woensdrecht naar Twenthe overgeplaatst. In 1972 werd de T-33 uitgefaseerd en werd de TVO opgeheven. Het 313 Squadron nam die taak over met de NF-5 en werd jarenlang het vliegeropleidingssquadron van de Koninklijke Luchtmacht. Vanaf 1986 kreeg 313 squadron echter een offensieve main defense-taak met de NF-5 toebedeeld en ging de opleidingstaak over naar 316 squadron op vliegbasis Gilze-Rijen/Eindhoven.
Medio jaren 1980 werd de basis grondig gerenoveerd vanwege invoering van de General Dynamics F-16 Fighting Falcon waar 313 en 315 squadron mee werden uitgerust. De eerste F-16 voor 315 squadron landde in 1986; dit squadron kreeg de inzet als Rapid Reaction Force bij crisisbeheersingsoperaties toebedeeld. De eerste F-16 voor 313 squadron kwam in 1987; deze eenheid kreeg de taken Close Air Support en Main Defense Force toegewezen. De laatste vlucht met een NF-5 was door 313 squadron op 1 juli 1988. De NF-5's werden aan de Turkse luchtmacht verkocht.
Opheffing.
In 2003 volgde het bericht vanuit Den Haag over de geplande toekomstige opheffing en sluiting van de vliegbasis.
Vanwege bezuinigingen werd 315 squadron in 2004 opgeheven. De bij dit squadron vliegende F-16's werden deels verkocht en deels verdeeld over de laatst overblijvende F-16-bases Leeuwarden en Volkel.
313 squadron werd in 2005 naar vliegbasis Volkel verplaatst. De vliegbasis Twenthe werd daarna echter nog tot juni 2007 gebruikt voor opslag, onderhoud, herstel en het luchtwaardig houden van de overbodig geworden F-16's en voor de ontruiming en verplaatsing van de resterende grondsystemen en apparatuur. Van de overgebleven F-16's werd een gedeelte verkocht aan de luchtmacht van Chili, enkele toestellen kwamen beschikbaar voor technische opleidingen, scholen en musea en de rest werd op vliegbasis Volkel voor onderdelen gestript en vervolgens verschroot.
Doorstart als Twente Airport.
Op 7 december 2007 werd het terrein officieel overgedragen aan de Dienst Domeinen van het ministerie van Financiën en kwam na bijna 68 jaar een einde aan de Vliegbasis Twenthe.
Sinds de aankondiging in 2003, dat de vliegbasis zou worden gesloten, werd gewerkt aan een doorstart van het civiele gedeelte van de luchthaven. Na de problematiek door het ontbreken van sponsors werd het terrein gesloten. In november 2012 bepaalde de rechtbank in Almelo dat november 2013 het vliegveld de militaire status zou verliezen. In hoger beroep heeft de Raad van State in oktober 2013 deze uitspraak echter weer te niet gedaan, waardoor de militaire status wettelijk behouden bleef.
De provincie Overijssel en de gemeente Enschede wilden het terrein voor commerciële zakenvluchten gaan gebruiken maar de Europese Commissie besloot in 2014 dat staatssteun niet was toegestaan. Hierop werd op het terrein gestart met een recycling-en-demontagebedrijf voor vliegtuigen 'Aircraft End of Life Solutions' (AELS). In maart 2014 publiceerde staatssecretaris Mansveld een ontwerp-Luchthavenbesluit en publiceerde dagblad "Tubantia" een eerste artikel over de gevolgen voor de omliggende natuur die de hoogtebeperkingen aangegeven in het ontwerp-Luchthavenbesluit met zich mee zouden brengen. Landschap Overijssel bracht in kaart dat er circa 840 hectare bos zou moeten worden gekapt, wat leidde tot hevig protest.
Sinds 2016 is het zuidelijk deel van het terrein open voor publiek en onderdeel van het landelijke natuurnetwerk geworden. De baan 11-29 werd opgebroken. De enige resterende baan 06-24 werd 05-23. In 2017 is het vliegveld officieel heropend en heet sindsdien Twente Airport. Op de luchthaven vinden voornamelijk zaken- en privévluchten plaats. Ook is het vliegveld zeven dagen per week geopend voor General Aviation-vliegtuigen. Verder zijn de lokale zweef- en vliegclub er actief. Incidenteel landen grotere toestellen op het vliegveld om te worden ontmanteld of opgeslagen en gebruikt het ministerie van Defensie het terrein af en toe nog voor gecombineerde oefeningen. Twente Airport noemt zich in 2023 ook kraamkamer voor de duurzame luchtvaart. Het vliegveld moet in de toekomst een testluchthaven worden.

</doc>
<doc id="33137" url="https://nl.wikipedia.org/wiki?curid=33137" title="Geneesheer">
Geneesheer



</doc>
<doc id="33138" url="https://nl.wikipedia.org/wiki?curid=33138" title="Dam">
Dam

Persoonsnamen.
Van Dam.
Zie Van Dam (doorverwijspagina)

</doc>
<doc id="33139" url="https://nl.wikipedia.org/wiki?curid=33139" title="Monty Python's Flying Circus">
Monty Python's Flying Circus

Monty Python's Flying Circus was een Brits komisch-satirisch sketchprogramma, dat door de BBC werd uitgezonden in de periode 5 oktober 1969 - 5 december 1974.
Het programma werd geschreven en uitgevoerd door een groep van vijf Britse komieken en een Amerikaanse animator. De groep staat bekend als Monty Python, of "the Pythons". Naast het televisieprogramma maakte de groep ook een aantal langspeelplaten en enkele films.
Monty Python's Flying Circus had in 1969 als werktitels "Gwen Dibley's Flying Circus" en "Owl-Stretching Time". In 1974, toen John Cleese de groep verliet, werd de naam gewijzigd in "Monty Python".
Bekende sketches.
"Zie ook": Lijst van afleveringen van Monty Python's Flying Circus
Pythons.
Daarnaast speelde de actrice Carol Cleveland een vaste rol.
Kenmerken.
De regels van komedie in 1969 kwamen op de Pythons over als een flauw cliché. Zij probeerden verscheidene regels overboord te gooien, zoals het weghalen van de clou. De Pythons vonden dat men vaak een prachtige sketch zag, maar dat die soms gedwongen werd om naar een clou toe te werken. Voorbeelden hiervan zijn:
De verschillende sketches werden dikwijls aan elkaar gekoppeld via de tekenfilmpjes van Terry Gilliam. Een andere techniek was de verschillende sketches door elkaar te laten lopen. Vaak spreekt John Cleese, zittend achter een bureau op een absurde locatie, de gevleugelde woorden "And now for something completely different".
Ze brachten absurditeit in hun shows door bijvoorbeeld de aftiteling halverwege het programma al te laten beginnen, en door zich tot de camera te richten (het doorbreken van de vierde wand).
Dikwijls speelden ze zelf de vrouwenrollen, wat voor een extra komisch effect zorgde.
Theater.
Van de tien beste scènes is later een versie voor het theater gemaakt, die in diverse landen is opgevoerd, onder andere in Engeland, Frankrijk en Nederland. In de Nederlandse versie uit 2007 worden de rollen gespeeld door Arnoud Bos, Eva van der Gucht, Finn Poncin en Jeroen Spitzenberger. De Nederlandse vertaling is gemaakt door Barbara van Kooten.

</doc>
<doc id="33140" url="https://nl.wikipedia.org/wiki?curid=33140" title="66 v.Chr.">
66 v.Chr.

Het jaar 66 v.Chr. is een jaartal volgens de christelijke jaartelling.

</doc>
<doc id="33141" url="https://nl.wikipedia.org/wiki?curid=33141" title="Friesen-Droapen">
Friesen-Droapen



</doc>
<doc id="33142" url="https://nl.wikipedia.org/wiki?curid=33142" title="Friesendroapen">
Friesendroapen



</doc>
<doc id="33143" url="https://nl.wikipedia.org/wiki?curid=33143" title="Sternfahrt">
Sternfahrt



</doc>
<doc id="33145" url="https://nl.wikipedia.org/wiki?curid=33145" title="Sternfahrt der Friesen">
Sternfahrt der Friesen



</doc>
<doc id="33147" url="https://nl.wikipedia.org/wiki?curid=33147" title="Gemaal (waterbouwkunde)">
Gemaal (waterbouwkunde)

Een gemaal is een inrichting om water van een lager naar een hoger niveau te brengen. Het brengt of houdt water in een peilgebied op een bepaald peil. Voor afvalwater wordt er gebruik gemaakt van rioolgemalen.
Geschiedenis.
Inwoners van Nederland zijn ongeveer vanaf de 10e eeuw actief met waterbeheersing. Dit betrof enerzijds het tegengaan van de gevaren van hoog water, en anderzijds het droog houden van het land achter de dijken. Door ontbossing, ontwateren en afgraven van onder andere turf, daalde de bodem. Een groot deel van Nederland ligt onder het zeeniveau.
Dit dwong de bewoners tot de aanleg van dijken en terpen, en tot de bouw van spuisluizen om bij laag water het overtollige binnenwater te kunnen lozen. De uitvinding en toepassing van de poldermolen (vanaf de 15e eeuw) als bemalingswerktuig is van grote betekenis geweest. Molens maakten meren droog waardoor er land werd gewonnen, maar ook het risico van overstromingen nam af.
Na de uitvinding van de stoommachine schakelde men vanaf 1850 in Nederland steeds meer over van wind- naar stoombemaling (stoomgemaal). Na 1900 werden voor de gemalen nieuwe technieken gebruikt, zoals de diesel- en elektromotor.
Functioneren van een gemaal.
Nederland kent veel polders, dat is een relatief laaggelegen gebied waarvan de waterstand kunstmatig wordt geregeld. In een polder wordt de waterstand van sloten en vaarten kunstmatig op een bepaald niveau gehouden, het polderpeil. Bij polders waarbij dat peil boven het niveau van het laagwater van het buitenwater ligt, kan overtollig water door een spuisluis afgevoerd worden. Maar als het polderpeil te laag ligt ten opzichte van het buitenwater, moet het overtollige water de polder uitgepompt worden. Dit gebeurt door gemalen. Dat overtollige water kan in de polder komen door regenval, spoelwater of door kwel. Om de kwaliteit van het polderwater op peil te houden is doorspoelen soms nodig, dan wordt (schoon) water van buiten in de polder ingelaten, maar dat water moet ook weer afgevoerd worden door de spuisluis of door het gemaal. Daarnaast treed kwel op, dat is grondwater dat onder druk aan de oppervlakte uit de bodem komt. Als de grondwaterstand buiten de polder hoger is dan in de polder ontstaat een grondwaterstroming de polder in. De omvang van deze stroom hangt af van het hoogteverschil tussen het grondwaterpeil binnen de polder en daarbuiten en van de doorlatendheid van de grond (zandgrond is heel doorlatend voor water, kleigrond nauwelijks). Daarnaast kan er een grondwaterstroom komen door de dijk die rondom de polder ligt. Om deze stroming te minimaliseren zijn deze dijken daarom meestal van klei gemaakt, of hebben een kleibekleding. Over het algemeen is de kwel klein ten opzichte van de hoeveelheid water die door regenval in de polder komt, maar er zijn bijzondere gevallen waar de kwel een substantiële bijdrage levert, zoals bijvoorbeeld bij de Bethunepolder.
In polders treedt vaak bodemdaling door klink op. Water kan vaak op de scheiding van een harde constructie (bijvoorbeeld de wand of vloer van een gemaal) en een aansluitende grondlaag gaan stromen. Als de grond zakt door klink en de constructie niet (omdat die op palen gefundeerd is) wordt de sleet breder en kan nog makkelijker kwelwater de polder instromen. Dat probeert men te voorkomen door de kwelweglengte te vergroten, bijvoorbeeld door de aanleg van kwelschermen.
Gemalen en bodemdaling.
Door het ontwateren van de bodem treed klink op. Door afname van de hoeveelheid water krimpt de grond, maar zal wanneer ze weer nat wordt weer opzwellen. Een deel van deze klink is echter onomkeerbaar. Dit doet zich vooral voor in veengrond die voor ongeveer 15 % uit afgestorven plantenmateriaal bestaat en voor de rest grotendeels uit water, maar ook kleigrond krimpt. Deze bodemdaling treedt op bij iedere vorm van ontwateren, en niet alleen bij gemalen, maar omdat gemalen het peil veel meer kunnen verlagen is het effect van gemalen op bodemdaling groot. Een probleem daarbij is dat als veengrond niet meer onder water staat, er oxidatie optreedt en het veen verpulverd. Daarom moet het grondwaterpeil met zorg beheerd worden, niet te laag (want dat geeft klink, en risico op paalrot) en niet te te hoog (slecht voor landbouw en geeft natte kruipruimtes).
In het laagveengebied in Nederland is dat al eeuwen een probleem. In de 10e eeuw is in Nederland begonnen met het ontwateren van veengebieden. Eerst door het aanleggen van greppels en sloten (A) en aanleg van dijkjes ter bescherming tegen stormvloeden (B), gevolgd door de aanleg van wachtersluisjes (C) (zie figuur). Later ging men kunstmatig bemalen, eerst met windmolens( D) en later met een molengang (E). Later kwamen de stoomgemalen (F) en diesel en elektrische gemalen (G).
Gemalen in watersystemen.
Gemalen in watersystemen onderscheidt men op verschillende gronden.
Naar de functie.
Gemalen bestaan altijd uit twee belangrijke onderdelen, namelijk een onderdeel dat het water verzet, het opvoerwerktuig, en een onderdeel dat het opvoerwerktuig in beweging zet, het aandrijfwerktuig of de motor.
Naar soort opvoerwerktuig.
In de figuur hieronder een overzicht van de toepassing van opvoerwerktuigen zoals dat vanaf 1900 bij nieuwe gemalen in Nederland werd toegepast. Van de schroefpompen was ruim 90% de verticaal geplaatste variant. Alleen gemalen met een capaciteit van 40 m³/min zijn opgenomen.
Naar soort aandrijfwerktuig.
In de figuur hieronder een overzicht van de toepassing van aandrijfwerktuigen zoals dat vanaf 1900 bij nieuwe gemalen in Nederland werd toegepast.
Specifieke gemalen.
Rioolgemalen.
Een rioolgemaal wordt gebruikt in een rioolstelsel om afvalwater naar een hoger peil te brengen of over langere afstand te transporteren. Rioolgemalen zijn vaak kleiner dan de hierboven genoemde poldergemalen omdat ze een kleiner gebied bedienen en alleen afvalwater en slechts een deel van het regenwater te verwerken krijgen.
Rioolgemalen bestaan doorgaans uit een ontvangstkelder (behalve boostergemalen, zie hieronder) en een besturingsgebouwtje of besturingskast. De pompen worden nagenoeg altijd elektrisch aangedreven.
Rioolgemalen zijn onder te verdelen in drie categorieën:
Natte kelder.
De pompen zijn zogenaamde dompelpompen en staan geheel onder water in de ontvangstkelder. Zo'n kelder is doorgaans minimaal 2,5 meter diep, alhoewel veel grotere dieptes ook voorkomen. De pompen worden via een geleidestang naar beneden getakeld en de perszijde van de pomp valt door middel van een klauw in een koppeling aan de persleiding. De pomp heeft aan de onderzijde een opening met een snijwerk om grove delen te versnijden.
Droge kelder.
De pompen staan in een droge kelder naast de ontvangstkelder. De pompen zuigen water aan via een leiding en persen het een persleiding in.
Boostergemalen.
Boostergemalen – ontwikkeld voor drinkwaterbedrijven, baggeraars, offshorebedrijven en de petrochemische industrie – worden ook ingezet voor het transport van afvalwater door persrioolleidingen. De boostertechniek betekent het verhogen van de druk in vloeistofleidingen, door de vloeistof rechtstreeks van één pompinstallatie naar de volgende te persen. Boostergemalen zijn regelbaar, ze spelen in op de hoeveelheid aangevoerd afvalwater. Het grote voordeel is dat geen ontvangstkelder nodig is. Het systeem wordt daardoor aanmerkelijk kleiner dan een traditioneel rioolgemaal. Bijkomende voordelen zijn ook dat er geen energieverlies optreedt bij de uitstroom in de kelder en dat het systeem volledig gesloten is waardoor geen geuroverlast ontstaat.
Een toepassing van boostergemalen voor rioolwater is in Amsterdam. Daar werd begin 2006 een centrale rioolwaterzuiveringsinstallatie (rwzi) in gebruik genomen aan de Australiëhavenweg in het Westelijk Havengebied. Deze installatie zuivert een groot deel het Amsterdamse rioolwater, het wordt aangevoerd door 49 km persrioolleiding en vier boostergemalen.
Bedrijfszekerheid.
De meeste gemalen hebben de mogelijkheid om op afstand bediend te worden, daarnaast worden ze door middel van telemetrie door computers bewaakt. Een computer controleert op een centrale post de werking van het gemaal. Zo wordt voorkomen dat storingen onopgemerkt blijven. Ook kan een telemetriesysteem adviezen geven over preventief onderhoud. De meeste gemalen hebben meer pompen dan noodzakelijk zodat bij uitval van een pomp een andere pomp kan overnemen (redundantie). Veel rioolgemalen hebben twee pompen terwijl er gewoonlijk slechts een tegelijk draait. Zodra er een storing in een pomp wordt gesignaleerd door de apparatuur, of bij oudere installaties door de mens, wordt de andere pomp ingeschakeld.

</doc>
<doc id="33148" url="https://nl.wikipedia.org/wiki?curid=33148" title="398 v.Chr.">
398 v.Chr.

Het jaar 398 v.Chr. is een jaartal volgens de christelijke jaartelling.

</doc>
<doc id="33149" url="https://nl.wikipedia.org/wiki?curid=33149" title="Weser">
Weser



</doc>
<doc id="33151" url="https://nl.wikipedia.org/wiki?curid=33151" title="390 v.Chr.">
390 v.Chr.

Het jaar 390 v.Chr. is een jaartal volgens de christelijke jaartelling.

</doc>
<doc id="33152" url="https://nl.wikipedia.org/wiki?curid=33152" title="1107">
1107

Het jaar 1107 is het 7e jaar in de 12e eeuw volgens de christelijke jaartelling.

</doc>
<doc id="33153" url="https://nl.wikipedia.org/wiki?curid=33153" title="1118">
1118

Het jaar 1118 is het 18e jaar in de 12e eeuw volgens de christelijke jaartelling.

</doc>
<doc id="33154" url="https://nl.wikipedia.org/wiki?curid=33154" title="1157">
1157

Het jaar 1157 is het 57e jaar in de 12e eeuw volgens de christelijke jaartelling.

</doc>
<doc id="33156" url="https://nl.wikipedia.org/wiki?curid=33156" title="1178">
1178

Het jaar 1178 is het 78e jaar in de 12e eeuw volgens de christelijke jaartelling.

</doc>
<doc id="33157" url="https://nl.wikipedia.org/wiki?curid=33157" title="1185">
1185

Het jaar 1185 is het 85e jaar in de 12e eeuw volgens de christelijke jaartelling.

</doc>
<doc id="33158" url="https://nl.wikipedia.org/wiki?curid=33158" title="Anastrofe">
Anastrofe

Een anastrofe of "woordomwisseling" is een stijlfiguur waarbij de normale syntactische woordvolgorde wordt omgedraaid zonder de betekenis te veranderen. Deze stijlfiguur wordt ook reversio genoemd.
De anastrofe is vooral binnen de poëzie terug te vinden. Daar ondersteunt de stijfiguur het ritme, de rijm, het metrum of andere klankeffecten. Maar ook binnen de prozataal zijn voorbeelden van een anastrofe te vinden om expliciet nadruk te leggen.
Dit kan gebeuren bij een zelfstandig naamwoord en een bijvoeglijk naamwoord, maar ook bij een hulpwerkwoord en een onvoltooid deelwoord. Er zijn ook staande uitdrukkingen die als anastrofe worden aangeduid.
Als de anastrofe een omkering van de chronologische volgorde met zich meebrengt dan is er sprake van een hysteron proteron.

</doc>
<doc id="33159" url="https://nl.wikipedia.org/wiki?curid=33159" title="1206">
1206

Het jaar 1206 is het 6e jaar in de 13e eeuw volgens de christelijke jaartelling.

</doc>
<doc id="33160" url="https://nl.wikipedia.org/wiki?curid=33160" title="1209">
1209

Het jaar 1209 is het 9e jaar in de 13e eeuw volgens de christelijke jaartelling.

</doc>
<doc id="33161" url="https://nl.wikipedia.org/wiki?curid=33161" title="Climax (stijlfiguur)">
Climax (stijlfiguur)

Een climax is een veelgebruikte stijlfiguur voor een hoogtepunt waarnaar wordt toegewerkt doordat in een opsomming (enumeratie) van gelijksoortige elementen hun betekenis steeds in kracht toeneemt. Deze definitie is niet geheel correct, daar het bij een climax (van het Grieks κλῖμαξ klimax, wat "trap" of "ladder" betekent) gaat om de stijging naar het hoogtepunt. Het is echter dusdanig ingeburgerd in de taal dat bij het gebruik van het woord ervan uitgegaan mag worden dat hoogtepunt bedoeld wordt. De climax als stijlfiguur wordt vooral toegepast in de retorica en in literaire teksten. Het tegenovergestelde is een anticlimax.
In literaire teksten wordt een climax vaak in verband gebracht met de spanningsboog van het verhaal; waarbij de intensiteit (spanning) toeneemt, om zo tot een hoogtepunt (of keerpunt) van een vertelling te komen. Een voorbeeld is de 'Hero's Journey'. In de retoriek wordt een climax meestal gebruikt in de vorm van een opsomming (enumeratie) van gelijksoortige elementen waarvan de betekenis in kracht toeneemt om zo het argument (het hoogtepunt waarnaartoe gewerkt is) te onderbouwen.

</doc>
<doc id="33162" url="https://nl.wikipedia.org/wiki?curid=33162" title="1212">
1212

Het jaar 1212 is het 12e jaar in de 13e eeuw volgens de christelijke jaartelling.

</doc>
<doc id="33163" url="https://nl.wikipedia.org/wiki?curid=33163" title="Anticlimax (stijlfiguur)">
Anticlimax (stijlfiguur)

Een anticlimax is een stijlfiguur, waarbij in een opsomming (enumeratie) de betekenissen in kracht afnemen. Het is het tegenovergestelde van een climax.
Iets wordt ook een anticlimax genoemd als de spanning steeds verder opbouwt maar opeens teleurstellend eindigt.

</doc>
<doc id="33164" url="https://nl.wikipedia.org/wiki?curid=33164" title="Laocoön">
Laocoön

In de Griekse mythologie is Laocoön (Lat.) of Laokoön (Gr.) een Trojaanse priester van Apollo en Poseidon ten tijde van de Val van Troje en de broer van Anchises. Bijgevolg is hij de oom van Aeneas. Zijn verhaal is niet bij Homerus te vinden, maar wel bij latere Griekse en Romeinse auteurs.
Laocoön waarschuwt de Trojanen voor het gevaar van het paard; hij heeft de list van Odysseus doorzien. Als hij het paard voor het eerst ziet, zwaait hij zijn lans in de rug van het heilige gevaarte en raakt daarbij een van de Griekse soldaten in het oor. Net als hij de meerderheid van zijn stadsgenoten heeft overtuigd, wordt Sinon de stad binnen gesleept. Deze Griek is zogenaamd achtergelaten door de vertrokken Grieken, en brengt de Trojanen opnieuw aan het twijfelen, tot een gruwelijk voorteken hen van Laocoöns ongelijk overtuigt: twee slangen komen uit zee aangekropen om Laocoön en zijn zonen Antiphantes en Thymbraeus te verzwelgen.
Over de betekenis van de slangen bestaat bij de antieke vertellers verschil van opvatting: ze zouden door Poseidon gezonden zijn, als opdracht van Athena dat hij de Trojanen evenzeer haatte als zij, of ze zouden Apollo's waarschuwing zijn voor de ondergang van de stad. Volgens Vergilius kropen de slangen door naar de tempel van hun meesteres Athena.
Bij Vergilius ("Aeneis" 2:48-49) spreekt Laocoön de onsterfelijke woorden:
Vrij vertaald:
De dood van Laocoön en zijn zoons is uitgebeeld in het monumentale beeldhouwwerk dat de "Laocoöngroep" genoemd wordt.

</doc>
<doc id="33166" url="https://nl.wikipedia.org/wiki?curid=33166" title="1221">
1221

Het jaar 1221 is het 21e jaar in de 13e eeuw volgens de christelijke jaartelling.

</doc>
<doc id="33167" url="https://nl.wikipedia.org/wiki?curid=33167" title="1224">
1224

Het jaar 1224 is het 24e jaar in de 13e eeuw volgens de christelijke jaartelling.

</doc>
<doc id="33168" url="https://nl.wikipedia.org/wiki?curid=33168" title="InterCity">
InterCity



</doc>
<doc id="33169" url="https://nl.wikipedia.org/wiki?curid=33169" title="Oxymoron (stijlfiguur)">
Oxymoron (stijlfiguur)

Een oxymoron (uitspraak: oksimóron) is een stijlfiguur waarbij twee woorden worden gecombineerd die elkaar in hun letterlijke betekenis tegenspreken, maar in figuurlijke zin wel kloppen. Hij kan als retorisch middel worden toegepast in een geschrift of in spraak. Bekende voorbeelden zijn 'koud vuur' en 'jeugdige grijsaard'.
Etymologie.
Het woord "oxymoron" is afgeleid van het Oudgriekse ὀξύμωρον, "oxúmōron", een samenstelling van ὀξύς, "oxús" ("scherp") en μωρός, "mōrós" ("afgestompt", "dwaas"). Het is daarmee een autologische (zelfverwijzende) term: "oxymoron" is zélf een "oxymoron", en heeft dus ook betrekking op zichzelf. Een oxymoron wordt ook wel eens een 'antilogie' genoemd. 
Vormen.
Een oxymoron is een verbinding van twee woorden of woorddelen die letterlijk genomen elkaar tegenspreken, maar in figuurlijke betekenis gelijktijdig waar zijn. Het is daarmee een compacte vorm van de paradox. Een paradox bevat een schijnbare tegenspraak die bij nadere beschouwing blijkt te kloppen.
Het oxymoron kan taalkundig bestaan uit twee tegenovergestelde bijvoeglijke naamwoorden, bijvoorbeeld 'levend dood', of uit twee zelfstandige naamwoorden, zoals bij 'haat-liefdeverhouding'. Het kan ook een combinatie zijn van een bijvoeglijk en een zelfstandig naamwoord ('jonge grijsaard', 'kunststof glazen', 'oorverdovende stilte'). In dat geval is er sprake van een "contradictio in adjecto", een veel voorkomende vorm van oxymoron. Verder kan een oxymoron ook nog bestaan uit een bijwoord en een werkwoord ('veelzeggend zwijgen', 'ziende blind en horende doof').
Een oxymoron wordt vaak aangewend voor retorische, poëtische of andere esthetische doeleinden. Dat is een verschil met de "contradictio in terminis" waarbij de spreker zichzelf aantoonbaar tegenspreekt en dus een ondeugdelijk argument hanteert.
Poëtisch gebruik.
De slotregels uit het gedicht "Zingen" van P.C. Boutens:
In de laatste strofe van "Weemoedts felicitatiedienst" van Lévi Weemoedt:
De beginwoorden in Paul Celans beroemde gedicht "Todesfuge":
Ogenschijnlijke grapjes in de woordsamenstelling.
Een ander verschijnsel vindt men wanneer de samenstellende delen van een woord elkaar lijken tegen te spreken. Dit zijn geen oxymorons.
Battus noemde in zijn "Opperlandse taal- &amp; letterkunde" termen als deze basaltwoorden.

</doc>
<doc id="33171" url="https://nl.wikipedia.org/wiki?curid=33171" title="Balearen">
Balearen

De Balearen (Catalaans: "Illes Balears" of kortweg "Les Illes" en "Balears", Spaans: "Islas Baleares" of kortweg "Baleares") is een eilandengroep in de Middellandse Zee, ten oosten van het Spaanse vasteland. Ze zijn een van de zeventien autonome regio's van Spanje en zijn tevens een provincie. De hoofdstad is Palma.
Geografie.
De Balearen omvatten vier hoofdeilanden met permanente bewoning: Mallorca, Menorca, Ibiza (Catalaans: "Eivissa") en Formentera. Andere kleinere eilanden zijn Cabrera, dat het Nationaal park Archipiélago de Cabrera huisvest, Espalmador, Aire en Dragonera. De westelijkste Balearen, waaronder Ibiza en Formentera, heten samen de Pitiusen of Pijnboomeilanden. De oostelijke Balearen, waaronder Mallorca en Menorca, heten samen de Gymnesen.
Taal.
Op de Balearen wordt door de vaste bewoners Catalaans en Spaans gesproken. Het Catalaans is van een andere variëteit dan dat van bijvoorbeeld Barcelona en staat onder taalkundigen bekend als het Balearisch. Het Balearisch is zelf echter verdeeld in verschillende eilandspecifieke dialecten en de bewoners van de eilanden zullen daarom zelf de lokale naam gebruiken, zoals het "Mallorquí" op Mallorca, het "Eivissenc" op Ibiza en het "Menorquí" op Menorca. Zo'n 70% van de inwoners van de Balearen zegt Catalaans te kunnen spreken, dit is echter inclusief Catalaans zoals dat op het vasteland wordt gesproken.
Sport.
Van 2004 tot 2011 was de eilandengroep hoofdsponsor van de voormalige wielerploeg Banesto.
Van 1988 tot 1998 werd jaarlijks het Open de Baleares van de Europese PGA Tour gespeeld.
Demografische ontwikkeling.
In 2019 had Balearen een vruchtbaarheidscijfer van 1,14 kinderen per vrouw, hetgeen ongeveer 7,3% lager was dan het Spaanse gemiddelde van 1,23 kinderen per vrouw. Desalniettemin behoorde Balearen in 2019 tot een van de vijf Spaanse autonome gemeenschappen en steden met een positieve natuurlijke bevolkingsgroei. De gemiddelde levensverwachting in 2019 bedroeg ongeveer 83,6 jaar voor de totale bevolking - dit was vergelijkbaar met het landelijke gemiddelde.

</doc>
<doc id="33172" url="https://nl.wikipedia.org/wiki?curid=33172" title="1240">
1240

Het jaar 1240 is het 40e jaar in de 13e eeuw volgens de christelijke jaartelling.

</doc>
<doc id="33173" url="https://nl.wikipedia.org/wiki?curid=33173" title="Laocoon">
Laocoon



</doc>
<doc id="33180" url="https://nl.wikipedia.org/wiki?curid=33180" title="Oxfam International">
Oxfam International

Oxfam International (Oxford Committee for Famine Relief - "Comité van Oxford voor Hongerbestrijding") is een organisatie die strijdt tegen honger in de wereld. Het is in 1942 opgericht door Canon Theodore Richard Milford, aanvankelijk om te strijden tegen de honger in Griekenland ten gevolge van de nazi-bezetting. Het Belgische Oxfam werd in 1964 opgericht als dochterorganisatie van Oxfam International. Het Nederlandse Oxfam Novib werd in 1994 lid van Oxfam International.
Oxfam is een confederatie van zestien nationale organisaties voor ontwikkelingssamenwerking uit Australië, België (vijf organisaties), Canada (drie organisaties), Duitsland, Hongkong, Frankrijk, Ierland, India, Italië, Japan, Mexico, Nederland, Nieuw-Zeeland (twee organisaties), Spanje, het Verenigd Koninkrijk en de Verenigde Staten. Deze nationale organisaties zijn actief in alles samen 93 landen.&lt;ref name="www.oxfam.org/en/about"&gt;&lt;/ref&gt;
De organisatie voert nationaal en internationaal campagnes op het gebied van internationale handel en maatschappelijke problemen, maar ze is ook lokaal actief. Elementen daarvan zijn de Fairtrade-producten en de Wereldwinkels die bijvoorbeeld in België direct gelieerd zijn aan Oxfam. Daarnaast helpt de organisatie overheden en boeren in ontwikkelingslanden met de implementatie van ontwikkelingssamenwerking. Vooral in het Verenigd Koninkrijk is Oxfam een brede beweging met veel lokale bases. Tientallen steden en dorpen in het Verenigd Koninkrijk noemen zichzelf inmiddels een fairtradedorp of fairtradestad.
Invloed.
Oxfam heeft samenwerkingsverbanden met ongeveer drieduizend organisaties in meer dan 100 landen. Op internationaal niveau is Oxfam al verschillende jaren actief betrokken bij de onderhandelingen binnen de WTO. Zij betrekt zichzelf bij de onderhandelingen maar manifesteert zich ook buiten de conferentiezalen met ludieke acties. Zo organiseerde Oxfam samen met andere ontwikkelingsorganisaties speciale bijeenkomsten met onderhandelingsafgevaardigden uit het Zuiden tijdens de conferentie van Cancún. Maar Oxfam was ook zeer betrokken bij de organisatie van een fairtrademarkt en symposium, buiten de conferentie. Daarnaast is de organisatie regelmatig aanwezig bij de grotere protesten. Oxfam is een belangrijke financier van andere organisaties, zoals netwerken uit het Zuiden die een radicaler standpunt innemen dan Oxfam, en bijeenkomsten zoals het Wereld Sociaal Forum.
Oxfam International publiceert onophoudelijk nieuwe rapporten en opiniestukken over internationale thema's die een invloed hebben op ontwikkeling. Met de publicatie van het rapport "Will WTO negotiations knock out the world's poorest farmers?" in 2002, startte zij de nieuwe campagne "make trade fair" die drie jaar moet duren. Het rapport heeft veel stof doen opwaaien binnen bewegingen rond globalisering. Aan de ene kant werd het rapport onthaald door de secretaris-generaal van de WTO als "gezond en bruikbaar". Aan de andere kant werd het rapport én door radicale commentaren binnen het neoliberale kamp én door stromingen binnen de andersglobalistische bewegingen, met een koude douche onthaald.
In de weken voor de WTO-top in Cancún, voerde Oxfam campagne voor fair trade binnen de WTO. Lokale groepen benaderden daarbij parlementaire afgevaardigden, voordat het Britse standpunt over Cancún werd behandeld in het parlement.
Behind the brands.
In 2013 startte Oxfam het project Behind the Brands ("het verhaal achter de merken") op, om de 10 grootste voedingsbedrijven wereldwijd verantwoording te laten afleggen voor de impact die ze hebben. Het project heeft als doelstelling de klanten van deze bedrijven te informeren om zo verantwoorde keuzes te maken. De scorecard neemt 7 thema's in ogenschouw: land, vrouwen, boeren, arbeiders, klimaat, transparantie en water. In onderstaande tabel wordt de evolutie van de globale scores op deze thema's (in percentage) opgelijst:
Schandalen.
Seksschandaal in Haïti en Tsjaad.
In februari 2018 kwam Oxfam wereldwijd in opspraak door seksueel wangedrag van medewerkers in Tsjaad en Haïti. Mark Goldring, CEO van Oxfam Groot-Brittannië, zegt dat de heisa rond de seksfeestjes binnen zijn organisatie fel overtrokken is. ,We hebben toch geen baby’s vermoord?” Zwitserland draaide de geldkraan naar Oxfam dicht. De hulporganisatie mag voorlopig ook geen activiteiten meer ontplooien op Haïti. De Zuid-Afrikaanse oud-aartsbisschop Desmond Tutu gaf zijn functie als ambassadeur op.
Voorzitter opgepakt.
Op 13 februari 2018 werd de voorzitter opgepakt in een corruptieonderzoek in Guatemala. Oud minister van Financiën Juan Alberto Fuentes is een van de opgepakten, maar ook oud-president Alvaro Colom werd gearresteerd. Het onderzoek richt zich op de aanbesteding van buslijnen in Guatemala-Stad.

</doc>
<doc id="33181" url="https://nl.wikipedia.org/wiki?curid=33181" title="Andersglobalistisch">
Andersglobalistisch



</doc>
<doc id="33182" url="https://nl.wikipedia.org/wiki?curid=33182" title="Neoliberaal">
Neoliberaal



</doc>
<doc id="33184" url="https://nl.wikipedia.org/wiki?curid=33184" title="Paraleipsis">
Paraleipsis

Bij paraleipsis (ook wel paralipsis, praeteritio of preteritio genoemd) zegt een schrijver of spreker niet op een bepaald onderwerp te willen ingaan, maar doet hij dat toch.
De spreker of schrijver bereikt met deze stijlfiguur een dubbel doel: hij werpt (een vaak ongunstig) licht op zijn onderwerp, maar probeert zich tegelijkertijd buiten schot te houden; hij wilde er immers niet op ingaan?
Het begrip draagt naar zijn aard dus een tegenstrijdigheid in zich: men "zegt" over iets te willen "zwijgen", maar juist door dat "zeggen" is het "zwijgen" doorbroken. 
Die tegenstrijdigheid is meestal ook beoogd, en leidt er juist toe dat het aangeduide-en-verzwegene, hoe summier ook aangestipt, wordt "benadrukt". De lezer of toehoorder kan er nieuwsgierig door worden, of er kan twijfel of argwaan worden gezaaid.
Gebruik.
Paraleipsis kan als stijlfiguur in literaire teksten en in toespraken worden gebruikt: vaak gaat het dan vooral om het benadrukkende effect.
Maar ook in debatten is deze figuur een effectieve retorische vorm. Daarbij kunnen, zoals in de voorbeelden is aangegeven, zelfs vaste "wendingen" worden gebruikt: woordgroepen die men als truc paraat heeft en die men gemakkelijk kan inpassen. Hier zal het beoogde effect wellicht eerder het oproepen van argwaan of twijfel zijn, terwijl de spreker moeilijk is aan te vallen op dingen die hij "niet gezegd heeft". 
Het effect is dan vergelijkbaar met wat televisiekijkers kennen uit Amerikaanse "rechtbankdrama's": daarin stelt de pleiter een insinuerende vraag, wetend dat hij over de schreef gaat en door de rechter zal worden gecorrigeerd. Bij de jury blijft echter de beoogde indruk hangen.
Shakespeare.
Een complex en zeer bekend voorbeeld is de toespraak van Marcus Antonius in Shakespeares "Julius Caesar", "Friends, Romans, countrymen, lend me your ears" ("Vrienden, Romeinen, burgers, leen mij 't oor"). In zijn lijkrede na de moord op Caesar zegt de spreker niet zozeer dat hij géén kritiek op Brutus heeft, hij gaat een stap verder en prijst Brutus en de zijnen: "So are they all, all honourable men" ("Dat zijn zij allen; allen achtenswaardig"). Bij herhaling hamert de spreker op hetzelfde aambeeld, houdt hij "impliciet" iedere kritiek terug, maar daarbij vermeldt hij wel wat voor talloze gronden er juist zouden zijn om die kritiek wél te uiten. Hij komt Caesar begraven, niet hem prijzen... maar hij doet niet anders! Het effect is dodelijk, de Romeinse toehoorders worden geheel meegesleept, de theaterbezoeker blijft met kippenvel achter.
Toch is er niets bewezen, noch over Caesar, noch over zijn moordenaar Brutus. Er is alleen maar gesuggereerd.

</doc>
<doc id="33185" url="https://nl.wikipedia.org/wiki?curid=33185" title="Guadeloupe">
Guadeloupe

Guadeloupe is een Frans overzees departement in de Caraïbische Zee, ten noorden van Dominica en ten zuidoosten van Montserrat. Het bestaat uit een archipel van eilanden die tot de Kleine Antillen worden gerekend, aan de noordkant van de Bovenwindse Eilanden. Met Guadeloupe wordt vaak het hoofdeiland bedoeld dat eigenlijk uit twee door een smalle zeestraat gescheiden eilanden bestaat: Basse-Terre en Grande-Terre.
Een kwart van Guadeloupe is beschermd natuurreservaat genaamd Nationaal Park Guadeloupe.
De belangrijkste luchthaven is Pointe-à-Pitre Le Raizet bij Pointe-à-Pitre op het eiland Grande-Terre.
Geschiedenis.
Guadeloupe werd aanvankelijk bewoond door de Caraïben-indianen die het eiland " Karukera" noemden ('eiland van het mooie water').
Toen Columbus de eilanden in 1493 ontdekte, noemde hij ze "Isla de Santa María de Guadalupe de Extremadura" naar de Maagd van Guadalupe in het Spaanse Extremadura. De Spanjaarden hebben het eiland verschillende malen proberen te koloniseren maar werden verdreven door de Cariben.
In 1635 stichtten Léonard de l’Olive en Jean Duplessis d’Ossonville een kolonie op Basse-Terre. Vieux-Habitants werd als eerste nederzetting gesticht. In 1643 worden de eilanden Basse-Terre en Grande-Terre verkocht aan Charles Houël. De stad Basse-Terre werd gesticht als hoofdplaats van de kolonie. In 1644 werden plantages gesticht op het eiland, en werden slaven uit Afrika gehaald. Eerst waren er ook koffie, cocoa, en indigo-plantages, maar later werd suikerriet de basis van de economie.
In 1648 werden Marie-Galante en Terre-de-Haut gekoloniseerd. In 1653 werden de kolonisten op Marie-Galante door de Cariben vermoord als wraak voor een verkrachting door soldaten. De Cariben werd de oorlog verklaard, en in 1660 werd een vredesverdrag gesloten tussen de Cariben, Fransen en Britten, waarbij werd overeengekomen dat Guadeloupe gekoloniseerd kon worden. Aan de Cariben werd Dominica, en een onvruchtbaar gedeelte van Anse-Bertrand toegewezen.
In 1674 werd Guadeloupe een kroonkolonie. In 1682 werd Terre-de-Bas als laatste eiland gekoloniseerd. In 1759 werd Basse-Terre door het Verenigd Koninkrijk veroverd, maar in 1763 teruggegeven. Op 21 april 1794 werd het opnieuw door het Verenigd Koninkrijk veroverd, maar op 2 juni heroverd. In 1810 tijdens de Napoleontische oorlogen werd het opnieuw veroverd door de Britten. Op 3 maart 1813 werd het door de Britten aan Zweden gegeven. Het Zweedse bestuur was echter erg kort. Reeds bij de Eerste Vrede van Parijs in 1814 gaf Zweden Guadeloupe terug aan Frankrijk in ruil voor een financiële compensatie van 24 miljoen francs. In 1816 werd het definitief toegewezen aan Frankrijk.
Onder invloed van de idealen van de Franse revolutie (vrijheid, gelijkheid en broederschap) was slavernij in de Franse koloniën afgeschaft in 1794. Toen Napoleon Bonaparte eind 1799 aan de macht kwam, wilde hij de slavernij opnieuw invoeren (via de wet van 20 mei 1802: “Loi sur la traite des noirs et le régime des colonies du 20 mai 1802”). De slag van Matouba was gericht tegen het herinvoeren van de slavernij in Guadeloupe en de verzetsstrijdster Solitude (circa 1772-1802) werd een belangrijk symbool in de strijd tegen de slavernij.
In 1848 werd de slavernij opnieuw afgeschaft. In 1936 werd Félix Éboué als eerste persoon van Afrikaanse oorsprong tot gouverneur benoemd. In 1946 werd het een overzees departement. Het department bevatte ook Saint-Barthélemy (eiland) en Sint-Maarten In 1976 werden 72.000 mensen in het zuiden van Basse-Terre geëvacueerd vanwege een uitbarsting van La Grande Soufrière. De uitbarsting was minder dramatisch dan verwacht. In 2003 scheidden Saint-Barthélemy en Sint-Maarten zich af van Guadeloupe en werden overzeese gemeenschappen.
Bevolking.
Ongeveer 77% van de bevolking is Creool (gemengd Afrikaanse en Europese afkomst). 10% is "Mestizo" (gemengd Indiaans en Europese afkomst). 10% is van Afrikaanse afkomst en 2% van Europese afkomst.
In 2019 telde Basse-Terre 182.271 inwoners,
en Grande-Terre 187.456 inwoners. Op de overige eilanden wonen veel minder mensen; op Marie-Galante slechts 10.794.
Religie.
Van de bevolking is ongeveer 80% katholiek. Andere religies zijn protestantisme, hindoeïsme of een Afrikaanse natuurgodsdienst.
Politiek.
Guadeloupe is een Frans overzees departement ("département d'outre mer"). Het bestuur wordt geleid door Ary Chalus, president van de algemene raad, en Guy Losbar, president van de regionale raad. Guadeloupe heeft twee vertegenwoordigers in de Franse Senaat en vier vertegenwoordigers in het Franse parlement. Binnen de Europese Unie heeft Guadeloupe de status van ultraperifere regio. De eilandengroep valt echter niet onder de Schengenakkoorden. Andere Europese akkoorden, bijvoorbeeld gratis roaming, gelden wel in Guadeloupe.
Bij referendum op 7 december 2003 hebben de bevolkingen van Saint-Martin en Saint-Barthélemy gekozen voor zelfbestuur. In 2007 werden deze twee gebieden van het departement Guadeloupe afgescheiden.
Geografie.
Het departement Guadeloupe bestaat sinds 2003 uit zes gebieden:
Bestuurlijke indeling.
Het departement is onderverdeeld in 2 arrondissementen, 21 kantons en 32 gemeenten.
De twee arrondissementen van Guadeloupe zijn:
Een overzicht van de kantons is te vinden op kantons van Guadeloupe.
De gemeenten van Guadeloupe zijn:
Economie.
Omdat Guadeloupe een deel van Frankrijk is, wordt als betaalmiddel de euro gebruikt. Guadeloupe leeft van akkerbouw, toerisme, lichte industrie en dienstverlening. Het eiland is afhankelijk van Franse import. Het toerisme is een van de belangrijkste economische sectoren. De meeste toeristen komen van het Franse vasteland, gevolgd door Zwitserse toeristen; een toenemend aantal van hen bezoekt de archipel met een cruiseschip. Beoefenaars van de ornithologie en liefhebbers van ecotoerisme kunnen het Nationaal Park Guadeloupe bezoeken om endemische vogelsoorten als de guadeloupespecht te observeren. Ook de koraalriffen van Grand Cul-de-Sac Marin en Réserve Cousteau zijn beschermd in dit 380 vierkante kilometer grote reservaat dat door de Unesco werd erkend in 1992.
Traditionele landbouwproducten zoals suikerriet worden geleidelijk door andere producten vervangen, zoals bananen (die ongeveer 50% van de jaarlijkse export uitmaken), aubergines en bloemen. Andere groenten en knolgewassen worden voor de plaatselijke markt verbouwd. Niettemin is Guadeloupe afhankelijk van geïmporteerde voedingsmiddelen, voornamelijk uit Frankrijk. De lichte industrie wordt gekenmerkt door suiker- en rumfabricage. De meeste fabrieksmatig vervaardigde goederen worden geïmporteerd, evenals brandstof. Het werkloosheidscijfer is bijzonder hoog, vooral onder jonge bevolking. Orkanen die zo nu en dan passeren berokkenen de economie veel schade.
Keuken.
De keuken van Guadeloupe heeft Afrikaanse, indiaanse en Europese invloeden maar is overwegend creools. Er zijn tal van scherpe gerechten en er wordt veel fruit in de keuken gebruikt. Dat komt mede omdat dat er in overvloed is op het eiland. In Guadeloupe is er zelfs één keer per jaar het feest van de koks. Op dat feest maakt iedere kok zijn beste recept en dat wordt aan het eind van de dag gepresenteerd.
Trivia.
Het eiland is ook bekend als het fictieve eiland Saint Marie uit Brits-Franse komische politieserie Death in Paradise. Een uit Londen gedropte inspecteur van politie raakt er verstrikt in locale intriges. De serie was ook te zien op de Belgische en Nederlandse televisie.

</doc>
<doc id="33186" url="https://nl.wikipedia.org/wiki?curid=33186" title="Trinominale nomenclatuur">
Trinominale nomenclatuur



</doc>
<doc id="33187" url="https://nl.wikipedia.org/wiki?curid=33187" title="Synecdoche">
Synecdoche

Een synecdoche is in de grammatica en de retorica een stijlfiguur waarbij een klein deel en een groter geheel met elkaar in verband worden gebracht. "Synecdoche" is een vorm van beeldspraak en kan worden opgevat als metonymie.
Er zijn twee tegengestelde vormen: 
Deel duidt groter geheel aan.
Met "monden" wordt bedoeld "mensen", met "zeilen" "schepen", met "groene laken" "biljart" of zelfs "biljartspel", enzovoort. Deze grotere gehelen worden ook wel gezien als het totaalconcept en dan heet deze stijlvorm "pars pro toto": "deel (staat) voor geheel". (Een term die een "deel" van iets aangeeft, wordt in de taalkunde een meroniem genoemd: in dit verband is bijvoorbeeld "mond" dus een meroniem van "mens".)
Geheel duidt deel aan.
Andersom is als een geheel eigenlijk slechts een deel van dat geheel aanduidt:
In feite won slechts het Engelse "leger", dat echter de gehele natie vertegenwoordigde. Evenzo staat 'Den Haag' voor slechts de regering die daar zetelt. En niet heel Duitsland viel Polen binnen, het was alleen het leger.
Als hier het geheel wordt gezien als totaalconcept, spreekt men van totum pro parte: "geheel (staat) voor deel".

</doc>
<doc id="33188" url="https://nl.wikipedia.org/wiki?curid=33188" title="Ruimtevaart naar Mars">
Ruimtevaart naar Mars

Sinds 1960 zijn er enkele tientallen ruimtevluchten ondernomen naar de planeet Mars. Het verkennen van Mars is een onderdeel van ruimtevaartprogramma's van Amerika, de Sovjet-Unie/Rusland, Europa, Japan en India. In alle gevallen gaat het daarbij tot nu toe om onbemande ruimtevaartuigen. Deels ging het daarbij om ruimtevaartuigen die langs de planeet vlogen (een scheervlucht of "flyby") of ruimtevaartuigen die in een baan om de planeet gingen draaien (een "orbiter" oftewel een satelliet of kunstmaan). In andere gevallen werd er geland op het oppervlak van de planeet met een "lander", een landingsmodule die op de plek van landing onderzoek doet. 
De eerste landing vond plaats in 1971. In een later stadium werden er ook "rovers" naar het Marsoppervlak gebracht, voertuigen (robotwagentjes) die kunnen rondrijden om over een grotere afstand onderzoek te doen. De eerste robot die daadwerkelijk op Mars rondreed was de Sojourner in 1997.
Het doel van deze missies is het verzamelen van gegevens over de omstandigheden op Mars, over de geschiedenis van de planeet en het onderzoeken van de mogelijkheden voor bemande ruimtevluchten naar Mars. Meer kennis over de rode planeet zou ook meer inzicht kunnen geven in de geschiedenis van de Aarde.
Mars.
Mars is de vierde planeet van het zonnestelsel, met een baan tussen de Aarde en Jupiter. Het is een aardse of terrestrische planeet (opgebouwd uit vaste stoffen) en is gevormd in dezelfde tijd als de Aarde. De diameter van Mars is ongeveer half zo groot als die van de Aarde. Hij heeft een zeer dunne atmosfeer, kent dagen (sol) en seizoenen, en de temperatuur ligt tussen de 20 °C en −140 °C. Het oppervlak is kaal, woestijnachtig, met een roodachtige kleur die wordt veroorzaakt door ijzer(III)oxide.
Al eeuwenlang is Mars het onderwerp van onderzoek geweest. In de zeventiende eeuw werd de planeet voor het eerst door een telescoop bekeken. Bij die vroege waarnemingen werden kleurveranderingen vastgesteld, die werden toegeschreven aan seizoensgebonden begroeiing. Later noemde men donkere lijnen die werden waargenomen "kanalen", wat suggereerde dat ze zouden zijn aangelegd door intelligente wezens. Hoewel deze eerste veronderstellingen over mogelijke begroeiing, kanalen en intelligent leven later onjuist bleken, ontstond er hierdoor een brede publieke belangstelling voor Mars.
In de negentiende eeuw werden de telescopen sterk genoeg om het Marsoppervlak te bestuderen. De rotatieperiode (de "Marsdag" of sol) van de planeet werd vastgesteld en de twee manen, de poolkappen en de berg Olympus Mons werden ontdekt. Door al deze ontdekkingen nam de interesse voor verdere studie van de planeet toe. Er waren wijdverbreide speculaties over intelligente wezens (marsmannetjes) en oude beschavingen op Mars. Nog tot in de jaren 60 van de twintigste eeuw verschenen er wetenschappelijke publicaties over vermeend leven op Mars.
Pas toen de eerste ruimtesondes van het Marinerprogramma langs de planeet vlogen (vanaf 1964), werd met zekerheid vastgesteld dat er geen vegetatie of zichtbaar leven op Mars voorkomt.
Lanceervenster.
Een lanceervenster wil zeggen dat er een specifiek tijdsbestek is waarin de lancering moet plaatsvinden. De periodes waarin Mars met zo min mogelijk energie te bereiken is, komen met intervallen van 2,135 jaar. Dat zijn ongeveer 26 maanden of 780 dagen. Dit is een gevolg van de baan en de omlooptijd van Mars in verhouding tot die van de Aarde.
De duur van het lanceervenster is meestal ongeveer een maand. Overzicht van een aantal gunstige periodes:
Bij deze zo min mogelijk energie kostende banen is de verhouding tussen de twee planeten zodanig, dat het traject half rond de Zon gaat. Een alternatieve mogelijkheid gaat eerst richting Venus en draait ongeveer 360 graden rond de Zon, waardoor de af te leggen weg veel langer wordt.
De eerste ruimtesondes langs en rond Mars.
Voor een chronologische lijst met alle ruimtevluchten naar Mars, zie Lijst van ruimtevluchten naar Mars.
De eerste Sovjetmissies.
Het Mars 1M-programma was het eerste Russische interplanetaire onderzoeksprogramma voor onbemande ruimtevaartuigen. Het bestond uit twee sondes die langs Mars moesten vliegen ("flyby"), de Mars 1960A en de Mars 1960B (oftewel Marsnik 1 en 2, of de Korabl 4 en 5). Ze werden gelanceerd op 10 en 14 oktober 1960. Beide sondes gingen verloren door een mislukte lancering. Na de lancering bleken de pompen van beide draagraketten in de derde fase niet in staat genoeg stuwkracht te ontwikkelen om de ontbranding te starten. Hierdoor werd de parkeerbaan om de Aarde niet bereikt. Het ruimtevaartuig bereikte een hoogte van 120 kilometer voor het weer terugviel.
Mars 1962A of Spoetnik 22 (lanceerdatum 24 oktober 1962) moest ook langs Mars vliegen en het was de bedoeling dat Mars 1962B of Spoetnik 24 (4 november 1962) op Mars zou landen. Beide missies mislukten door problemen met de raket. De Mars 1962B bereikte een baan om de aarde, maar brak in stukken toen zijn raketmotoren opstartten om de baan om de aarde te verlaten.
De Sovjet-Unie startte ondertussen met het Marsprogramma, een serie onbemande ruimtevluchten naar Mars, dat tot in de jaren 70 door zou lopen. De eerste lancering binnen dit programma was de Mars 1 (1962 Beta Nu 1, of Spoetnik 23) op 1 november 1962. Deze moest foto's maken van het Marsoppervlak en wetenschappelijke gegevens verzamelen (onder andere over kosmische straling, micrometeorieten en het magnetische veld van Mars). Na een geslaagde lancering verliet het vaartuig de parkeerbaan rond de Aarde en de zonnepanelen functioneerden goed. Op weg naar Mars was er elke paar dagen radiocontact, waarbij de sonde gegevens doorstuurde. Voordat de planeet werd bereikt, ging het radiocontact op 21 maart 1963 echter verloren, mogelijk door een defect standregelsysteem. De sonde maakte wel nog de beoogde scheervlucht langs Mars (op 19 juni 1963, op ongeveer 193 000 km afstand) en ging vervolgens in een baan om de Zon draaien.
In het jaar erna mislukte nog een Marsmissie van de Sovjet-Unie, Zond 2 (30 november). De sonde ging wel op weg naar Mars, maar het contact raakte verbroken na een koerswijziging in mei 1965. Enkele jaren daarna mislukten opnieuw twee lanceringen, Mars 1969A en Mars 1969B, in het voorjaar van 1969. Deze hadden als kunstmatige satelliet rond Mars moeten gaan draaien.
De Sovjet-Unie wilde een satelliet in een baan om Mars brengen vóór de geplande satelliet van de Amerikanen (Mariner 8 en 9). Maar ook de lancering van de Kosmos 419 (Mars 1971C) op 5 mei 1971 mislukte. Op 10 mei 1971 bereikte de Kosmos 419 (Sovjet-Unie) een baan om de Aarde, maar door een verkeerd ingestelde tijdschakelaar (1,5 jaar in plaats van 1,5 uur) werden de raketmotoren niet aangezet om de baan om de Aarde te verlaten. Twee dagen later verbrandde de Kosmos 419 in de atmosfeer van de Aarde.
Slechts enkele weken na NASA's Mariner 9 bracht ook de Sovjet-Unie een ruimtesonde in een baan om Mars. Zij waren bovendien de eersten die daarbij een landingsmodule, de Mars 3 (2 december 1971) op het Marsoppervlak wisten te laten landen.
Het Marinerprogramma van NASA.
In 1964 deed het Jet Propulsion Laboratory van NASA twee pogingen om Mars te bereiken. Mariner 3 en 4, twee identieke ruimteschepen, waren ontwikkeld om langs Mars te vliegen (een "flyby"). Mariner 3 werd gelanceerd op 5 november 1964 maar een schild van het ruimtevaartuig liet niet goed los. De zonnepanelen konden geen energie opwekken, de batterijen liepen leeg en de sonde raakte inactief.
Drie weken later, op 28 november 1964, werd Mariner 4 succesvol gelanceerd. Na zevenenhalve maand bereikte hij de rode planeet. Op 14 juli 1965 scheerde hij langs Mars (op een afstand van 9.846 kilometer) en maakte de eerste close-up foto's van een andere planeet. De sonde nam 22 foto's. Deze lieten een kaal oppervlak zien dat vol kraters zat. De dunne atmosfeer en de koude temperaturen die daarbij werden gemeten, wezen op een vrij inactieve planeet die was blootgesteld aan de heftige inwerking van de ruimte. Het werd onwaarschijnlijk dat er intelligente levende wezens op deze planeet zouden voorkomen. De gegevens van de Mariner 4 maakten duidelijk dat, als er leven zou zijn, dat hooguit zou kunnen gaan om simpele levensvormen zoals bacteriën. De totale kosten van de Mariner 4-missie werden geschat op $ 83,2 miljoen.
Tijdens het volgende lanceervenster zette NASA het Mariner-programma voort met twee andere Mars-sondes die langs de planeet moesten vliegen. Deze "fly-by"-ruimtesondes, Mariner 6 en 7, bereikten de planeet in 1969. Ze vlogen over de evenaar en rond de zuidpool en maakten zo'n tweehonderd foto's. Het doel was meer te weten te komen over het oppervlak en de atmosfeer van Mars.
Mariner 9 was het eerste ruimtevaartuig dat in een baan om Mars werd gebracht, vanaf 13 november 1971. De eerste maanden bleek er zoveel stof in de atmosfeer te zitten, dat het oppervlak niet zichtbaar was. Pas na maanden konden de eerste foto's van het Marsoppervlak worden verstuurd. De Mariner 9 bleef bijna een jaar werkzaam en verstuurde meer dan 7000 foto's, die samen het gehele oppervlak besloegen. De foto's toonden kraters, vulkanen, ravijnen, rivierbeddingen, sporen van wind- en watererosie, enzovoort. Ze vormden het eerste bewijs dat er mogelijk ooit vloeibaar water op de planeet aanwezig was geweest. Ook beide kleine manen van Mars, Phobos en Deimos, werden gefotografeerd.
Onbemande landingen op Mars.
Een marslanding is een landing van een ruimtevaartuig op het oppervlak van Mars. De eerste landing op Mars vond plaats op 2 december 1971 (de Mars 3 van de Sovjet-Unie). In alle gevallen ging het tot nu toe bij een landing op Mars om een onbemande ruimtesonde.
Het Mars-ruimtevaartprogramma van de Sovjet-Unie.
De Sovjet-Unie was het eerste land dat een poging deed om een ruimtesonde te laten landen op Mars, de Mars 1969A en de Mars 1969B in maart en april 1969. Beide lanceringen mislukten echter. Twee jaar later stuurden ze opnieuw twee ruimtevaartuigen voorzien van een "lander" naar Mars, de Mars 2 en 3 in 1971. Beiden bereikten de planeet, maar de landingsmodule van Mars 2 sloeg te pletter. Het was wel het eerste door mensen gemaakte voorwerp dat neerkwam op het oppervlak van Mars.
De landingsmodule van Mars 3 landde op Mars (2 december 1971) en verzond 20 seconden lang gegevens naar de Aarde, waaronder een deel van de eerste foto. Hierna werd het contact verbroken, door onbekende oorzaak. Wel woedde ten tijde van de landing een enorme stofstorm op de rode planeet. De Mars 2 en 3 hadden elk ook een klein robotwagentje bij zich (een "rover"), maar deze gingen verloren tijdens de landing. De orbiters die om de planeet bleven cirkelen, verzonden in de periode december 1971 tot maart 1972 veel gegevens naar de Aarde, waaronder 60 foto's. De vorm van het Marsoppervlak kon in kaart worden gebracht en er werd meer bekend over de zwaartekracht en de magnetosfeer van Mars.
Mars 4, 5 en 6 bereikten Mars en stuurden allemaal gegevens terug naar Aarde. Mars 4 raakte niet in een baan rond de planeet en vloog er op 2200 km voorbij. Mars 5 deed enkele weken onderzoek en stuurde zo'n 60 foto's naar Aarde. Mars 6 liet een landingsmodule afdalen, maar de gegevens waren grotendeels onleesbaar. De landingsmodule van Mars 7 miste de planeet op een afstand van 1300 km.
Met de Mars 7 (in maart 1974) eindigde het Mars-ruimtevaartprogramma van de Sovjet-Unie. Nog afgezien van het feit dat NASA over fors grotere budgetten beschikte, liepen de Russen met hun ruimtevaarttechniek behoorlijk achter op de Amerikanen. Daarom richtten de Russen (met het geslaagde Veneraprogramma) hun inspanningen op Venus. Het zou ruim tien jaar duren voor de Sovjet-Unie opnieuw onbemande ruimtevaartuigen richting Mars zou sturen.
Het Vikingprogramma van NASA.
Met het Vikingprogramma stuurde Amerika in augustus en september 1975 twee onbemande ruimtevaartuigen naar Mars, Viking 1 en Viking 2. Beiden bestonden uit een "orbiter" die om de planeet moest gaan cirkelen en een "lander", een landingsmodule. Beide landingen waren succesvol. De eerste kleurenfoto's werden teruggestuurd en er werd uitgebreide wetenschappelijke informatie verzameld, waaronder observaties van seizoensgebonden stofstormen, drukveranderingen en de beweging van atmosferische gassen tussen de poolkappen. Ook voerden de landers biologische experimenten uit waarbij werd gezocht naar sporen van eventueel leven in de bodem.
De Viking 2 Lander bleef ruim 3 jaar en 7 maanden actief (tot 11 april 1980). De Viking 1 Lander bleef maar liefst ruim 6 jaar en 3 maanden werkzaam (tot 13 november 1982). Het Vikingprogramma was een onderdeel van NASA's "Mars Exploration Program" (voor onbemand onderzoek naar Mars). Het was de duurste missie naar Mars tot dan toe, de kosten lagen rond de $ 1 miljard.
Het Phobos-programma van de Sovjet-Unie.
In 1988 stuurde de Sovjet-Unie twee sondes naar Mars in het kader van het Phobos-programma, Phobos 1 (lanceerdatum 7 juli 1988) en Phobos 2 (lanceerdatum 12 juli 1988). Hun doel was het bestuderen van de manen van Mars, Phobos en Deimos, waarbij twee landers op Phobos zouden landen.
Het contact met Phobos 1 raakte onderweg verloren door een softwarefout. De zonnepanelen stonden niet langer gericht op de Zon, waardoor de batterijen leegraakten. Phobos 2 bereikte zijn baan rond Mars (januari 1989). De lander daalde af naar het oppervlak van Phobos. Op minder dan 50 meter afstand, na het loskomen van de twee landers (een immobiel platform en een mobiele "hopper" ("springer")), raakte het contact met de Phobos 2 verbroken door een storing van een van de computers aan boord.
Partner bij deze missie was de Europese Ruimtevaartorganisatie (ESA). Het zou de laatste missie van de Sovjet-Unie zijn.
Mars Global Surveyor van NASA.
Het Amerikaanse agentschap NASA lanceerde op 7 november 1996 het ruimtevaartuig Mars Global Surveyor. Hij kwam op 12 september 1997 in zijn baan om Mars. Zijn primaire doel was het gehele oppervlak van Mars in kaart te brengen (de naam betekent ook zoveel als "wereldwijd onderzoeken/opmeten, geheel in kaart brengen").
De missie was zeer succesvol. Na iets meer dan vier jaar waren er 100.000 foto's naar Aarde verstuurd. De Mars Global Surveyor verzamelde wetenschappelijke gegevens over het Marsoppervlak, waaronder miljoenen hoogtemetingen, over de atmosfeer en het magnetische veld van de planeet.
Na ongeveer tien jaar, op 5 november 2006, verloor NASA het contact met de Mars Global Surveyor en in januari 2007 werd de missie beëindigd.
Mars Pathfinder en de Sojourner van NASA.
De ruimtesonde Mars Pathfinder (onderdeel van NASA's "Mars Exploration Program") werd een maand na de Mars Global Surveyor door NASA gelanceerd (4 december 1996) en landde op 4 juli 1997 op Mars. Deze landingsmodule droeg een robotwagentje bij zich, de Sojourner, en zette dit succesvol op het Marsoppervlak. Dit op afstand bestuurbare robotwagentje verkende een aantal meter rond de landingsplaats, de vallei Ares Vallis op het noordelijk halfrond.
Ruim twee maanden deden de Mars Pathfinder en de Sojourner onderzoek. De Pathfinder maakte 16.500 beelden, deed metingen van de atmosfeer en fungeerde als meetstation en als wetenschappelijk station voor de Sojourner (geheugen, foto's, communicatie). De Sojourner maakte ruim 500 foto's en deed onderzoek naar stenen, rotsen, stof en zijn eigen wielsporen.
De bevindingen wezen erop dat Mars in het verleden warm en nat moet zijn geweest, dat er water in vloeibare vorm voorkwam en dat de atmosfeer dikker was.
Mars Odyssey van NASA.
Na een reeks mislukte missies, zowel van Rusland (Mars 96), Japan (Nozomi), als van NASA (Mars Climate Orbiter, Mars Polar Lander, Deep Space 2), bracht NASA op 24 oktober 2001 de Mars Odyssey in een baan rond de planeet. Door middel van spectrometers en beeldgenerators zocht men naar aanwijzingen voor vulkanische activiteit en voor water op Mars in het verleden of heden. In 2002 vond de Mars Odyssey grote hoeveelheden "waterijs" in het zuidpoolgebied. Op 15 december 2010 brak de Mars Odyssey het record van het ruimtevaartuig dat het langste dienstdoet bij Mars, namelijk negen jaar en bijna 2 maanden (3.340 dagen).
Mars Express en de Beagle 2 van ESA.
Op 2 juni 2003 lanceerde de Europese Ruimtevaartorganisatie de ruimtesonde Mars Express en de landingsmodule Beagle 2. Deze landingsmodule was niet mobiel, maar het had een apparaat waarmee het kon graven, een kleine spectrometer, een robotarm om de bodem mee te analyseren en andere apparatuur.
De Mars Express kwam op 25 december 2003 in zijn baan om Mars. De Beagle 2 zette zijn landing in, maar het contact raakte verbroken. In 2015 werd met de Mars Reconnaissance Orbiter de lander teruggevonden.
Mars Exploration Rovers: de Spirit en de Opportunity (NASA).
In juni 2003 stuurde NASA twee onbemande robotwagens naar Mars: de Spirit en de Opportunity. Deze twee Mars Exploration Rovers kunnen zich over grote afstanden voortbewegen over het Marsoppervlak, onderzoek doen, foto's maken en gegevens naar de Aarde zenden. Bij het contact maken zij deels gebruik van de Mars Odyssey en Mars Global Surveyor. De missie is een onderdeel van NASA's "Mars Exploration Program" voor onbemand onderzoek naar Mars.
De Spirit legde ruim 7 kilometer af en bleef ruim vijf jaar actief (tot 22 maart 2010). De Opportunity was 10 juni 2018 veertien jaar lang actief geweest op Mars en had ruim 45 kilometer afgelegd. Omdat geen contact meer kon worden gelegd, werd de missie op 13 februari 2019 beëindigd.
Mars Reconnaissance Orbiter van NASA.
De Mars Reconnaissance Orbiter ("Mars verkenningssatelliet") werd gelanceerd op 12 augustus 2005 en begon zijn baan om Mars op 10 maart 2006.
De satelliet doet dagelijks onderzoek naar de weersomstandigheden en de bodemgesteldheid van Mars, zoekt naar gunstige landingsplaatsen, test nieuwe communicatiesystemen en zoekt naar water, ijs en mineralen zowel op als onder het marsoppervlak.
Phoenix Lander van NASA.
De Phoenix Lander werd gelanceerd op 4 augustus 2007 en landde op Mars op 25 mei 2008. Aan de missie werkten universiteiten mee uit Amerika, Canada, Zwitserland, Denemarken, Duitsland en Groot-Brittannië, en verschillende organisaties, waaronder NASA, het Canadian Space Agency, het Finnish Meteorological Institute, Lockheed Martin Space Systems en MDA.
De Phoenix Lander landde in Green Valley in het noordelijke poolgebied van Mars. De Mars Reconnaissance Orbiter fotografeerde de landing. Op 31 juli 2008 bevestigde NASA dat de Phoenix de aanwezigheid van bevroren water op Mars had bevestigd.
De marslander bleef twee maanden langer werkzaam dan verwacht, tot 10 november 2008.
Vijftig jaar ruimtevaart naar Mars (1960-2010).
In de eerste vijftig jaar ruimtevaart naar Mars, van 1960 tot 2010, zijn er 38 ruimteschepen naar Mars gestuurd (Rosetta en Dawn, die een komeet als uiteindelijk doel hadden, niet meegeteld). Daarvan waren er 18 van de Sovjet-Unie/Rusland, 18 van Amerika, 1 van Europa en 1 van Japan. Van deze 38 lanceringen waren er 14 succesvol (1 van de Sovjet-Unie, 12 van Amerika en 1 van Europa), dat is iets meer dan een derde van alle lanceringen (36,84 procent).
De kosten van onderzoek naar Mars liepen enorm op doordat ongeveer twee derde van de ruimteprogramma's op een mislukking uitliep. Dit kwam door de complexiteit en het hoge aantal variabelen die meespelen bij een interplanetaire reis. Het fenomeen werd bekend als de "Vloek van Mars" en ook spraken onderzoekers wel over de "Great Galactic Ghoul" (de "Grote Galactische Griezel") die zich in leven zou houden door het eten van ruimtesondes. De zes missies in het eerste decennium van de eenentwintigste eeuw waren wel allemaal (gedeeltelijk) succesvol.
Nieuwe ontwikkelingen.
De concrete plannen voor de jaren 20 en 30 van de eenentwintigste eeuw richten zich op meer internationale samenwerking en op een onbemande retourvlucht, met als doel om monsters van zowel Mars als Phobos voor onderzoek naar de aarde te brengen.
In 2009 werd er een overeenkomst getekend tussen het ruimtevaartagentschap van Amerika, NASA, en de Europese ruimtevaartorganisatie ESA: de "Mars Exploration Joint Initiative" (het "Gezamenlijke initiatief voor Marsonderzoek") om de samenwerking te vergroten en gezamenlijk ruimtevaartuigen naar Mars te sturen.
Twee nieuwe landen kondigden plannen voor Marsmissies aan die tussen 2011 en 2020 plaats zouden moeten vinden: China en India. Beide wilden een satelliet rond Mars in omloop brengen. China werkte hiervoor samen met Rusland (de Phobos-Grunt-missie, waarvan de lancering in 2011 echter mislukte).
Bemande ruimtevaart naar Mars.
Al sinds de jaren 50 van de twintigste eeuw worden er plannen gemaakt voor een bemande missie naar Mars. Hierbij spelen politieke en financiële factoren een rol, naast de technische en biologische haalbaarheid. Door de lange duur van zo'n missie spelen ook psychische en sociale factoren voor de astronauten mee, alsmede de langdurige onbereikbaarheid van medische voorzieningen (Rusland heeft hiernaar onderzoek gedaan door middel van een langdurig experiment, Mars-500 (2007-2011)).
Er zijn wetenschappelijke en ethische bezwaren ingebracht tegen het brengen van mensen naar het Marsoppervlak, zij kunnen bijvoorbeeld bacteriën naar het oppervlak brengen. Ook uiten sommige wetenschappers bezorgdheid dat door een zeer dure bemande missie, andere missies onder druk komen te staan, terwijl deze mogelijk meer wetenschappelijke resultaten opleveren.
De Europese ruimtevaartorganisatie, ESA, wil mensen op Mars laten landen tussen 2030 en 2035. NASA mikt op 2037. Het is zeer de vraag of dit financieel haalbaar zal zijn.
Ruimtevaart naar Mars vanaf 2010.
Curiosity MSL van NASA.
De lancering van het Mars Science Laboratory ("wetenschappelijk marslaboratorium") de Curiosity stond gepland voor oktober 2009, maar werd uitgesteld en vond plaats op 26 november 2011. De Curiosity landde op 6 augustus 2012 in de Galekrater. De Curiosity is een robotwagen van 3 meter lang en 900 kilogram zwaar. Het is onderdeel van NASA's "Mars Exploration Program" en de kosten van het project liggen rond de $ 2,3 miljard.
Het doel van de missie is vierledig: onderzoek naar het klimaat op Mars, onderzoek naar de geologie van Mars, vaststellen of er ooit leven op Mars heeft kunnen ontstaan, en voorbereidend onderzoek voor menselijke verkenning.
De landingsplaats, de Galekrater, is gekozen om de aanwezigheid van kleimineralen en sulfaten, die meer duidelijkheid zouden kunnen geven over de geschiedenis van water op het Marsoppervlak
Mangalyaan van ISRO (India).
Op 5 november 2013 lanceerde de Indiase Organisatie voor Ruimteonderzoek ("Indian Space Research Organisation", ISRO) een ruimtesonde naar Mars. De satelliet heeft de naam Mangalyaan, wat "Mars-schip" betekent in het Hindi. De satelliet zal onderzoek gaan doen naar de atmosfeer van Mars. De satelliet kwam in zijn baan om Mars op 23 september 2014.
MAVEN van NASA.
NASA's satelliet MAVEN ("Mars Atmosphere and Volatile EvolutioN") gaat onderzoek doen naar de atmosfeer van Mars en de wisselwerking met zonnewind, om inzicht te krijgen waarom de atmosfeer en het water van Mars zijn verdwenen. De lancering vond plaats op 18 november 2013 en MAVEN bereikte op 22 september 2014 zijn baan om Mars.
Toekomstige missies.
Een overzicht van officieel aangekondigde missies is te vinden in de lijst van Missies in voorbereiding.

</doc>
<doc id="33189" url="https://nl.wikipedia.org/wiki?curid=33189" title="Jachtparcours">
Jachtparcours

Een jachtparcours is een onderdeel van de paardensport.
Bij een jachtparcours is het de bedoeling om een volledig parcours in een zo snel mogelijke tijd foutloos af te leggen. Dat wil zeggen dat er geen weigeringen van het paard mogen optreden, er geen balken worden afworpen en geen val van ruiter of paard mag gebeuren. 
Bij het jachtparcours wordt niet met een strafpuntensysteem gewerkt zoals bij een normaal parcours. Een weigering van het paard vertaalt zichzelf in een langere tijd, want de combinatie moet zich weer omdraaien en opnieuw naar de hindernis toerijden. Na twee weigeringen volgt wel de uitsluiting. Als een balk afgeworpen wordt, worden er bij de totale tijd 4 strafseconden bijgeteld. De combinatie (ruiter en paard) die het snelste is wint.

</doc>
<doc id="33190" url="https://nl.wikipedia.org/wiki?curid=33190" title="1250">
1250

Het jaar 1250 is het 50e jaar in de 13e eeuw volgens de christelijke jaartelling.

</doc>
<doc id="33191" url="https://nl.wikipedia.org/wiki?curid=33191" title="Vuilstort">
Vuilstort



</doc>
<doc id="33192" url="https://nl.wikipedia.org/wiki?curid=33192" title="Textielafval">
Textielafval

Textielafval is afval dat van textiel gemaakt is.
Vroeger werden lompen opgehaald door de voddenman, ook waren er handelaars in lompen en oude metalen. De oude kleren waren waardevol omdat hiervan papier werd gemaakt. Toen de papierindustrie overging op hout en oud papier als grondstoffen zijn deze beroepen verdwenen. Tegenwoordig wordt textielafval gescheiden ingezameld ten behoeve van hergebruik en recyclage.
Hergebruik.
In geval van hergebruik wordt het product een tweede of volgende keer precies zo gebruikt als de eerste. Een voorbeeld is gedragen kleding die als tweedehands kleding nog een keer gedragen wordt. Bij recyclage van textielafval wordt het product voor iets anders gebruikt dan waarvoor het oorspronkelijk werd gemaakt. Zo wordt niet-bruikbare kleding omgevormd tot poetslappen, vulling voor matrassen of isolatiemateriaal. Bij recyclage van textiel is het tegenwoordig ook mogelijk om vezels uit gedragen kleding te halen en te verwerken in nieuwe textiel, om zo van gedragen kleding nieuwe kleding te maken.
Verwerking in Nederland.
Afgedankt textiel wordt in Nederland gescheiden ingezameld en zo veel mogelijk nuttig toegepast. In het jaar 2000 gooiden consumenten en bedrijven 218 miljoen kilogram textiel weg. Daarvan is 72 miljoen kg textiel gescheiden ingezameld voor hergebruik. Dat is een derde van al het afgedankt textiel. De rest, 146 miljoen kg, kwam op de vuilstort terecht of is verbrand.
De Nederlandse overheid stimuleert hergebruik van afvalstoffen en wil daarom dat een aantal afvalstoffen, waaronder textiel, apart worden ingezameld. De overheid wil dat haar burgers in 2015 65% van al hun afval gescheiden aanbieden. In 2010 is 34% van het afgedankte textiel apart ingezameld. 135 miljoen kg belandt via het restafval in de verbrandingsoven. De gemeenten zijn verantwoordelijk voor het inzamelen van textiel uit huishoudens. Bedrijven zijn zelf verantwoordelijk voor gescheiden inzameling en afvoer van textiel uit hun bedrijf. Zij kunnen textiel duurzaam laten verwerken of kiezen voor verbranding.
Gemeenten kunnen textielbakken plaatsen en/of huis-aan-huis ophalen. De meeste gemeenten besteden het inzamelen van textiel echter uit aan charitatieve instellingen, kringloopwinkels of commerciële inzamelbedrijven. Vloerbedekking en tapijt van huishoudens wordt niet apart ingezameld. Een aantal gemeenten scheidt rollen vloerbedekking en tapijten in de milieustraat van het grof huishoudelijk afval. Zo komen ze beschikbaar voor recycling .
De inzamelaars verkopen het textiel en schoeisel meestal aan speciale sorteerbedrijven. Soms neemt de organisatie het sorteren zelf op zich. Kleding en schoenen die nog goed draagbaar zijn, worden verdeeld naar categorie (dames, heren en kinderkleding) en naar materiaalsoort (bijvoorbeeld wol of katoen). Vervolgens worden ze geëxporteerd naar meer dan 100 landen. Voor veel wereldburgers is tweedehands kleding de enige kans op betaalbare, kwalitatief hoogstaande kleding.
Onbruikbare kleding wordt door sommige sorteerders verder gesorteerd. In Wormerveer staat een wereldwijde primeur op het gebied van textielsortering. De T4T sorteermachine beoordeelt iedere seconde tot twee kledingstukken op vezelsamenstelling. Zo ontstaan grote fracties van textiel met eenzelfde samenstelling. Uit deze zuivere fracties worden de vezels gehaald om tot nieuw garen te spinnen.
Textiel dat hier niet geschikt voor is, kan op andere manieren gerecycled worden. Allereerst wordt het ontdaan van haken, knopen en andere materialen. In rechthoekige lappen gesneden is het textiel geschikt als poetsdoek voor garages, machinefabrieken, drukkerijen, het leger of de spoorwegen. De garens kunnen ook gebruikt worden voor de productie van dekens, geluidsabsorptie en vloerbedekking. Door het toevoegen van warmte en druk kunnen er zelfs harde platen van gemaakt worden.
Anno 2012 is slechts zo'n 7% van het ingezamelde textiel onbruikbaar. Dat deel wordt verbrand.
Bedrijven.
Bedrijven zijn zelf verantwoordelijk voor het scheiden van hun afvalstoffen. Dat geldt dus ook voor textiel- en tapijtafval. Bedrijven moeten op grond van de Wet milieubeheer een milieuvergunning hebben of vallen onder de algemene regels van de algemene maatregelen van bestuur die zijn gebaseerd op artikel 8.4 van de Wet milieubeheer. Voor bedrijven die vergunningplichtig zijn, kan de verplichting tot afvalscheiding in de vergunning staan. Voor bedrijven die vallen onder de 8.40 AMvB's vloeit de verplichting uit de AMvB voort.
Afvalscheiding is verplicht als meer dan 2000 kg (de zogenoemde ondergrens) textiel- en tapijtafval per jaar wordt geproduceerd. Als een bedrijf dus gemiddeld meer dan 40 kg textiel- en tapijtafval per week heeft, moet zij het gescheiden afgeven. Blijft het bedrijf onder dat gewicht, dan hoeft het dit afval mogelijk niet gescheiden af te geven. Het bevoegd gezag heeft daarin het laatste woord. Het bevoegd gezag is de instantie die op basis van de wet- en regelgeving vergunningen verleend. In dit geval zijn dat de gemeenten.

</doc>
<doc id="33194" url="https://nl.wikipedia.org/wiki?curid=33194" title="Textiel">
Textiel

Textiel is letterlijk "al wat geweven is". Het woord is afgeleid van het Latijnse woord "texere" dat weven betekent.
De textielproducten zoals die vroeger in een manufactuur werden geweven, noemt men wel manufacturen.
In het moderne spraakgebruik wordt textiel veel ruimer gebruikt: textiel is een materiaal dat bestaat uit filamenten (eindloze draden) of vezels (korte stukjes draad). Dat wil zeggen dat non-wovens (filamentvlies en vezelvlies) er ook toe gerekend worden.
Textiel is praktisch altijd vervormbaar en kan een-, twee- of driedimensionaal zijn.
Algemeen.
De samenhang in het textiele materiaal ontstaat door de grondstoffen eerst te spinnen tot dunne draden, en vervolgens te twijnen tot dikkere draden.
Na het spinnen is een eendimensionale textiel ontstaan: het garen. Ook getwijnde, gekableerde of geslagen textiel (twijn, touw of kabel) noemen we eendimensionaal omdat de dikte vergeleken met de lengte zeer klein is.
De draden kunnen vervolgens in een tweedimensionale vorm gebracht worden door borduren, breien, haken, knopen, kantklossen, vervilten, vlechten of weven. 
Gebreide, geknoopte, gevlochten en geweven textiel gaat uit van garen en is meestal tweedimensionaal en in uitzonderingsgevallen driedimensionaal (afstandsweefsel of breisel, slangen en zakken). Gevlochten textiel is een- (koord), twee- (band) of driedimensioneel (omvlechtingen). Bij de vliesvorming is in tegenstelling tot de andere technieken geen garen nodig. Ook met losse vezels kan een textiel materiaal gevormd worden (onder andere vilt). Vliezen zijn tweedimensionaal.
Van textiel worden onder andere kleding (waaronder bedrijfs- en beschermende kleding), huishoudtextiel, woningtextiel, technische textiel, geotextiel, rubberversterking en kunststofversterking gemaakt. Verder wordt textiel in allerlei hobby´s en in de kunst toegepast.
Eigenschappen.
Geweven textielsoorten worden het meest gebruikt. De meeste stoffen hebben een goede en een verkeerde kant. Zo ziet bij een bedrukte stof de bedrukking er aan de goede kant het mooiste uit. De meeste stoffen, behalve bijvoorbeeld vilt of de voeringsstof vlieseline, hebben een draadrichting die parallel is aan de zelfkant. Dat is derhalve de richting van de schering bij het weven van de stof. Bij het knippen van de stof wordt rekening gehouden met de draadrichting, die dan meestal verticaal loopt in het eindproduct (zoals bij een kledingstuk, gordijnen, etc). Op patronen voor kleding wordt deze richting aangegeven met de term "recht van draad".
Bij bepaalde kledingstukken, bijvoorbeeld als een strepenpatroon juist diagonaal moet lopen, wordt de stof ook wel "schuin van draad", onder 45°, geknipt.
Sommige stoffen hebben een vleug, zoals fluweel of corduroy. De vleug veroorzaakt een andere kleurdiepte bij verschillende lichtinval. Meestal worden de onderdelen van een kledingstuk "met de vleug mee" geknipt.
Geschiedenis.
De ontwikkeling van spinnen en weven van linnen is vanaf 3400 v.Chr. in Egypte begonnen. Ook de zijdecultuur kan bogen op een lange geschiedenis, vanaf 2600 v.Chr. wordt in China zijde gesponnen en tot stoffen geweven. Er zijn bronnen die veronderstellen dat de textiel- en weefkunst al veel ouder is (20.000 v.Chr.), uit een van de belangrijkste vondsten van de laatste decennia, de ijsmummie Ötzi, blijkt in ieder geval dat hij in die tijd (3100 v Chr.) nog geen geweven textiel droeg.
Textielhandel in Nederland en België.
Al in de dertiende eeuw was Brugge in de Nederlanden het centrum van de lakenindustrie en textielhandel.
Alle handel in textiel wordt samengevoegd met de term MITT (Mode-, Industrie-, Tapijt- en Textielindustrie). In Nederland werken in het jaar 2014 ongeveer 16.000 mensen bij iets meer dan 3.300 bedrijfsvestigingen (zowel groothandel als detailhandel).
Voor consumenten vindt de handel in textiel plaats in gespecialiseerde stoffenwinkels, maar ook op markten. Een van de oudste textielmarkten in Nederland is de lapjesmarkt in Utrecht. Deze markt stamt uit de 16e eeuw.
Grondstoffen.
De grondstof waaruit textiel gemaakt wordt zijn filamenten of vezels. Bij het benoemen van de grondstoffen spreekt men echter altijd van vezels en niet van filamenten.
De textielgrondstoffen kan men indelen in de volgende groepen:
De voornaamste plantaardige vezel is nog steeds katoen, gevolgd door linnen. Hennep, brandnetels en bamboe worden inmiddels ook toegepast in kleding. Andere vezels zijn manillahennep, sisal, kokos enz. De belangrijkste dierlijke vezel is wol en daarna zijde, angora, camel en diverse andere haarsoorten.
Eind 19e eeuw zijn de eerste kunstmatige vezels gemaakt. Omdat de natuurlijke vezels bestaan uit lange moleculen, de macromoleculen, werd gezocht naar geschikte moleculen uit goedkope natuurlijke grondstoffen. Uit hout werd het cellulose molecuul gebruikt om de eerste kunstmatige vezel op natuurlijke basis te maken: rayon.
In de 20e eeuw werd gezocht naar synthetische macromoleculen om vezels van te maken. Dat lukte in 1938 met de ontdekking van de eerste geheel synthetische vezel Nylon. Na deze polyamide vezel volgden nog zeer veel andere vezels als polyester, polyacryl, polyurethaan, polyetheen, polypropeen en aramide.
In de 21e eeuw is textielrecycling in opkomst. De technische levensduur van kleding is zelden bereikt wanneer kleding weggedaan wordt door de eigenaar. Vanwege de hoge ecologische druk van onder meer katoen en wol is het noodzakelijk om textiel opnieuw te gebruiken.
Soorten textiel.
Hieronder een overzicht van geweven, gebreide of voorgeborduurde textielsoorten, gesorteerd op de grondstof, waarbij sommige textielsoorten ook gemaakt kunnen zijn uit een andere grondstof uit onderstaande grondstoffenlijst. 
Technieken.
De manieren om textiel te maken kunnen verdeeld worden in industriële en als hobby beoefende methodes.
Industriële technieken:
Technieken die als hobby uitgeoefend worden:
Voordat textiel op de markt komt ondergaat het nog een of meer nabewerkingen. Deze zijn sterk afhankelijk van de toepassing. Enkele mogelijkheden zijn:
Toepassingen.
Textiel wordt niet alleen voor kleding gebruikt, maar ook in vele andere technische toepassingen zoals:
Daarnaast is textielkunst een onderdeel van de beeldende kunst.
Beschadiging van textiel.
Door het gebruik kunnen in textiel specifieke vormen van schade optreden.
Ook dieren kunnen schade aan textiel veroorzaken, bijvoorbeeld de kleermot en museumkever

</doc>
<doc id="33196" url="https://nl.wikipedia.org/wiki?curid=33196" title="1317">
1317

Het jaar 1317 is het 17e jaar in de 14e eeuw volgens de christelijke jaartelling.

</doc>
<doc id="33197" url="https://nl.wikipedia.org/wiki?curid=33197" title="Schout-bij-nacht">
Schout-bij-nacht

De schout-bij-nacht (SBN) (of in vroeger eeuwen achteradmiraal) is bij de Koninklijke Marine een vlagofficier, de derde in rang na luitenant-admiraal en viceadmiraal.
Functie.
De equivalente term bij andere marines is bijvoorbeeld "rear admiral" (VS en VK), "contre-amiral" (Frankrijk), "kontreadmiral " (Denemarken, Noorwegen) en "Konteradmiral" (Duitsland).
De schout-bij-nacht was oorspronkelijk de bevelvoerder die, bij afwezigheid van de admiraal, in de nachtelijke uren toezicht hield op de vloot. Dit deed hij door achteraan de vloot te varen. Schepen hadden in die tijd een lamp bij de spiegel hangen die van achteren duidelijk zichtbaar was. Vandaar de naam "rear admiral", of "arrière-amiral". Vanaf de zeventiende eeuw is de term in gebruik gekomen voor een hoge plaatsvervangende officier, onder de viceadmiraal.
De Belgische marine kent de "divisieadmiraal".
Etymologie.
De naam is een verbastering van Schouwt bij nacht, wat zijn oorspronkelijke taak beschrijft. De meningen zijn echter verdeeld, volgens Philippa is dit "zeer onwaarschijnlijk" en is de naam ontleend aan de politiebeambte die 's nachts de schout verving, "nachtschout", "kapitein bij nacht" of "schout-bij-nacht" genoemd. Het meervoud is schouten-bij-nacht of schout-bij-nachts.

</doc>
<doc id="33198" url="https://nl.wikipedia.org/wiki?curid=33198" title="Vice-Admiraal">
Vice-Admiraal



</doc>
<doc id="33199" url="https://nl.wikipedia.org/wiki?curid=33199" title="Commandeur (marine)">
Commandeur (marine)

Commandeur is een oorspronkelijk door stadhouder Willem van Oranje ingevoerde rang, die bij de Nederlandse marine vanaf de zeventiende eeuw voorkomt. De rang lag toen tussen die van admiraal, bevelhebber van een vloot, en kapitein, bevelhebber van een schip en was ingevoerd om geld te sparen. Er waren genoeg admiraals, de commandeur kreeg de helft van het salaris.
Deze rang is voor verschillende functies gebruikt. Zo kreeg de bevelvoerend officier van enkele kleine schepen een tijdlang de rang van commandeur en werd de rang ook gebruikt voor de bevelvoerder van een klein eskader. In beide gevallen ging het om een tijdelijke functionele rangaanduiding voor een bepaalde opdracht; bijvoorbeeld als de normale kapitein van een schip afwezig was of als men een commandant nodig had voor een inderhaast gevormde expeditiemacht. Zo had kapitein-ter-zee Jacob Binckes, in 1673 de heroveraar van Nieuw-Amsterdam, de tijdelijke rang van commandeur in 1677 tijdens de Eerste Slag bij Tobago en later ook bij de Tweede Slag bij Tobago, waarbij hij sneuvelde.
Er bestond ook de rang van vice-commandeur. Zo was Michiel de Ruyter in 1652 vice-commandeur tijdens de door hem gewonnen Slag bij Plymouth in de Eerste Engels-Nederlandse Oorlog. Deze overwinning betekende voor De Ruyter de promotie naar commandeur, met welke rang hij onder vice-admiraal Witte de With en luitenant-admiraal Maarten Harpertszoon Tromp meedeed aan volgende zeeslagen in deze eerste Engelse oorlog. Pieter de Bitter had de rang van vice-commandeur tijdens acties tegen de Portugezen in de Oost, voordat hij in 1661 tot commandeur werd bevorderd met welke rang hij in 1665 de Engelsen versloeg tijdens de Slag in de Baai van Bergen. Ook John Philips, een Schot in Nederlandse dienst had de rang van vice-commandeur. Naar hem is de Nederlandse hoofdstad Philipsburg op het Nederlandse deel van Sint Maarten vernoemd.
In 1955 werd de Commandeur de laagste vlagofficiersrang bij de marine; tussen de 'kapitein-ter-zee' en de 'schout-bij-nacht'.
Andere marines.
De commandeursrang is overgenomen door andere marines. De Noorse marine kent een "Kommandør I " (er is ook een "Kommandør II", die overeenkomt met de kapitein-ter-zee). In de 18e eeuw werd de rang ook gebruikt in de Russische marine als "капита́н-командо́р (kapitein-commandeur)".
Bij de Britse Royal Navy is de rang "verengelst" tot "commodore". Deze rang moet niet verward worden met "commander", die zowel bij de Royal Navy als de US Navy voorkomt en overeenkomt met de Nederlandse kapitein-luitenant-ter-zee. De "commodore" heeft eveneens bestaan bij de US Navy, maar thans heet deze rang "rear admiral (lower half)". De Amerikanen voerden de rang van de Revolutie (1765 - 1791) tot de Burgeroorlog (1861-1865)

</doc>
<doc id="33206" url="https://nl.wikipedia.org/wiki?curid=33206" title="Cochrane">
Cochrane

Personen
Plaatsen
District
Overig

</doc>
<doc id="33207" url="https://nl.wikipedia.org/wiki?curid=33207" title="Cordel">
Cordel



</doc>
<doc id="33208" url="https://nl.wikipedia.org/wiki?curid=33208" title="Jänisch">
Jänisch



</doc>
<doc id="33220" url="https://nl.wikipedia.org/wiki?curid=33220" title="Glaciologie">
Glaciologie

Glaciologie of gletsjerkunde is de wetenschap die zich met de bestudering van ijs, gletsjerijs, gletsjers en landijs bezighoudt. Het gaat hierbij zowel om bestuderen van glaciale fenomenen die vandaag de dag optreden, als om de studie van glaciaties uit het verleden. Het is een interdisciplinaire aardwetenschap en omvat delen van geologie, klimatologie, meteorologie, hydrologie en natuurkunde.
Deelgebieden.
Gletsjeronderzoek.
Gletsjers worden tegenwoordig wereldwijd bestudeerd. Er wordt met name gekeken naar veranderingen in de massabalans, dat wil zeggen of een gletsjer netto aangroeit of zich terugtrekt. Als gevolg van de opwarming van de Aarde, trekken veel van de kleinere gletsjers zich momenteel terug. De grootste twee ijskappen op aarde, die van Groenland en Antarctica, zijn zo groot dat het in praktijk bijna onmogelijk is om met conventionele methodes de massabalans betrouwbaar vast te stellen. Daarom worden er nieuwe technieken ontwikkeld waarbij men met behulp van satellieten de ijsvolumeveranderingen van deze ijskappen probeert te volgen.
IJskernonderzoek.
Er zijn boringen in de ijskappen van onder meer Groenland en Antarctica verricht om ijskernen te verkrijgen. Deze kernen zijn van groot belang om een inzicht te verkrijgen in klimaatveranderingen gedurende het het Midden en Laat Pleistoceen en het Holoceen.
Glaciale sedimentologie.
Dit deelgebied omvat de studie van glaciale sedimenten. Ook wordt er aandacht besteed aan glaciofluviale sedimenten, die in een glaciaal milieu door smeltwaterrivieren zijn afgezet. De glaciale sedimentologie onderscheidt zich van andere disciplines binnen de sedimentologie doordat het actualiteitsprincipe niet altijd even makkelijk toepasbaar is. De processen die zich voordoen onder een kilometers dikke, stromende ijskap, kunnen immers niet ter plaatse bestudeerd worden, terwijl juist deze processen van groot belang zijn voor de vorming van veel glaciale sedimenten.
Glaciale geomorfologie.
Binnen dit deelgebied worden landvormen bestudeerd die het directe of indirecte gevolg zijn van ijsbedekking. Dit kan inzichten opleveren over de omvang en chronologie van glaciaties. Om landvormen in kaart te brengen worden vaak remote sensing-technieken gebruikt, maar uiteindelijk is er meestal ook sedimentologische studie noodzakelijk om de glaciale processen die aan de landvormen ten grondslag liggen te kunnen begrijpen.

</doc>
<doc id="33221" url="https://nl.wikipedia.org/wiki?curid=33221" title="Limnologie">
Limnologie

Limnologie (van het Griekse "limnè", meer; "logos", studie) is de wetenschap die zich richt op de bestudering van binnenwateren. Het is een deelvakgebied van zowel de aardwetenschappen als de ecologie. De limnologie maakt studie van de biologische, scheikundige, fysische, geologische en ecologische componenten en karakteristieken van binnenwateren (dit zowel natuurlijke als door de mens aangelegde waterlopen of waterpartijen). De landschapslimnologie, een hiermee sterk verwant vakgebied, bestudeert hoe waterlopen en ecosystemen rond waterlopen kunnen behouden worden in functie van behoud van het landschap.
Binnen de limnologie wordt er onderscheid gemaakt tussen:

</doc>
<doc id="33227" url="https://nl.wikipedia.org/wiki?curid=33227" title="Camptosaurus">
Camptosaurus

Camptosaurus is een geslacht van uitgestorven plantenetende dinosauriërs, behorend tot de groep van de Euornithopoda, dat tijdens het Laat-Jura leefde in het gebied van het huidige Noord-Amerika.
In 1879 werd de typesoort ontdekt en kreeg een naam die echter al bezet bleek te zijn. Die werd daarom in 1885 vervangen door Camptosaurus dispar, wat zoiets als 'ongelijksoortige buigzame sauriër' betekent. In totaal werden nog eens elf soorten binnen het geslacht benoemd, maar achteraf bleek het daarbij allemaal om andere dinosauriërs te gaan. Alleen "C. dispar" wordt nog als echt gezien.
"Camptosaurus" was een middelgrote tweevoetige planteneter, vijf meter lang en een halve ton zwaar. Zijn krachtige achterpoten droegen een stevige romp waarin de planten verteerd werden die de spitse kop dicht bij de grond met een snavel afbeet. Daarbij kon hij steunen op zijn korte voorpoten. Ter verdediging droeg de duim een stekelvormige klauw.
Vondst en naamgeving.
Vanaf 4 september 1879 groef William Harlow Reed in opdracht van professor Othniel Charles Marsh in "Reed's Quarry N° 13", bij Como Bluff in Albany County, Wyoming, de resten op van een kleine euornithopode. Al in december 1879 benoemde Marsh deze als de soort "Camptonotus dispar". De geslachtsnaam was afgeleid van het Klassiek Griekse κάμπτος, "kamptos", 'buigzaam', en νῶτον, "nooton", 'rug', een verwijzing naar de vermeende flexibele verbinding tussen de sacrale wervels, waarvan Marsh ten onrechte dacht dat ze niet vergroeid waren. De soortaanduiding "dispar" betekent 'ongelijksoortig'. De geslachtnaam bleek echter al bezet door de echte "Camptonotus" Uhler 1864, een krekel, waarop Marsh het geslacht in 1885 hernoemde naar "Camptosaurus": 'buigzame sauriër'. De typesoort bleef "Camptonotus dispar" maar de "combinatio nova" werd zo "Camptosaurus dispar".
Het holotype YPM 1877 was volgens oudere inzichten opgegraven in de Brushy Basin-afzetting van de Morrisonformatie daterend uit het Laat-Kimmeridgien, maar later onderzoek wees een hogere ouderdom aan van ongeveer 156 miljoen jaar, het Vroeg-Oxfordien of zelfs het Laat-Callovien. Het bestaat uit een gedeeltelijk skelet.
In 1879 had Marsh nog een tweede soort benoemd van "Camptonotus": "Camptonotus amplus", de 'brede', gebaseerd op specimen YPM 1879, een rechtervoet door Arthur Lakes gevonden in "Quarry N°1A", ook te Como Bluff. Dit werd in 1885 een "Camptosaurus amplus". Marsh gebruikte in 1894 bij een beschrijving van de soort ander materiaal, waaronder een schedel uit Colorado. 
Reed bleef tot 1887 fossielen in de groeve opgraven. In 1894 benoemde Marsh op basis daarvan tweede nieuwe soorten van "Camptosaurus": "Camptosaurus medius", de 'middelgrote', gebaseerd op specimen YPM 1880, en "Camptosaurus nanus", de 'dwerg'. De laatste had als typespecimen USNM 2210, een gedeeltelijk skelet zonder schedel van een klein dier. Het fossiel materiaal had Marsh toen al wegens geldgebrek aan het Smithsonian Institute moeten verkopen. Latere expedities leverden nieuwe vondsten op; zo ontdekte Peter Kaisen in 1905 in de "Bone Cabin Quarry" in Wyoming specimen AMNH 6120, een relatief gaaf klein exemplaar.
Na de dood van Marsh werden de fossielen, de resten van minstens acht individuen, verder bestudeerd door Charles Whitney Gilmore. In 1909 benoemde deze in een grote verhandeling over het geslacht weer twee nieuwe soorten: "Camptosaurus depressus", de 'ingezonkene' genaamd wegens een inzinking op het blad van het darmbeen, en "Camptosaurus browni", gebaseerd op specimen USNM 4282 dat in 1885 door Fred Brown ontdekt was.
In 1980 oordeelde Peter Malcolm Galton dat "C. medius", "C. nanus" en "C. browni" alle als groeistadia van "C. dispar" moesten worden beschouwd, iets wat Gilmore zelf al in 1925 gesuggereerd had. Ze waren in dezelfde lagen gevonden en verschilden maar licht van elkaar. Van het typespecimen van "Camptosaurus amplus", de voet, stelde hij vast dat die in feite aan "Allosaurus" toebehoorde, zodat ook "C. amplus" geen valide soort is. Het laatste oordeel werd bevestigd door een studie uit 2015 die ook vaststelde dat een vermeende teenklauw van de voet tot een jonge sauropode behoorde. Dat liet slechts twee soorten over gebaseerd op het Amerikaanse materiaal.
Ondertussen waren er ook Europese resten beschreven als soorten van "Camptosaurus". Dat zou betekenen dat het geslacht een heel grote verspreiding in ruimte en ook tijd had want sommige daarvan stamden uit het Krijt. Tegenwoordig worden deze achter alle gezien als foute identificaties dan wel nomina dubia. In 1889 benoemde Richard Lydekker een "Camptosaurus valdensis" gebaseerd op specimen NHMUK R167, een stuk van een linkerdijbeen. Het is in feite van een lid van de Dryosauridae, wellicht "Valdosaurus" of een verwante soort. Een andere soort door hem dat jaar benoemd was "Camptosaurus leedsi"; deze werd in 1980 door Galton hernoemd tot "Callovosaurus". In dezelfde publicatie hernoemde hij "Cumnoria prestwichii" tot een "Camptosaurus prestwichii". Dat zou lang als een echte tweede soort van het geslacht beschouwd worden maar de laatste jaren wordt de geldigheid van het genus "Cumnoria" weer erkend. In 1899 benoemde Franz Nopcsa een "Camptosaurus inkeyi", maar die zou hij hetzelfde jaar al hernoemen tot "Mochlodon inkeyi" en vervolgens "Rhabdodon inkeyi". In 2002 hernoemde David Bruce Norman "Iguanodon hoggii" Owen 1874 tot "Camptosaurus hoggii", maar in 2009 kreeg de soort een eigen geslacht: "Owenodon".
In 2008 kwam het toch weer tot een benoeming van een soort op basis van Amerikaans materiaal toen Kenneth Carpenter de soort "Camptosaurus aphanoecetes" beschreef. In 2011 werd deze echter hernoemd tot het aparte geslacht "Uteodon". Daarbij had Carpenter "C. depressus" in 2008 ondergebracht bij "Planicoxa" als een "Planicoxa depressa"; in 2011 zou de soort een eigen geslacht "Osmakasaurus" krijgen. Het resultaat van het naamgevingsproces was dus dat het geslacht "Camptosaurus" monospecifiek werd, dus slechts één soort bevattend: "Camptosaurus dispar". In 2015 erkende Carpenter echter toch nog een "Camptosaurus prestwichii" en een "Camptosaurus aphanoecetes".
Een problematisch gegeven is dat Marshes rivaal Edward Drinker Cope iets eerder dan hij, in 1878, twee soorten beschreef die hoogstwaarschijnlijk op materiaal aan "Camptosaurus" toebehorend gebaseerd zijn: "Brachyrophus altarkansanus" en "Symphyrophus musculosus" gevonden in "Quarry IV" in Freemont County, Colorado. Omdat het hier slechts fragmenten betreft die Cope daarbij fout interpreteerde, werd meestal aangenomen dat het om "nomina dubia" gaat, ook gezien de moeilijkheid om aan te geven bij welke soorten van "Camptosaurus" ze precies hoorden. Nu er maar één soort over is, valt dat argument weg en zou "Brachyrophus", oorspronkelijk door Cope gezien als een sauropode, misschien het oudere synoniem zijn en prioriteit hebben boven "Camptosaurus".
Tussen 1990 en 2000 werden nog eens drie gedeeltelijke skeletten opgegraven door "Western Paleontological Laboratories". Het totale materiaal van "Camptosaurus dispar" levert nu een vrij compleet beeld op van het dier. De schedel is echter slecht bekend. Men heeft dit proberen aan te vullen met gegevens van de andere soorten, maar nu die eigen geslachten geworden zijn, valt de basis hieronder weg. Ook was een meer complete schedel bekend uit "Garden of the Gods"-vindplaats in Colorado, YPM 1887, welke door Marsh bij de beschrijving van "C. amplus" gebruikt was, maar ook deze bleek later een eigen geslacht te vertegenwoordigen, "Theiophytalia". De meeste oudere illustraties van de kop van "Camptosaurus" zijn in feite op die van "Theiophytalia" gebaseerd en tonen die te rechthoekig in profiel.
Beschrijving.
Door alle vroegere onzekerheid over welke fossielen nu wel of niet tot "Camptosaurus" behoorden, werd de grootte ervan nogal te hoog ingeschat. In de literatuur werden lengten aangegeven tot wel 27 voet, dus ruim acht meter, wat een gewicht van zo'n twee ton geïmpliceerd zou hebben. De met zekerheid tot "Camptosaurus dispar" behorende specimina zijn echter een stuk kleiner. Gregory S. Paul schatte in 2010 de lichaamslengte op vijf meter, het gewicht op een halve ton.
"Camptosaurus" is dus geen heel groot dier. Wel is het skelet zwaargebouwd met vooral erg robuuste achterpoten, die eindigen in een brede voet met nog vier tenen. Daar liep het dier meestal op. Een gang als viervoeter was ook mogelijk, maar moet een stuk trager geweest zijn omdat de voorpoten zwakker gebouwd zijn en daarbij veel te kort om bij hoge snelheid de benen bij te kunnen houden. De vingers hebben overeenkomstig hun grijpfunctie bewaard en waren niet in een loopkussen verbonden. Wel hadden de handklauwen de vorm van kleine hoefjes. De duim heeft een kleine stekel ter verdediging. De romp en heupen zijn breed. In het bekken steekt het schaambeen naar voren verder uit dan het darmbeen en is van achteren even lang als het zitbeen. De rug is gebogen maar niet zo sterk als bij meer afgeleide euornithopoden en dit kenmerk was dan ook niet de aanleiding voor de geslachtsnaam zoals sommige boeken abusievelijk vermelden. Verbeende pezen vormen een raamwerk over de doornuitsteeksels dat de laatste zes ruggenwervels tot een enkel geheel verbindt, maar de staartbasis is niet op deze wijze verstijfd. Op de romp staat een korte maar stevige nek die een langwerpige driehoekige vrij kleine spitse kop draagt, voorzien van een snavel, die vooraan iets uitwaaiert om een kleine ronding te vormen.
Galton stelde in 1980 enige onderscheidende kenmerken van "Camptosaurus dispar" vast. Het wervellichaam van de derde halswervel is aan voor- en achterzijde plat. De vierde tot en met negende halswervels hebben een achterkant die aan de onderzijde afgerond is. De pols is sterk verbeend waarbij het "os radiale" aan het eerste middenhandsbeen vastgegroeid is. Het opperarmbeen en dijbeen zijn erg robuust gebouwd. De sacrale wervels hebben wervellichamen die op het oog balgewrichten vormen, wat in feite hun mobiliteit vermindert. Het eerste middenvoetsbeen is sterk gereduceerd, de bovenkanten van het derde en vierde zijn sterk verbreed.
Toen Carpenter in 2006 "Theiophytalia" benoemde, gaf hij meteen nieuwe beschrijving van de schedel van "Camptosaurus", zich nu alleen baserend op het materiaal van Quarry N° 13 en AMNH 6120. De snuit is spits toelopend en langgerekt. De oogkas is relatief groot. Het "os palpebrale" dat de oogkas overschaduwt is lang en staafvormig. Tussen de praemaxilla en de maxilla bevindt zich onder het neusgat geen spleetvormige opening. De bovenste tak van de maxilla is smal. De grote schedelopening, de "fenestra antorbitalis", is langwerpig. Het jukbeen heeft geen uitsteeksel onder de oogkas. Het quadratum is wat gewelfd. Het voorste uitsteeksel van het squamosum dat het quadratum raakt, loopt naar beneden door tot over de voorrand van het bovenste deel van het quadratum.
De juveniele exemplaren zijn al vrij robuust gebouwd. Het zijn twee tot drie meter lange kopieën van de volwassen dieren.
Fylogenie.
Marsh plaatste "Camptosaurus" in 1885 in een eigen Camptosauridae en in 1894 in de Ornithopoda. Lange tijd werd die laatste groep veel ruimer gezien dan wat tegenwoordig onder de Euornithopoda verstaan wordt. Afhankelijk van de taxonoom konden er ook volledig viervoetige groepen onder gerekend worden, zoals de Stegosauria, de Ankylosauria en de Ceratopia. Men begreep al dat die afgestamd moesten zijn van een tweevoetige voorouder en dat dus ergens in de afstammingslijn een overgang naar een viervoetige wijze van bewegen moest hebben plaatsgevonden. "Camptosaurus" nu leek zo'n overgangsvorm te vertegenwoordigen en werd dus vaak gepresenteerd als voorouder van de viervoeters. Tegenwoordig weten we dat hij daaraan in het geheel niet bijzonder verwant is; de viervoetige gang heeft zich binnen de Ornithischia verschillende malen afzonderlijk ontwikkeld. De fout leverde "Camptosaurus" wel een vrij prominente positie in populair-wetenschappelijke boeken op zodat de naam al vroeg bij het grotere publiek een zekere bekendheid genoot.
In het midden van de twintigste eeuw was het populair een idee te volgen van Richard Lydekker uit 1888, dat "Camptosaurus" een vroeg lid was van de Iguanodontidae. Deze hypothese werd rond het midden van de jaren tachtig verlaten, toen bleek dat de Hadrosauroidea nauwer verwant waren aan latere iguanodontiden.
Moderne exacte cladistische analyses hebben op "Camptosaurus dispar" een belangrijke afstammingsgroep, klade, binnen de Euornithopoda verankerd, de Ankylopollexia die als synapomorfie, gedeelde nieuwe eigenschap, het bezit van een duimstekel hebben. Per definitie staat "Camptosaurus" dus basaal, onder in de stamboom, van deze Ankylopollexia, waarvan hij ook het oudste bekende lid vertegenwoordigt. Het begrip Camptosauridae is niet erg nuttig meer daar naast de nu enige overgebleven soort van "Camptosaurus" zelf het enige andere bekende lid van die groep de uit slechts beperkte resten bekende vorm "Draconyx" is.
De positie van "Camptosaurus" volgens een studie van Andrew McDonald uit 2010 wordt getoond in dit kladogram:
Levenswijze.
"Camptosaurus" leefde in een warm gebied met een kort regenseizoen dat leek op een savanne doorkruist door kleine stroompjes waarlangs oeverbossen groeiden. Uit de sterke slijtage van de tanden valt op te maken dat tamelijk vezelrijke planten gegeten werden; aan de andere kant wijst de nauwe snuit op een dieet van relatief hoogwaardig voedsel; de ronde snavel laat zien dat het eten ook weer niet al te selectief gebeurde. Het gebit was eenvoudig van structuur vergeleken met latere euornithopoden en stond niet toe de planten goed te kauwen wat de noodzaak verhoogde om met de snavel vrij energierijke kost af te bijten die wellicht bestond uit coniferen, Ginkgoaceae en zaadvarens. Die moesten dan op vrij lage hoogte gezocht worden. Zich op de achterpoten verheffend kon "Camptosaurus" enkele meters hoog reiken en misschien met de armen wat takken grijpen. De zwaar gebouwde polsen tonen dat het dier ook op de voorpoten kon rusten om op de bodem planten te eten. In de lagen van "Quarry N° 13" zijn verder resten van de planteneters "Stegosaurus stenops", "Stegosaurus ungulatus", "Stegosaurus sulcatus" en "Camarasaurus" gevonden.
"Camptosaurus" was ook zelf voedsel voor roofsauriërs, de theropoden. Vaak wordt hij vermeld als een mogelijke prooi voor "Allosaurus". "Camptosaurus dispar" is echter in diepe lagen van de Morrisonformatie gevonden waaruit geen materiaal van "Allosaurus" bekend is; het kan zijn dat die laatste vorm zich toen nog niet ontwikkeld had. De enige theropode uit de groeve is de vrij kleine "Coelurus" die geen bedreiging voor een volwassen camptosaurus kan hebben opgeleverd. Mocht die zich echter toch uit de voeten hebben moeten maken voor een belager dan liep hij op de sterke achterpoten. "Camptosaurus" was geen gespecialiseerde hardloper, maar kon met zijn naar moderne inzichten vrij beperkte gewicht toch snelheden bereiken van rond de veertig kilometer per uur. Moest hij vechten dan kon hij daarvoor de duimstekel gebruiken die gezien zijn geringe omvang vooral voor conflicten binnen de soort nuttig was.
De concentratie van fossielen in een enkele groeve waaronder ook juveniele dieren, terwijl elders materiaal van de soort vrij zeldzaam is, doet vermoeden dat "Camptosaurus" in kudden leefde, maar erg zeker is dat niet. Uit Colorado is de vondst van een embryo gemeld dat wellicht aan de soort toebehoort. Verder zijn geen eieren of broedkolonies bekend.

</doc>
<doc id="33229" url="https://nl.wikipedia.org/wiki?curid=33229" title="Coelophysis">
Coelophysis

Coelophysis is een geslacht van uitgestorven vleesetende theropode dinosauriërs, en een van de snelste jagers uit het Laat-Trias. De typesoort is Coelurus bauri
Vondst en naamgeving.
In februari 1881 vond David Baldwin bij Chama in Nieuw-Mexico botten die hij naar zijn opdrachtgever professor Edward Drinker Cope stuurde. De fossielen kwamen van twee vindplaatsen: de "Gallina Canyon" en de "Arroyo Seco". Hun precieze locatie is tegenwoordig onbekend. De resten waren weinig opzienbarend en dat verklaart waarom Cope, tegen zijn gewoonte in, lang wachtte met ze te beschrijven. In 1887 benoemde hij ze als twee nieuwe soorten van het al bestaande geslacht "Coelurus": "Coelurus bauri", waarvan de soortaanduiding Georg Hermann Baur eert, een jonge vergelijkend anatoom wiens denkbeelden sterk met die van Cope overeenkwamen, en "Coelurus longicollis", de 'langnek'. Baur was een assistent van Cope's rivaal Othniel Charles Marsh en het was bekend dat hij het Marsh sterk kwalijk nam dat hij niet onder eigen naam mocht publiceren. Hetzelfde jaar veranderde Cope van mening en hernoemde beide taxa tot soorten van het geslacht "Tanystropheus", door hem "Tanystrophaeus" gespeld. De reden daarvoor was dat de fossielen amficoele, aan beide centrumzijden uitgeholde, wervels omvatten. Daarnaast identificeerde hij nog een derde soort in het materiaal en benoemde die tot "Tanystrophaeus willistoni" waarvan de soortaanduiding Samuel Wendell Williston eert.
In 1889 kwam Cope tot de conclusie dat de fossielen toch heel anders waren dan "Tanystropheus". Hij meende namelijk — overigens volledig ten onrechte — dat die laatste geen ruggenmergkanaal bezat. Daarom benoemde hij een nieuw geslacht: "Coelophysis". De naam is afgeleid van het Oudgrieks κοῖλος, "koilos", 'hol', een verwijzing naar de holle wervels, en φύσις, "physis", 'groeivorm'. Ten onrechte vermelden veel bronnen dat de holle beenderen van de poten ermee zouden zijn aangeduid.
Omdat de exacte herkomst van de fossielen niet kan worden vastgesteld, zijn ook de aardlaag en de ouderdom ervan onbekend. Cope ging ervan uit dat ze uit het Trias stamden en dat is gezien de algemene geologie van het gebied en hun evolutionaire ontwikkelingsgraad inderdaad niet onwaarschijnlijk. "Coelophysis bauri" was gebaseerd op een reeks syntypen: specimen AMNH 2717, een halswervel; specimen AMNH 2722, een stuk heiligbeen en een aanhangsel van het darmbeen voor het schaambeen; en specimen AMNH 2725, een onderste stuk dijbeen. Er is geen bewijs dat ze tot één individu behoorden en wat betreft het dijbeen is dat zelfs onmogelijk, want daarvan werd later aangetoond dat het afkomstig was van een lid van de Shuvosauridae en dus niet eens een dinosauriër betrof. "Coelophysis longicollis" was gebaseerd op de syntypen AMNH 2701, een halswervel; AMNH 2715, een ruggenwervel; AMNH 2702, een staartwervel, en AMNH 2704, een dijbeen. Het betreft hier wellicht verschillende individuen. "Coelophysis willistoni" was gebaseerd op specimen AMNH 2726, een stuk darmbeen; en specimen AMNH 2727, een achterste staartwervel, niet afkomstig van hetzelfde individu. Cope wees in zijn tweede publicatie uit 1887 en het artikel uit 1889 talrijke verdere resten aan de soorten toe.
In 1906, 1911 en 1915 illustreerde Friedrich von Huene de fossielen voor het eerst en groepeerde ze anders over de drie soorten waarbij vooral de grootte bepalend was: grotere individuen werden bij "C. longicollis" ondergebracht. Von Huene wees ook wat verdere fossielen toe, door hemzelf en, in een aparte opgraving, door Williston in 1911 gevonden. Cope had geen typesoort aangewezen voor het geslacht. In 1930 koos Oliver Perry Hay hiervoor "Coelurus bauri". De typesoort behoudt volgens de ICZN als zodanig de oorspronkelijke geslachtsnaam.
In 1927 beschreef Ermine Cowles Case de wervelkolom opnieuw.
De gevonden fossielen bestonden eerst slechts uit losse botten of vaak maar de fragmenten daarvan. In 1947 kwam daarin op spectaculaire verandering toen in Rio Arriba County bij "El Rancho de los Brujos", door George Whitaker de "Ghost Ranch Quarry" ontdekt werd die verder onder leiding van Edwin Harris Colbert uitgegraven zou worden. De vondst betrof een beenderbed met daarin resten van een duizendtal individuen, vele nog als complete in verband liggende skeletten, waarvan tot nu toe maar een tiende gecatalogiseerd is. De vondst werd in 1947 voor het eerst kort vermeld in een populair-wetenschappelijke publicatie. Op dat moment bevond de aandacht voor dinosauriërs zich op een dieptepunt. Het zou tot 1964 duren voordat een eerste korte wetenschappelijke beschrijving van de vondsten zou worden gedaan. Pas in 1989 gaf Colbert een gedetailleerde beschrijving van de vele gegevens die de skeletten verschaft hadden.
Door de nieuwe beschrijving werd duidelijk hoe gebrekkig het oorspronkelijke materiaal eigenlijk geweest was, iets waarop door Kevin Padian al in 1986 gewezen was. In 1958 had Colbert het nieuwe materiaal aan "Coelophysis bauri" toegewezen, mede omdat de vindplaatsen erg dicht bij elkaar moeten hebben gelegen. "C. longicollis" en "C. willistoni" werden daar jongere synoniemen van geacht en zouden slechts oudere individuen vertegenwoordigen. In 1989 koos hij uit de door Colbert vermelde fossielen het heiligbeen AMNH 2722 als lectotype, maar besefte tegelijkertijd dat dit niet onderscheidend genoeg was. De naam "Coelophysis" was een "nomen dubium" waaraan geen andere fossielen geldig toegewezen konden worden. Colbert diende daarom in 1992 een petitie in bij de ICZN om het skelet AMNH FR 7224 als vervangend neotype aan te wijzen. Adrian Hunt en Spencer Lucas schiepen in 1991 een alternatieve oplossing: ze gaven de naam "Rioarribasaurus colberti" aan het Ghost Ranch-materiaal, overigens eveneens met AMNH FR 7224 als holotype. In 1996 echter besloot de ICZN de petitie van Colbert te honoreren.
Dit betekent dat "Rioarribasaurus" een jonger objectief synoniem is van "Coelophysis". Het verschaft ook een exactere datering: de Ghost Ranch Quarry ligt in de Siltstoneafzetting van de Chinle-formatie die stamt uit het Rhaetien-Hettangien, dus op de grens van het Trias en het Jura, ongeveer 202 miljoen jaar oud. De oorspronkelijke vondsten kunnen echter wel zo oud zijn als het vroege Norien, zo'n 220 miljoen jaar geleden. Dit maakt het onwaarschijnlijk dat het echt om dezelfde soort gaat. In 1999 benoemden daarom Robert Michael Sullivan en Lucas een nieuw geslacht op basis van een beter skelet, specimen NMMNH P-22298, uit de "Orphan Mesa": "Eucoelophysis", de 'ware "Coelophysis"' en wezen daar een aantal van Copes fossielen aan toe. In 2006 en 2007 werd echter aangetoond dat het hier helemaal niet om een dinosauriër ging, maar een basaal lid van de Dinosauriformes en dat de oorspronkelijke fossielen, vermoedelijk van één soort afkomstig, daar vermoedelijk niets mee te maken hadden.
Een ander jonger objectief synoniem van "Coelophysis bauri" is "Syntarsus colberti": in 1993 bracht Gregory S. Paul de soort "Rioarribasaurus colberti" bij "Syntarsus" onder. Deze daad van naamgeving wordt al evenzeer door Opinio 1842 van de ICZN getroffen. Een speciaal geval betreft "Longosaurus", de 'lange sauriër', een naam in 1984 door Samuel Paul Welles aan "Coelophysis longicollis" gegeven. Als de oorspronkelijke fossielen als afwijkend worden gezien van het Ghost Ranch-materiaal, kunnen ze na Opinio 1842 niet meer aan "Coelophysis bauri" worden toegewezen. "Longosaurus longicollis" kan dus een vervangende naam verschaffen. Veel onderzoekers zien Cope's fossielen echter, net als Colbert, als niet nader te bepalen dan 'coelophysoïde' en vinden dus ook "Longosaurus" een "nomen dubium". Daarbij is er het probleem dat Welles per abuis specimen AMNH 2705, een darmbeen, als holotype aanwees en niet AMNH 2701, het door Colbert gekozen lectotype. Het is dus niet eens een correcte vervangingsnaam van "C. longicollis". Het lectotype van "C. willistoni" is AMNH 2726.
In de jaren tachtig werd het in de Verenigde Staten de mode om per staat een eigen 'staatsfossiel' te benoemen, als deel van de vele symbolen of emblemen waarmee de verschillende staten zich presenteren. Op 17 maart 1981 werd "Coelophysis" het officiële staatsfossiel van Nieuw-Mexico.
In 2017 werd de pols in detail beschreven.
Verdere soorten.
Behalve "C. bauri", "C. longicolis" en "C. willistoni" zijn er nog andere soorten in het geslacht benoemd. Deze zijn niet gebaseerd op het materiaal van Cope of de "Ghost Ranch". In 1964 hernoemde Colbert "Podokesaurus" Talbot 1911 in een "Coelophysis holyokensis". De meeste onderzoekers blijven van "Podokesaurus" spreken hoewel beide vormen duidelijk nauw verwant zijn. In 1965 hernoemde Oskar Kuhn "Tanystropheus posthumus" Huene 1908 in een "Coelophysis posthumus". Meestal wordt hiervoor echter de naam "Tanystrosuchus" gebruikt, door Kuhn zelf in 1963 bedacht. De enige latere vermelding is in een geslachtslijst van George Olshevsky, die hierom zelf vaak als bedenker ervan wordt geciteerd. In 1988 hernoemde Paul "Syntarsus rhodesiensis" Raath 1969 in een "Coelophysis rhodesiensis". Het geslacht "Syntarsus" is in 2001 hernoemd tot "Megapnosaurus". Het gaat hier om een soort uit Zimbabwe. De naam "Coelophysis rhodesiensis" wordt door sommige moderne onderzoekers wel gebruikt, omdat het verschil tussen beide vormen zeer gering is en zelfs een identiteit niet kan worden uitgesloten. In 2004 hernoemden Anthea Bristowe en Michael Raath "Syntarsus kayentakatae" Rowe, 1989 in een "Coelophysis kayentakatae". Het gaat hier om een vorm uit het Hettangien van Arizona waarvoor verder nog geen goede naam beschikbaar is: "Syntarsus" is bezet door een kever en er is geen goed bewijs dat de soort nauwer verwant zou zijn aan "Megapnosaurus". Misschien is de soort identiek aan het "nomen nudum" "Kayentavenator".
Beschrijving.
"Coelophysis" was drie meter lang (van neus tot staartpunt), en staand een halve meter hoog bij de heup. Hij woog circa vijfentwintig kilogram.
Eerdere diagnoses door Cope en Colbert zijn naar huidige normen totaal verouderd. Recent onderzoek heeft enkele kenmerken opgeleverd waarin "Coelophysis bauri" zich onderscheidt van "Megapnosaurus". De opgaande tak van de praemaxilla heeft geen putje aan de basis. De tandenrij van het bovenkaaksbeen is langer. De tak van het bovenkaaksbeen naar het traanbeen heeft een basis waarvan de breedte, van voor naar achteren gemeten, dertig procent bedraagt van de lengte van de tak. De voorste tak van het bovenkaaksbeen staat niet af van het hoofdlichaam. Het quadratum is sterk naar achteren gebogen. Het zijvenster van de onderkaak is klein met maar negen à tien percent van de onderkaakslengte. De voorste tak van het jukbeen heeft een vierkant profiel. De binnenste onderste gewrichtsknobbel van het eerste middenhandsbeen is niet verkleind. Verder is er een kenmerk dat voorlopig niet bij "Megapnosaurus" te onderzoeken valt: bij de halswervels doorboort een foramen de voorste basis van de wervelboog.
Het bovenkaaksbeen draagt zesentwintig tanden en het dentarium van de onderkaak zevenentwintig. In de praemaxilla staan vier tanden zodat het totaal voor de kop uitkomt op honderdveertien. De tanden van "Coelophysis" zijn aan de kaak verbonden op een wijze die typisch is voor de Amniota, met een driedelig periodontium. Tanden van jonge dieren hebben verticale richels; op latere leeftijd verloren de vervangende tanden dit kenmerk. Overigens beslaan tanden van verschillende leeftijden en posities in de kaak dezelfde vormruimte zodat ze niet met andere soorten verward kunnen worden noch los gevonden de illusie van meerdere taxa kunnen wekken.
De achterste ruggenwervels zijn erg langwerpig. Hun zijuitsteeksels hebben een brede basis in zijaanzicht met een sterk naar achteren lopende voorrand. Het doornuitsteeksel is laag, waarbij de hoogte veertig procent bedraagt van de lengte. De voorrand is hol en de achterrand bol, de uiteinden van de achterste gewrichtsuitsteeksels overhangend. De sacrale wervels vormen een rechte structuur die niet bol gewelfd is.
Het bovenprofiel van het voorblad van het darmbeen is recht. Bij het achterblad wordt de bovenrand naar achteren steeds breder en roteert verder naar buiten om uiteindelijk het grootste deel van de hoogte van de zijkant uit te maken. Dit vormt een aanhechtingsvlak voor de "musculus iliofemoralis", een spier die het dijbeen aandreef. Bij het achterblad buigt de achterrand abrupt schuin naar beneden, een haakse hoek vormend met de onderrand. De achterrand heeft een inkeping. Het achterblad is in bovenaanzicht vrij sterk zijwaarts gebogen, tot voorbij het niveau van de antitrochanter. Op de achterzijde van het volledig doorboorde heupgewricht ligt een antitrochanter in de vorm van een halvemaanvormige verruwing. Die kan onderscheiden worden van een horizontale kam, de "crista supraacetabularis". Die loopt door in de bovenrand van de "fossa" voor de "musculus caudofemoralis brevis" om een hoge lange horizontale richel te vormen. Bij het schaambeen is de schacht licht naar voren gebogen. Het hoofdlichaam van het schaambeen wordt doorboord door het gebruikelijke "foramen obturatum". Daaronder ligt een grotere "fenestra pubica", een venster dat gedeeld wordt met sommige basale Saurischia.
De hand omvat vier middenhandsbeenderen en drie vingers. Boven de lipvormige onderrand van de uitholling tussen de onderzijde van de kop van het dijbeen en de schacht bevindt zich een haakvormige bult. De voet omvat vijf tenen.
Fylogenie.
De systematische positie van "Coelophysis" is zeer omstreden. Hij was in elk geval een theropode. Soms wordt hij in Ceratosauria geplaatst, soms als basaal in (Neo)theropoda.
Het volgende kladogram toont een mogelijke positie basaal in de Neotheropoda:
Levenswijze.
Habitat.
Het leefgebied van "Coelophysis" was bebost en had een warm klimaat met een duidelijk droog en nat seizoen. De regenval was vaak aanzienlijk met grote overstromingen ten gevolge.
Voedsel.
Wat zijn voedsel betreft, was "Coelophysis" een carnivoor. Lange tijd is aangenomen dat hij een kannibaal was, maar Robert Gay stelde in 2002 dat dit berustte op een vergissing. Kleine botten in buikholten aangetroffen waren in feite van de krokodilachtige "Hesperosuchus". In 2009 werd echter door Rinehart geconcludeerd dat bij de mondopening van specimen NMMNH P-44551 botjes van jonge dieren te zien waren. Het zou om een opgehoeste maaginhoud kunnen gaan. In 2010 schreef Gay een boek waarin hij de vermeende maaginhoud van specimen AMNH 7224 behandelde. Hij toonde aan dat de zichtbare botjes van jonge dieren een volume vertegenwoordigden dat zeventienmaal hoger lag dan de maag maximaal zou kunnen bevatten. Hij concludeerde dat het in feite ging om een verstrooid skelet van een jong dier dat toevallig onder dat van een volwassen exemplaar lag.
"Coelophysis" was zowel een actief jager als een aaseter. Hij at graag jonge cynodonten, hagedissen, amfibieën en vliegende insecten. Het is wel gedacht dat de lange, niet al te gespierde, armen slechts een rol konden spelen in het grijpen van kleine prooien. Een studie uit 2004 naar de scleraalringen van de ogen concludeerde dat "Coelophysis" overdag joeg. De ogen zouden zo scherp zijn geweest als bij moderne roofvogels.
Sociaal gedrag.
"Coelophysis" leefde misschien solitair, maar in het droge seizoen kwamen de dieren in ieder geval soms bijeen in grote groepen rondom schaarse water- en voedselbronnen. Deze gewoonte heeft geleid tot een spectaculaire vondst: bij de Ghost Ranch in New Mexico zijn in 1947 honderden skeletten van "Coelophysis" gevonden, meer dan van welke andere theropode ook, waaronder vele complete skeletten en enkele jongen. Hierdoor is hij de enige dinosauriër waarvan serieuze statistische populatie-analyses zijn uitgevoerd. Ook in het Petrified Forest in Arizona zijn fragmentarische skeletten van "Coelophysis" gevonden. Het is ook wel gedacht dat "Coelophysis" normaal al in grote jachtgroepen leefde.
Voortplanting en groei.
Rinehart concludeerde in 2009 op grond van de botstructuur dat "Coelophysis" snel groeide, vooral in het eerste levensjaar toe een lengte bereikt werd van anderhalve meter. Tussen een leeftijd van twee en drie jaar werden de dieren al geslachtsrijp. Rond het zevende jaar vertraagde de groei aanzienlijk om tegen het achtste jaar geheel op te houden.
In het materiaal lijken twee morfen zichtbaar te zijn: een lichtgebouwde vorm zoals bij specimen AMNH 7223, en een robuuste vorm zoals bij de specimina AMNH 7224 en NMMNH P-42200. De slanke morfe heeft een langere shedel, een langere nek, kortere armen en vergroeide doornuitsteeksels op het heiligbeen. Al Colbert verklaarde dit als een geval van seksuele dimorfie. Rinehart concludeerde dat de morfen al bij jonge exemplaren te onderscheiden zijn. De "gracile morph" zou het wijfje vertegenwoordigen, waarbij de vergroeiingen het bekken gestabiliseerd zouden hebben voor de eierleg. Dit zou bevestigd worden door het gegeven dat de exemplaren precies voor de helft bij de ene of de andere morfe in te delen zijn, zoals te verwachten was bij een sekseonderscheid. Hiertegen is echter ingebracht dat zulke morfen ook het resultaat kunnen zijn van individuele variatie en slechts de tijdsduur weerspiegelen waarin een bepaald individu toevallig over voldoende voedsel beschikte om zijn groei vol te houden.
Eieren of nesten zijn van "Coelophysis" niet gevonden. Rinehart meende in 2009 echter enkele conclusies te kunnen trekken uit de algehele anatomie. Uit het bekken blijkt dat de eieren een diameter hadden, over de korte as, van 31,5 tot 33 millimeter. Een legsel zou dan uit ongeveer vijfentwintig eieren kunnen bestaan hebben. Een zulke omvang van het legsel zou ook een relatieve investering aan energie impliceren die overeenkomt met die van moderne reptielen.
Voortbeweging.
In 2021 concludeerde een studie op basis van een computersimulatie van een bewegende coelophysis dat bij de voortbeweging de staart door heen en weer te zwiepen een cruciale rol speelde bij het stabiliseren van het lichaam. Het lopen en rennen werd er veel efficiënter door. Hetzelfde zou voor de lange nek gelden. De studie nam aan dat bij alle theropoden met een lange staart dit mechanisme werkzaam was.
Informatie over de voortbeweging kan ook verschaft worden door voetsporen. Colbert suggereerde dat "Coelophysis", of soortgelijke dieren, verantwoordelijk was voor sporen van het "Grallator"-type. Daarbij zijn er drie dragende tenen en raken de eerste en vijfde teen de grond niet.
Culturele betekenis.
"Coelophysis" is een van de bekendere dinosauriërs geworden in populairwetenschappelijke boeken. In 1981 werd het geslacht het officiële staatsfossiel van New Mexico. Het is ook het logo van het "New Mexico Museum of Natural History". Op 22 januari 1998 was een exemplaar het tweede basale dinosauriërfossiel dat in een baan rond de aarde ging, met de spaceshuttle "Endeavor".

</doc>
<doc id="33231" url="https://nl.wikipedia.org/wiki?curid=33231" title="Alemannen">
Alemannen

De Alemannen (ook Alamannen) vormden een verbond van Germaanse volkeren. De kern bestond uit Sueven, met als machtigste stam de Semnonen. Veel delen van andere volken sloten zich bij dit verbond aan en dan met name jonge krijger-plunderaars. Hun naam wijst op een verzameling van volkeren: 'alle mensen'.
Invallen op Romeins gebied.
In 360 waren er nog veertien verschillende hertogen (legeraanvoerders). Zij woonden oorspronkelijk tussen de Rijn en de Donau, het voormalige Allemannië en tegenwoordige Zwaben vanwaar ze vanaf 212 regelmatig plundertochten ondernamen op Romeins gebied. 
Een deel van de Sueven werd door Longobarden, Bourgondiërs en anderen naar het westen gedrongen en in 213 n.C., ten tijde van keizer Caracalla, voor het eerst in Zuidwest-Duitsland gesignaleerd onder de naam Alemannen. Daar oefenden zij druk uit op de Germaanse limes, maar werden door Caracalla tot staan gebracht. Na een mislukte doorbraak in 233-234 konden de Alemannen in 259-260 wederom het Romeinse Rijk binnendringen. Ditmaal was de politieke chaos in het Romeinse Rijk zodanig dat er verdergaande penetraties volgden. Er vonden invallen plaats naar Gallië en vanaf 268 ook naar Italië. Diverse keizers voerden veldtochten tegen de Alemannen met wisselend succes. Er vonden veldslagen plaats bij Augsburg, het Gardameer, Piacenza, Fano en Pavia. In die periode ging de Agri Decumates, een gebied achter de Germaanse limes tussen Rijn, Main en Neckar, definitief verloren voor het Romeinse Rijk. De Alemannen vestigden zich in dit vrij gekomen gebied. Eind 3e eeuw consolideerde zich de toestand aan de grens: Romeinse tegenoffensieven bleven zonder verder resultaat en de linie van de Boven-Rijn werd als nieuwe grens van het rijk versterkt.
Bondgenoot en vijand van de Romeinen.
De Romeinen sloten in 328 een verdrag met de Alemannen. Overeengekomen werd dat zij dienst konden nemen in het Romeinse leger en de beveiliging ten noorden van de Rijn op zich zouden nemen. Bij een opstand van het Romeinse leger in 350 werd dit verdrag door de Alemannen terzijde geschoven. De toekomstige keizer Julianus Apostata voerde een succesvolle veldtocht tegen de Alemannen en maakte een einde aan de infiltratie in de Elzas. Bij Straatsburg werden ze in 357 verpletterend verslagen. De leider van de Alemannen werd daarbij gevangengenomen en gedwongen een voor de Romeinen zeer voordelige vrede te sluiten.
Deze vrede was overigens geen lang leven beschoren, want reeds kort na de dood van Julianus, in 364, vielen de Alemannen Gallië alweer binnen. Onder keizer Valentinianus I werd pas definitief een einde gemaakt aan deze invallen. In het Zwarte Woud werd het volk in 370 verslagen en de Limes opnieuw versterkt.
In 406-407 konden de Alemannen vrijwel ongehinderd Oost-Gallië bezetten, omdat Romeinse legioenen aan de Rijn-Donau-limes onttrokken waren vanwege een op handen zijnde aanval door de Visigotische koning Alarik op Italië. Nadat het gevaar van de Visigoten was geweken keerde het Romeinse leger niet terug aan de Limes, waardoor het noorden en oosten van Gallie min of meer onverdedigd bleef en de bevolking deels wegvluchtte. De Alemannen vestigden zich in het verlaten gebied. Hierna trachtten de Romeinen door het sluiten van bondgenootschappen verdere terreinwinst van de Alemannen te beperken en voor een deel slaagden zij daarin, want hun naam duikt nauwelijks meer op in historische bronnen. De Alemannen verblijven dan grotendeels in Zuid-Duitsland, Zwitserland en de Elzas.
Een veel grotere dreiging dan de Alemannen zijn de hordes van Atilla die alle aandacht opeisen van het Romeinse rijk. Als rond 450 de Hunnen Gallië binnenvallen laten de Alemannen echter weer van zich horen als zij zich aansluiten bij het leger van de Hun. In 451 vechten zij aan diens zijde in de slag bij Châlons. Deze slag wordt verloren waarna Atilla met zijn leger verder trekt. In 457 valt een restant van dit leger, voor het grootste deel bestaande uit Alemannen Italië binnen, doch wordt door de Romeinen teruggeslagen.
Na de Val van het West-Romeinse Rijk.
Na de Val van het West-Romeinse Rijk, ten tijde van het bewind van de Frankische koning Clovis I, probeerden de Alemannen vaste voet te krijgen in de omgeving van Keulen. Koning Sigebert van de Ripuarische Franken riep de hulp in van Clovis. Na een aantal wisselingen van de krijgskansen brachten de verenigde Frankische legers de Alemannen in 496 op Frankisch grondgebied in de slag bij Tolbiac, het huidige Zülpich in de buurt van Keulen, een vernietigende nederlaag toe. Daarna trokken de Franken plunderend het grondgebied van de Alemannen binnen. Eerst werd het noordelijk deel van de Alemannen onderworpen en in 536 werd het volledige rijk onder Frankisch gezag geplaatst. Met enige onderbrekingen zouden de Alemannen de komende drie eeuwen deel blijven uitmaken van eerst het Merovingische en later het Karolingische Rijk. Tot hun verdwijnen onder Frankisch gezag bleven de Alemannen een los geheel van tijdelijk georganiseerde bendes die niet in staat en ook niet van zin waren om een staat te stichten met een continue hiërarchie en wetgeving. De waarde die hun roofzuchtig bestaan hen bracht woog niet op tegen de moeite van een staatsopbouw zoals de Franken zich getroosten.
Naamgeving.
Het begrip Alemannen is niet helemaal verdwenen. In het Frans benoemt men het huidige Duitsland met het woord "Allemagne", omdat de Alemannen de dichtstbijzijnde Germaanse volksstam waren en de Duitsers daarom 'Allemands', Vandaar ook het feit dat "Duitsland" ook in het Spaans "Alemania" heet, in het Turks "Almanya", en in het Arabisch, Perzisch en het Oerdoe "Alman". In Duitsland verloor hun naam zijn betekenis en kwam de naam van de Sueben in 'Zwaben' ervoor in de plaats.

</doc>
<doc id="33234" url="https://nl.wikipedia.org/wiki?curid=33234" title="Naastenliefde">
Naastenliefde

Naastenliefde is de liefde voor de medemens.
Het omkijken naar andere mensen en zich medeverantwoordelijk voelen voor het welzijn van zijn medemens, ongeacht de specifieke kenmerken van die personen, zijn blijken van naastenliefde.
Herkomst van het woord naastenliefde.
Het woord "naastenliefde" is afgeleid van een vers in de Tenach/Bijbel: "Je zult je naaste liefhebben als jezelf" (Lev. 19:18).
Naastenliefde in de verschillende godsdiensten.
Naastenliefde wordt door een aantal grote religies, waaronder het Jodendom, christendom, de Islam en het boeddhisme, geprezen als een hoog goed. Het komt ook voor bij enkele Chinese wijsgeren uit de 5e eeuw v.Chr. en in het hedendaags humanisme. In de Thora en de evangeliën komt de naastenliefde uitdrukkelijk als dubbelgebod voor: het eerste van alle geboden is het liefhebben van God en – daar onlosmakelijk bijhorend – de liefde voor de naaste. De Koran spreekt op tal van plaatsen over barmhartigheid en liefde, telkens in andere bewoordingen.
Liefdadigheidsinstellingen.
Liefdadigheidsinstellingen zoals het Rode Kruis, Caritas en Artsen zonder Grenzen zijn praktische uitwerkingen van naastenliefde. 

</doc>
<doc id="33235" url="https://nl.wikipedia.org/wiki?curid=33235" title="Vaderlandsliefde">
Vaderlandsliefde

Vaderlandsliefde of patriottisme is een gevoel van trots op (bepaalde aspecten van) het land van herkomst of (mocht er emigratie plaatsvinden) land waarin een persoon woonachtig is. Vaderlandsliefde wordt aangewakkerd bij bezetting van een land door een vreemde mogendheid. Zij wordt in de regel niet als negatief ervaren, maar verwante begrippen als 'nationalisme' en 'chauvinisme' wel. Vaderlandsliefde in de niet-extremistische vorm kan probleemloos samengaan met respect voor (burgers van) andere landen en autonome gebieden, omdat ook hun patriottisme binnen hun geografische grenzen wordt erkend en geaccepteerd.

</doc>
<doc id="33236" url="https://nl.wikipedia.org/wiki?curid=33236" title="Hardrock">
Hardrock

Hardrock is een muziekstroming die is voortgevloeid uit de rock en vaak gekenmerkt wordt door een hard klinkende (distorted) elektrische gitaar. Het tempo in de muziek is vaak hoog, de zang-, gitaar-, en orgelpartijen wisselen elkaar af en vullen elkaar aan. Net als in de jazz is een "pakkende" riff belangrijk om als kapstok voor de song te fungeren.
Het fundament in hardrocksongs wordt door de gitaar gelegd met zogenaamde powerakkoorden.
Een ander kenmerk is het stevige zangwerk, waarin forse uithalen niet spaarzaam zijn.
Enkele bekende bands in het genre zijn Aerosmith, AC/DC, Deep Purple, Guns N' Roses, Kiss, Led Zeppelin, Scorpions, UFO, Uriah Heep, Van Halen en Whitesnake. Groepen die zelf geen hardrock spelen, zoals The Who, hebben op verschillende manieren invloed gehad op het genre.
Oorsprong.
Een belangrijke pionier is de band Steppenwolf. De band heeft een ruige blues-rocksound door het overstuurde orgel- en gitaargeluid plus de gruizige - doch vrij duidelijk - klinkende stem van John Kay. De composities zijn duidelijk rockgeoriënteerd. Dit is bijvoorbeeld te horen aan hun ode aan Chuck Berry in het liedje "Berry Rides Again". Zij klinken duidelijk anders, "heavier", dan de destijds ook populaire Beach Boys en The Byrds. 
Een onderscheid met wat men later heavy metal zou gaan noemen is er dan nog niet. Sterker nog, het is juist in het nummer Born to Be Wild van Steppenwolf uit 1968 waarin voor het eerst de term heavy metal te horen is. Iets later breekt de band Deep Purple in Europa door met het album Deep Purple in Rock, waarop toetsenist Jon Lord en gitarist Ritchie Blackmore een vergelijkbaar overstuurd orgel- en gitaargeluid laten horen. In Ritchie Blackmore herkennen we een voor hardrock typerende gitaarvirtuoos. Vele zullen er nog volgen. Blackmore is overigens niet de eerste. Jimi Hendrix, een andere grondlegger van de hardrock, is hem dan al voorgegaan.
De groepen Led Zeppelin en Black Sabbath debuteren eveneens eind jaren '60/begin jaren '70. Het geluid van deze twee bands is meer gitaar- en minder toetsen-georiënteerd. Daar waar Deep Purple zonder toetsenist ondenkbaar is, zullen veel latere hardrockbands - net als Led Zeppelin en Black Sabbath - zonder toetsenist albums opnemen en optredens geven. De basis van hardrock is met de genoemde artiesten gelegd en later in de jaren zeventig zal het genre erg populair worden.
Aanverwante genres.
Diverse stijlen in de rockmuziek hebben een sterke verwantschap. De grens tussen hardrock en de pas later gangbaar geworden term "metal" is moeilijk te trekken. Toch kan men er wel iets over zeggen. Er zijn verschillen op het gebied van zowel de muziek, als de lyrics. Van de tot nu toe genoemde bands zijn veel mensen van Black Sabbath in latere jaren gestopt die een 'hardrockband' te noemen, zij spelen metal. De overige groepen schaart men nog steeds onder '(hard)rock'. 
De muziek van bands als Bon Jovi, Boston en Europe zal door sommigen als hardrock worden versleten, terwijl anderen het liever over AOR hebben. 
Een andere stijlcombinatie die gelegd werd, was tussen hardrock en hiphop door voornamelijk Run-D.M.C. en ook in mindere mate de Beastie Boys.
Kledingstijl.
De kledingstijl van hardrockbands was eind jaren 1960, begin jaren 1970 sterk beïnvloed door enerzijds de hippies en anderzijds de kleding die motorbendes droegen. Hierbij waren lange haren en het dragen van jeans, lederen jacks, broekriemen met grote metalen gespen en motorlaarzen typerend. Bovendien werden op jacks geregeld emblemen van motormerken, motorclubs of militaire emblemen genaaid. Deze kledingstijl veranderde doorheen de tijd in essentie weinig in de volgende jaren en zelfs op de dag van vandaag zijn er nog veel bands en fans die er zo bijlopen. Het kleurenpatroon van deze outfits was doorgaans zwart, blauw en vervaald wit/grijs. Gaandeweg de jaren 70 kwam achtereenvolgens heavy metal en punkrock op, waaruit ook veel bands en fans inspiratie opdeden. Vooral het dragen van metalen medaillons, pinnenriemen en andere SM-accessoires is een door heavymetalbands als Judas Priest en punkrockbands als The Sex Pistols geïntroduceerde gewoonte die door veel hardrockbands en fans werd overgenomen. Naast de militaire emblemen werden er nu ook bandlogo's van lievelingsbands door de fans op de kleding genaaid (bandpatches). Dit was een gebruik dat net zoals het dragen van bandshirts, vooral diende om elkaar te kennen te geven van welke bands men fan was. Met name midden jaren 1970 waren de werelden van hardrock en heavy metal ook nog eens één geheel waarbij de genres in elkaars vaarwater lagen en de fans van beide genres tegelijk liefhebber waren.
Gaandeweg de jaren 80 deed zich analoog met de muziek, een opsplitsing in kledingsmaak tussen de fans voor. Veel hardrockbands (zoals Van Halen en KISS) en heavymetalbands als Def Leppard en Judas Priest schoven, vooral in de VS, op in de richting van de daar ontpopte glam metal waarbij de traditionele hardrockkleding was vermengd met elementen uit glamrock en new wave. De outfits vielen op door de vele accessoires, en vulden de basiskleuren zwart en blauw vaak aan met veel fellere kleuren (rode lederen jacks en glinsterende hemden waren niet ongebruikelijk onder glam metalfans). Algemeen kan gesteld worden dat deze kleding het modebeeld van de jaren 80 volgde en bij mannelijke fans vaak speelde met de grens tussen macho en verwijfd.
Niet alle fans volgden deze evolutie en al snel ontstond midden jaren 1980 met speedmetal en thrashmetal een tegenhanger voor de glam metal. Veel van deze nieuwe fans trokken het ruwe van de klassieke hard rock kleding nog een stap verder en droegen (jassen of broeken van) legeruniformen, kogelriemen en ofwel legerlaarzen ofwel witte sportschoenen.
Begin jaren 90 hadden beide genres aan populariteit ingeboet, kwam de grunge op en volgden veel nieuwere hardrockers deze trend met opnieuw soberder kleding. Later in de jaren 1990 en in de jaren 2000 kwamen ook nu metal en metalcore op, waarbij het gebruikelijk werd om sportkleding en kaptruien te dragen. Veel vroegere hardrockfans vonden dat dit nog maar weinig met hun muzieksmaak te maken had en sommigen splitsten zich uiterlijk volledig af van de stroming die hedendaagse metal volgt.
Moderne hardrockbands zoals Triggerfinger en Queens of the Stone Age dragen bij hun optredens maatpakken, in schril contrast met de oorspronkelijke kledingstijl.

</doc>
<doc id="33237" url="https://nl.wikipedia.org/wiki?curid=33237" title="The World Factbook CIA">
The World Factbook CIA



</doc>
<doc id="33238" url="https://nl.wikipedia.org/wiki?curid=33238" title="George Koltanowski">
George Koltanowski

George Koltanowski (Antwerpen, 17 september 1903 – San Francisco, 5 februari 2000) was een Belgische schaker. In 1938 vluchtte hij naar de Verenigde Staten voor de Tweede Wereldoorlog. In 1923, 1927 en 1930 was hij schaakkampioen van België geweest. In de jaren vijftig speelde hij mee in de Schaakolympiade. Zijn beste toernooien vonden echter in Barcelona plaats. Hij was een beroepsschaker en heeft duizenden partijen gespeeld. Zijn specialiteit was simultaan blindschaken. In 1937 speelde hij in Edinburgh 34 partijen blind simultaan, hij won er 24 en verloor er 10. In 1988 werd hij eregrootmeester. Voor de "San Francisco Chronicle" schreef hij een groot aantal schaakcolumns; een geliefde uitspraak van hem was "Pionnen zijn als knoopjes. Als je er genoeg van verliest zakt je broek vanzelf af".

</doc>
<doc id="33239" url="https://nl.wikipedia.org/wiki?curid=33239" title="Vulkaanuitbarsting">
Vulkaanuitbarsting



</doc>
<doc id="33240" url="https://nl.wikipedia.org/wiki?curid=33240" title="Maxime Verhagen">
Maxime Verhagen

Maxime Jacques Marcel Verhagen (Maastricht, 14 september 1956) is een Nederlands voormalig politicus en bestuurder. Hij was van 22 februari 2007 tot 14 oktober 2010 minister van Buitenlandse Zaken namens het CDA in het kabinet-Balkenende IV en van 14 oktober 2010 tot 5 november 2012 minister van Economische Zaken, Landbouw en Innovatie en tevens vicepremier in het kabinet-Rutte I.
Biografie.
Verhagen volgde het atheneum op het Henric van Veldekecollege in Maastricht en studeerde vervolgens elf jaar lang contemporaine geschiedenis aan de Universiteit Leiden (doctoraalexamen 1986). Tijdens zijn studie roeide hij bij KSRV Njord en was hij lid van LSV Minerva. Aanvankelijk was hij medewerker van de Tweede Kamerfractie van het CDA en gemeenteraadslid in Oegstgeest.
Van 1989 tot 1994 was hij lid van het Europees Parlement. Verhagen zegt dankzij Norbert Schmelzer, een inspiratiebron voor Verhagen, daar terecht te zijn gekomen. Hij zou hem als kandidaat hebben gekozen. In het Europees parlement maakte hij zich onder andere tevergeefs hard om de in 1795 door het Franse leger uit zijn geboorteplaats Sint Pieter (Maastricht) gestolen Mosasaurus terug te krijgen.
Op 17 mei 1994 werd hij Tweede Kamerlid en vanaf 11 juli 2002 was hij CDA-fractievoorzitter, met een korte onderbreking in 2003 toen hij lid was van het onderhandelingsteam voor het kabinet-Balkenende II. Na de Tweede Kamerverkiezingen 2006 droeg hij het fractievoorzitterschap over aan Jan Peter Balkenende.
Minister van Buitenlandse Zaken.
Tijdens de kabinetsformatie in 2006 en 2007 was Verhagen wederom secondant van Jan Peter Balkenende. Hij was vanaf 3 januari 2007 aanwezig bij de 'geheime' besprekingen op het landgoed Lauswolt in Beetsterzwaag.
In het kabinet-Balkenende IV volgde hij zijn partijgenoot Ben Bot op als minister van Buitenlandse Zaken. Zijn opvolger als fractievoorzitter van het CDA werd Pieter van Geel. Na het ontslag van de PvdA-bewindslieden op 23 februari 2010 uit het kabinet-Balkenende IV, beheerde Verhagen tevens Europese Zaken en het terrein dat tot dan toe door de minister voor Ontwikkelingssamenwerking werd beheerd. Na de beëdiging van de nieuwe Tweede Kamer op 17 juni 2010, werd Maxime Verhagen wederom fractievoorzitter van het CDA. Op 14 oktober 2010 verliet Verhagen de Kamer om vicepremier en minister te worden in het kabinet-Rutte I.
Tijdens zijn ministerschap heeft Verhagen de Algemene Inlichtingen- en Veiligheidsdienst ertoe willen aanzetten na te gaan op welk moment Geert Wilders zijn film Fitna wilde uitbrengen.
Vicepremier en minister van Economische Zaken, Landbouw en Innovatie.
Verhagen speelde een grote rol in de kabinetsformatie van 2010. Verhagen was fractievoorzitter geworden nadat Balkenende opgestapt was vanwege een halvering bij de Tweede Kamerverkiezingen 2010. Verhagen wilde eerst dat de VVD en de PVV er onderling uitkwamen, waarna hij zou aanschuiven. Hij noemde de verschillen tussen VVD en PVV te groot. Rutte (VVD) en Wilders (PVV) wilden niet aan deze voorwaarden voldoen, waarna informateur Uri Rosenthal de conclusie trok dat een centrumrechts kabinet bestaande uit deze partijen niet mogelijk was. Op 21 juli 2010 kreeg Ruud Lubbers als nieuwe informateur de opdracht om op zoek te gaan naar "alle reële meerderheidsvarianten" en zond de drie fracties 22 juli 2010 een brief waarin hij hun vroeg informeel te gaan praten over een werkbare "politieke samenwerking". De heren kwamen tot de conclusie om een minderheidskabinet te vormen (VVD en CDA met gedoogsteun van de PVV). Deze optie werd uiteindelijk onder leiding van de nieuwe informateur Ivo Opstelten uitgewerkt. Ab Klink was eerst zijn medeonderhandelaar, maar werd later vervangen door Ank Bijleveld.
Nadat binnen het CDA onder anderen Ruud Lubbers en voormalig minister van landbouw Cees Veerman al bezwaar hadden gemaakt tegen samenwerking met de PVV, kwam het op 31 augustus 2010 tot een openlijke botsing tussen Verhagen en Klink en enkele fractiegenoten. Klink besloot vervolgens de politiek te verlaten. Later zou Verhagen ook spijt krijgen van de samenwerking. In 2020 zei hij in een interview met het tijdschrift Christendemocratische Verkenningen (tijdschrift wetenschappelijk bureau CDA) dat hij niet aan de gedoogcoalitie met de PVV was begonnen als hij had geweten dat het als een gewone coalitie zou worden uitgelegd.
In oktober 2010 nam Verhagen in het kabinet-Rutte I plaats als vicepremier en minister van Economische Zaken, Landbouw en Innovatie. In deze functies was hij vanaf 23 april 2012 demissionair. Verhagen was de eerste vicepremier van CDA-huize.
Verhagen deelde tussen 2010 en 2012 het CDA-partijleiderschap met partijvoorzitter Ruth Peetoom en de fractievoorzitter in de Tweede Kamer Sybrand van Haersma Buma, waar de partij officieel geen politiek leider had. Verhagen stelde zich niet meer verkiesbaar voor de nieuwe Tweede Kamer en was dus ook niet beschikbaar voor het lijsttrekkerschap voor het CDA bij de Tweede Kamerverkiezingen 2012.
Na de politiek.
Verhagen werd adviseur van VDL Groep uit Eindhoven. In 2012 had hij zich als minister van EZ intensief bemoeid met een overname door VDL. Verder werd hij namens de provincie Limburg commissaris bij de Chemelot Campus in Sittard-Geleen, waar de bedrijven DSM en Sabic Europe zijn gevestigd. Ook werd Verhagen lobbyist, ambassadeur en adviseur voor de provincie Limburg. Verhagen volgde in juli 2013 Elco Brinkman op als voorzitter van Bouwend Nederland. Sinds 2015 is Verhagen raadslid van de SER. In 2017/2018 was hij lid van het bestuur van de Shell Foundation. Sinds 2019 is hij lid van de Raad van Toezicht van de Koninklijke Nederlandse Motorrijders Vereniging die hem als "onze vooruitgeschoven post in Den Haag" omschrijft.
In 2021 publiceerde de Volkskrant over een integriteitsaffaire waarbij Maxime Verhagen betrokken was. Verhagen had zich door de Provincie Limburg laten betalen om als 'ambassadeur' gesprekken te voeren met industriebedrijf VDL, terwijl Verhagen tegelijkertijd op de loonlijst van VDL stond als adviseur. Hierop werd Verhagen ontslagen door de Provincie Limburg.
Met ingang van 16 maart 2023 werd Verhagen door Arno Visser opgevolgd als voorzitter van Bouwend Nederland. Sinds 1 maart 2023 is Verhagen president-commissaris van Van Gelder Groep. Tot mei 2024 is Verhagen bestuursvertegenwoordiger van de groep België, Nederland en Luxemburg in FIEC (European Construction Industry Federation).
Persoonlijk leven.
Maxime Verhagen woont in Oegstgeest, Zuid-Holland, is getrouwd en heeft drie kinderen. Hij is rooms-katholiek.
Prijzen en onderscheidingen.
Verhagen won de 'Zwetsprijs' in zowel 2003 als 2006. Deze prijs voor het meest 'zwetsende' Kamerlid en zijn tegenhanger, de 'Klaretaalprijs', worden jaarlijks uitgereikt door de Jargonbrigade van de Nationale Jeugdraad.

</doc>
<doc id="33241" url="https://nl.wikipedia.org/wiki?curid=33241" title="Oceanografie">
Oceanografie

Oceanografie of zeekunde is de aardwetenschap die de fysieke en biologische eigenschappen en verschijnselen van de oceanen bestudeert. Het is een wetenschapstak die een breed scala aan onderwerpen omvat, waaronder de dynamiek van mariene ecosystemen, oceaanstromingen, golven en geofysische vloeistofdynamica, platentektoniek aan de zeebodem, en de chemische samenstelling en fysieke eigenschappen van de oceaan. Deze verschillende onderwerpen weerspiegelen meerdere disciplines die oceanografen combineren om begrip te krijgen van hoe de oceaan werkt en verandert. Paleo-oceanografie bestudeert de geschiedenis van de oceanen in het geologische verleden. Waar oceanografie meer beschrijvend zou moeten zijn en oceanologie meer verklarend, worden deze begrippen in Nederland door elkaar gebruikt, waarbij de eerste term bekender is in de wetenschap en de tweede meer in technische kringen.
Vakgebieden.
De oceanografie is onderverdeeld in vier subdisciplines:
Oceaanverzuring.
Oceanografen hebben vastgesteld dat de pH-waarde van de oceaan afneemt als gevolg van menselijke activiteit. Het koolstofdioxidegehalte in de atmosfeer is gestaag toegenomen. Zeewater is licht basisch en had voor de industrialisatie van 1800 een pH van circa 8,2. Ongeveer 30 tot 40% van deze koolstofdioxide wordt geabsorbeerd door de oceanen waarbij koolzuur wordt gevormd en de pH (nu lager dan 8,1) afneemt en de oceaan dus verzuurt.
Het huidige tempo van de veranderende zuurgraad van de oceanen is ongekend in de geologische geschiedenis van de aarde, waardoor het onduidelijk is hoe mariene ecosystemen zich hier in de toekomst aan zullen aanpassen. Van bijzonder belang is de combinatie van verzuring met de verwachte hogere temperaturen en lagere zuurstofniveaus in de oceaan.
Zeestromen.
Sinds de eerste expedities van de oceanografie was het van groot belang om kennis te hebben van zeestromen. De getijden, het Coriolis-effect, veranderingen in richting en sterkte van wind, zoutgehalte en temperatuur zijn de belangrijkste factoren die de zeestromen bepalen. De thermohaliene circulatie (THC) verbindt 4 van de 5 oceanen op aarde en is in de eerste plaats afhankelijk van de dichtheid van het zeewater. Zeestromen als de Noord-Atlantische Drift zijn oppervlaktestromen die door de wind worden aangedreven.

</doc>
<doc id="33243" url="https://nl.wikipedia.org/wiki?curid=33243" title="Zeespiegelstijging">
Zeespiegelstijging

Zeespiegelstijging is een relatieve of absolute stijging van de zeespiegel. Absolute zeespiegelstijging is daadwerkelijke stijging, zoals die bijvoorbeeld vanuit de ruimte gemeten kan worden. Relatieve stijging is de zeespiegelstijging ten opzichte van de bodemhoogte. Absolute zeespiegelstijging is dus een wereldwijd fenomeen, terwijl relatieve zeespiegelstijging vooral een lokaal/regionaal verschijnsel is.
In (het westen van) Nederland is er sprake van bodemdaling. Als de zeespiegel stijgt terwijl de bodem daalt, is de relatieve stijging groter dan de absolute stijging. Op sommige plaatsen in Scandinavië stijgt de bodem sneller dan de zeespiegel. Op die plaatsen daalt de relatieve zeespiegel terwijl de absolute zeespiegel stijgt.
Bepaling van zeespiegelstijging.
Voor de komst van satellieten werden veranderingen in de zeespiegel vastgesteld met peilschalen. Hiermee kunnen alleen relatieve veranderingen worden bepaald. Om ook absolute veranderingen te meten zijn gegevens over bewegingen van het land nodig. Sinds omstreeks 1990 kunnen veranderingen in de hoogte van de zeespiegel nauwkeurig worden bepaald met behulp van satellieten zoals Envisat. Op basis van deze metingen en natuurkundige en geologische principes kunnen computersimulaties worden opgezet waarmee toekomstige veranderingen kunnen worden voorspeld.
Zeespiegel door de eeuwen heen.
Onder meer uit grondboringen waarbij oude kustgebieden zijn terug te vinden, is gebleken dat de hoogte van de zeespiegel altijd aan veranderingen onderhevig is geweest. Tot 25 duizend jaar geleden is de hoogte van de zeespiegel met redelijke zekerheid bekend. Tot 20 duizend jaar terug lag deze ongeveer 120 m lager dan tegenwoordig. Tussen 20 duizend jaar geleden en het einde van de laatste ijstijd (die het Holoceen inluidde) is een sterke stijging tot wel 10 mm per jaar zichtbaar. Daarna gaat de stijging aanmerkelijk langzamer met gemiddeld 0,1 à 0,2 mm per jaar. Het is moeilijk vast te stellen hoe groot de wereldwijde fluctuaties zijn in deze periode, maar niveauwisselingen tot 30 cm zijn niet uit te sluiten. Vanaf ongeveer 1850 is er echter weer een temperatuurstijging merkbaar waardoor de zeespiegel ongeveer 20 cm is gestegen. In de 20e eeuw steeg het zeeniveau met ongeveer 1,74 mm/jr, waarbij aangetekend moet worden dat de stijging in de tweede helft van de eeuw (1,45 mm/jr) lager was dan in de eerste helft (2.03 mm/jr). Vanaf halverwege jaren '90 van de vorige eeuw vertoont zich aan de Nederlandse kust een versnelde zeespiegelstijging aan 2,7 (+/-0,4) mm/jr. Zeespiegelstijgingschattingen met behulp van satelliethoogtemeting sinds 1993 zijn in het bereik van 2,9-3,4 mm / jaar.
Waterstandsmetingen in Nederland.
Pas vrij laat is men begonnen met het meten van waterstanden. Zelfs het van oudsher grote en belangrijke Hoogheemraadschap Rijnland (dat in elk geval in 1255 al bestond) heeft geen gegevens die verder terug gaan dan begin 18e eeuw. Trouwens in heel Europa lijken aflezingen van voor 1670, voor zover al ooit vastgelegd, verloren te zijn gegaan of in slapende archieven begraven te liggen (een enkele losse waarneming daargelaten). Rond 1670 begon men wel met waarnemingen langs rivieren, maar niet aan zee.
Op 1 januari 1700 begon een reeks waarnemingen aan het Stadswaterkantoor te Amsterdam, welke reeks geruime tijd volstrekt enig in haar soort was. Het waterkundig onderzoek in de Republiek was in de 18e eeuw toonaangevend. Omdat er geen landelijk referentievlak was vervulde elk peilmeetstation dan ook eigenlijk alleen een lokaal belang. Afgezien van de reeks van Amsterdam hebben de verrichte metingen in het algemeen dan ook weinig bijgedragen tot verdieping der kennis van de waterbeweging.
Het duurde voor wat betreft de waarnemingen van waterstanden door het Rijk tot 1829 eer het eerst nodige was bereikt,en wel de aanvaarding van één referentievlak (het Amsterdams Peil), één wijze van aflezen van peilschalen (ten opzichte van dit AP) en één maatstelsel (het decimale meterstelsel). Vrij snelle waterstandsveranderingen en veelvuldig optredende windgolven bemoeilijken het verrichten van getijwaarnemingen: deze vonden plaats in de marinehavens Den Helder vanaf 1832 en Vlissingen in 1833. Een belangrijke stap vooruit was verder de plaatsing van een peilschrijver, die van 1858 tot in 1932 op Urk heeft gewerkt.
Vanaf 1865 begon men met systematische waterstandsmetingen langs de kust. Vanaf dat jaar zijn metingen beschikbaar in Vlissingen, Hoek van Holland, Den Helder, Harlingen en Delfzijl. In 1872 is IJmuiden daar nog bij gekomen. Deze reeksen worden nog steeds aangevuld. Bijgaande grafiek geeft de waarnemingen over de periode tot 2021 weer. Van elk station is de gemiddelde waterstand over ieder jaar berekend (slotgemiddelde) en geplot. De stippellijn geeft de gemiddelde stijging van de waterstand in Hoek van Holland over deze periode weer. Dit is een stijging van 24 cm per eeuw. Door de gemiddelde waarde van alle basisstations te nemen, krijgt men de gemiddelde zeestand in Nederland, en dus ook de gemiddelde waargenomen zeespiegelstijging. Dit is in de figuur daaronder weergegeven.
Voor een goede analyse van de metingen is het zinvol om onderscheid te maken tussen de stijging van de gemiddelde waterstand door klimaateffecten en bodemdaling enerzijds, en het effect van getij en windopzet. Het getij kan vrij exact worden berekend, en heeft ook langjarige componenten. Omdat deze effecten goed berekend kunnen worden, kan de gemeten waterstand hiervoor goed gecorrigeerd worden. Er zijn getijcomponenten met een periode van 9 jaar, van 19 jaar en van 16 jaar, waardoor het jaarlijkse gemiddelde kan variëren. Soms vallen deze componenten zo dat het bij een beperkt waarnemingsinterval ( bijv. 10 jaar) lijkt alsof de zeespiegel vermeld stijgt. Daarnaast wordt de waterstand door de wind beïnvloed. Omdat we meer westenwind dan oostenwind hebben, is er meer verhoging dan verlaging door de windopzet. Deze opzet varieert van jaar tot jaar en kan niet voorspeld worden, maar wel achteraf bepaald worden. In de Zeespiegelmonitor 2023 zijn de gemeten waterstanden hiervoor gecorrigeerd.
De stijging van de op deze manier gecorrigeerde gemeten waterstand op basis van data tot en met 2022 is in onderstaande tabel gegeven (stijging in mm/jaar). Het blijkt hieruit dat vanaf 1993 er een snellere zeespiegelstijging is. Door Voortman is in 2023 aangetoond dat die conclusie wat prematuur is door een onjuiste interpretatie van waterstandsgegevens van voor ca. 1940 en een onjuiste behandeling van det windeffect.
Overigens is de vraag of men het station Delfzijl wel moet meenemen in deze analyse door de bodemdaling door de aardgaswinning in dit gebied.
Hoewel men eerst geen harde aanwijzingen kon vinden van de zeespiegelstijging ten gevolge van de opwarming zoals verwacht door klimaatmodellen (zoals bijv. het KNMI1984 scenario), bleek deze toch het geval. Vanaf halverwege jaren '90 in de vorige eeuw nam deze toe met 1,0 mm./jr. (+/- 0,5), van 1,7 mm./jr (+/- 0,3) naar een stijging van 2,7 mm./jr. (+/- 0,4). Overigens betreft dit vooral een stijging in de stations Harlingen en Delfzijl, in de andere stations was deze stijging niet significant aantoonbaar. Voor de Noordzeekust werd in de periode 1890-2020 een stijging van 2mm per jaar gevonden. In de dataset tot en met 2022 blijkt deze trend nu wel aantoonbaar. De dataset is nog te kort om te kunnen constateren of die toegenomen stijgingsnelheid van 2 naar 3 mm/jaar blijft toenemen.
Onderzoeksbureau Deltares stelt echter dat sinds 2005 nog nergens in de wereld een versnelde zeespiegelstijging is te zien. Eerdere voorspellingen van het KNMI zijn nog nooit uitgekomen.
Metingen in België.
Het team "Vlaamse Hydrografie", behorend tot het Agentschap Maritieme Dienstverlening en Kust, voert peilingen uit van de zeebodem en de Schelde. Metingen aan de Belgische Kust wijzen op een gemiddelde stijging van het zeeniveau met 1,7 mm/jaar, en 3,0 mm/jaar sinds begin jaren ’90.
Oorzaken.
Opwarming van de aarde veroorzaakt een stijging van de zeespiegel volgens twee mechanismen:
Een niet te onderschatten neveneffect van het overvloedig oppompen van grondwater draagt ook bij tot het stijgen van de zeespiegel. Water dat zeer langdurig opgesloten heeft gezeten in diepe ondergrondse aquifers, wordt aangewend voor het bevloeien van akkers. Dit water verdampt deels, een ander deel vloeit af. Zo komt dit water in de bovengrondse waterkringloop en doet het watervolume in de oceanen ook stijgen. Overigens is de bodemdaling door het oppompen van dit grondwater op veel plaatsen in de wereld vele malen groter dan het stijgen van de waterspiegel. De relatieve zeespiegelstijging is daardoor heel groot. Bijvoorbeeld bij Jakarta is deze relatieve zeespiegelstijging in de orde van 7 cm per jaar.
Anderzijds heeft het massaal aanleggen van stuwmeren een omgekeerd effect. Regenwater dat anders in de oceanen zou verdwijnen, wordt door stuwdammen op het land vastgehouden, zodat het watervolume in de oceanen vermindert. Als alle stuwmeren op aarde geleegd zouden worden, zou de zeespiegel met 3 cm stijgen.
Gevolgen.
Diverse modellen.
Over de hoogte van de zeespiegelstijging in het jaar 2100 lopen de meningen uiteen. Sommige modellen gaan uit van enkele decimeters, andere voorspellingen tonen stijgingen tot over twee meter. Het model van de IPCC (dat een toename van enkele decimeters voorspelt) gaat ervan uit dat er nagenoeg geen netto bijdrage van het landijs van Groenland en Antarctica zal zijn aan de toekomstige zeespiegelstijging, op basis van het concept dat het landijs op Antarctica zal toenemen ten gevolge van een toename in sneeuwval. Waarnemingen tonen echter aan dat het landijs op Antarctica en Groenland over de laatste 20 jaar met een toenemende snelheid aan massa hebben verloren. Laaggelegen rivierdelta's zoals Nederland en Bangladesh kunnen daarbij overstromen als er geen maatregelen worden getroffen. In Bangladesh heeft men een moeilijk dilemma. Door het deltagebied regelmatig te laten overstromen wordt veel slib afgezet, en groeit de delta als het ware met de stijging van de zeespiegel mee. Door het land te beschermen voorkomt men overstromingen, maar zal men wel steeds kostbare dijkverhogingen moeten uitvoeren. Nederland heeft dit dilemma ook, maar omdat hier de beschikbare financiën geen probleem zijn is de keuze eenvoudiger.
Bijkomend probleem voor het westen van Nederland is dat daar de bodem zakt met 5 cm per eeuw. Als gevolg van veranderingen in zeestromen kan er kusterosie optreden waardoor in relatief korte tijd grote stukken land kunnen verdwijnen. In natuurgebieden zoals De Slufter op Texel en de Waddenzee waarin het getij grote invloed heeft op het leven, zal veel flora en fauna zich moeten aanpassen of vertrekken. De zwaarste klappen zullen vermoedelijk echter eerst vallen in ontwikkelingslanden, waar onvoldoende middelen zijn om maatregelen te treffen. Dit speelt met name in landen met weinig getij en weinig stormvloeden, zoals bijv. Indonesië en Egypte. Het kustgebied ligt daar al eeuwen net boven het zeeniveau, en dat was nooit een probleem; er zijn dus geen dijken en men is niet gewend aan overstromingen. Vanwege de klimaatverandering zal men hier dus ingrijpende (en kostbare) infrastructurele werken moeten uitvoeren. Iets waar men traditioneel niet aan gewend is.
Rivieren.
Rivieren hebben meestal een vaste helling van het wateroppervlak (het verhang). Deze helling begint bij de monding. Als de zeespiegel stijgt wordt dit verhang minder, gaat de rivier langzamer stromen en wordt er meer zand en slib op de bodem afgezet, dus gaat de bodem omhoog. Dit proces gaat door totdat de rivier weer het oorspronkelijke verhang heeft, maar de rivier ligt dan wel hoger. Het gevolg is dan dus dat dijken langs zo'n rivier te laag zijn en verhoogd moeten worden. Voor Nederland betekent dit dat de dijken langs de Rijn zeker tot zo'n 100 km landinwaarts de gevolgen van een zeespiegelstijging zullen ondervinden. Bij de Maas speelt dit minder, omdat deze van nature een groter verhang heeft.
Lokaal effect zwaartekracht.
Ook regionaal zullen er verschillen zijn. Zo hebben studies uitgewezen dat het afsmelten van de Groenlandse ijskap in Nederland slechts voor 29% doorwerkt. Het smelten van de Antarctische ijskap werkt voor 120% door. Dit komt doordat de gigantische ijskappen zelf water aantrekken. De aantrekkingskracht is een gevolg van de enorme extra massa van een ijskap die een zwaartekrachteffect op de omgeving uitoefent. Hierdoor wordt het omringende water door de ijskap aangetrokken waardoor rondom een verhoogde zeespiegel ontstaat. Hoe meer ijs, hoe groter het effect. Als de ijskap smelt wordt het niveau van het omringende water verlaagd. Omdat een grotere ijskap meer water aangetrokken heeft zal het effect bij afsmelten daarom ook groter zijn dan bij een kleinere ijskap. Aan het effect werd pas laat gedacht waardoor het nog weinig in modellen verwerkt is.
Maatregelen.
Om de wereldwijde klimaatverandering als gevolg van het versterkte broeikaseffect in te dammen zijn maatregelen van klimaatmitigatie nodig. Om Nederland tegen de gevolgen te beschermen is in 2010 het Deltaprogramma van start gegaan. In Vlaanderen moet het "Masterplan Kustveiligheid" beschermen tegen een zeespiegelstijging van 30 centimeter tegen 2050.

</doc>
<doc id="33244" url="https://nl.wikipedia.org/wiki?curid=33244" title="Julianus">
Julianus



</doc>
<doc id="33245" url="https://nl.wikipedia.org/wiki?curid=33245" title="Privatisering">
Privatisering

Privatisering is het proces waarbij de eigendom van bedrijven en diensten overgaat van overheid naar de particuliere sector. Daarbij wordt publiek eigendom (zoals een staatsbedrijf) in particuliere handen gebracht.
Privatisering werd gestimuleerd door de ideologie achter de Washington consensus. Het is sinds de jaren tachtig van de twintigste eeuw met wisselend succes toegepast in vrijwel de gehele Westerse wereld.
In Nederland werden zo onder meer busmaatschappijen, energiebedrijven, en de postbank, posterijen en telefonie (PTT) geprivatiseerd.
Verzelfstandiging is een minder vergaand proces waarbij een overheidsbedrijf wordt omgevormd in een zelfstandig publiekrechtelijk of privaatrechtelijk bedrijf, maar waarbij de overheid de meerderheid van de aandelen in handen houdt. Verzelfstandiging kan een eerste stap zijn op weg naar privatisering.
Het tegenovergestelde van privatisering is nationalisering, waarbij de staat privé-bedrijven opkoopt of opeist. Er kan dan een wettelijk monopolie worden ingesteld wanneer een bedrijfstak is genationaliseerd. In beide gevallen wordt er vaak een beroep gedaan op het algemeen belang.
Privatisering in Rusland heeft een versterking van de inkomensongelijkheid tot gevolg gehad in dat land.
Een grootschalig onderzoek van het Transnational Institute (TNI) uit 2017 concludeerde dat de privatiseringsgolf aan het omslaan is in renationalisatie vanwege tegenvallende prestaties op verschillende vlakken van geprivatiseerde bedrijven. ProRail is hiervan een voorbeeld in Nederland. Het onderzoek geeft een overzicht van 835 renationalisatieprojecten van lokale overheidsdiensten in meer dan 1600 steden verspreid over 45 landen.
Argumenten voor privatisering.
Het argument voor privatisering is dat private bedrijven met elkaar moeten concurreren om de gunst van de consument. Het idee daarachter is dat ondernemingen veel beter in staat zijn de wensen van burgers in te schatten dan de overheid dat kan. Concurrentie dwingt ondernemers ook op de kosten te letten en te innoveren. Bovendien betaalt de belastingbetaler niet meer mee aan een slecht functionerend of verlieslijdend bedrijf. De burger kan zijn consumentenmacht uitoefenen op het bedrijf. Als blijkbaar niet genoeg consumenten gebruik willen maken van de producten of diensten ervan, om wat voor reden dan ook, kan het niet voortbestaan en zal het verdwijnen.
Argumenten tegen privatisering.
Tegenstanders zien als nadelen van privatisering:
Parlementair onderzoek.
De Eerste Kamer stelde in 2012 een parlementair onderzoek in naar privatisering en verzelfstandiging van overheidsdiensten in de periode 1990-2010. Het Parlementair onderzoek privatisering/verzelfstandiging overheidsdiensten en de kamerbehandeling vonden plaats in 2012. In 2014 volgde nog een debat over de Kabinetsreactie.
Externe link.
Onderzoek Privatisering/Verzelfstandiging Overheidsdiensten

</doc>
<doc id="33247" url="https://nl.wikipedia.org/wiki?curid=33247" title="NBG-vertaling 1951">
NBG-vertaling 1951

De NBG-vertaling 1951 (NBG 1951, NBG-'51, Nbg '51, NBG51) is een Nederlandse Bijbelvertaling uit 1951, geproduceerd in opdracht van het Nederlands Bijbelgenootschap (NBG). De vertaling, vernoemd naar haar opdrachtgever, was bedoeld als vervanging van de zogenoemde Statenvertaling uit 1637. De NBG 1951 noemde men tot de komst van de Nieuwe Bijbelvertaling uit 2004 ook wel de "Nieuwe Vertaling" van de Bijbel. De volledige titel luidt: "Bijbel. Nieuwe Vertaling op last van het Nederlandsch Bijbelgenootschap bewerkt door de daartoe benoemde commissies". De druk berustte bij A. (Auke) Jongbloed c.v. te Leeuwarden.
Redenen voor een nieuwe vertaling.
Aanleidingen tot deze nieuwe vertaling waren:
Methode en vertalers.
In de loop der jaren brachten 11 theologen en predikanten de vertalingen van het Oude en het Nieuwe Testament tot stand. Merendeels waren zij hoogleraren aan de Vrije Universiteit te Amsterdam, de Gemeentelijke Universiteit van Amsterdam (de Universiteit van Amsterdam (UvA)), aan de Rijksuniversiteiten te Leiden, Utrecht en Groningen, en aan de Theologische School van de Christelijk Gereformeerde Kerk te Apeldoorn (per 1989 Theologische Universiteit Apeldoorn (TUA) ). Zij vertegenwoordigden verschillende protestantse kerken: de Nederlandse Hervormde Kerk, de Gereformeerde Kerken in Nederland, de Christelijke Gereformeerde Kerken, de Hersteld Evangelisch-Lutherse Kerk (een afsplitsing van de ELK), de Remonstrantse Broederschap en de Algemene Doopsgezinde Sociëteit.
Elk boek werd door twee vertalers vertaald, die daarna hun vertalingen tot een geheel maakten, waarna deze proefversie werd bewerkt door de vaste commissie die de vertaling corrigeerde en in overeenstemming bracht met andere gereed gekomen gedeelten. Daarna werd de vertaling aan de plenaire commissie voorgelegd en daar vers voor vers besproken. Daarna werd een tweede proefdruk voorgelegd aan een leescommissie, waarbij ook letterkundigen betrokken waren.
Geschiedenis.
De publicatie van de NBG-vertaling 1951 is vertraagd door de Tweede Wereldoorlog; de vertaling is grotendeels van eerder dan 1951:
De presentatie vond op 16 januari 1952 plaats in de doopsgezinde kerk in Amsterdam. De voorzitter van het Nederlands Bijbelgenootschap, professor Grosheide, overhandigde een exemplaar aan twintig vertegenwoordigers van protestantse kerken en aan die van de Oudkatholieke Kerk. Koningin Juliana verbleef op dat moment in Oostenrijk en kreeg daarom pas later een bijbel aangeboden.
Kritiek en acceptatie.
Het taalgebruik in de NBG-vertaling 1951 werd van het begin af aan erg ouderwets gevonden. Het gaat hier om archaïsmen als "HERE" voor "Heer", "gij" in plaats van "jij" of "u" en "zeide" voor "zei", taalelementen die typerend zijn voor het taalgebruik van de Statenbijbel. Ook versteende Bijbelse uitdrukkingen met naamvallen, zoals "In den beginne" of "tot in der eeuwigheid", werden overgenomen. De reden waarom men toch veel ouderwetse woorden en termen gebruikte was dat men wilde tegemoetkomen aan de orthodoxe vleugel van het Nederlandse protestantisme, opdat ook zij deze Bijbel zouden gaan gebruiken. Achteraf bleek dit slechts ten dele zo te zijn. Het verzet tegen de "Nieuwe Vertaling" in de 'gereformeerde gezindte' leidde tot de oprichting van de Gereformeerde Bijbelstichting in 1969.
Naast kritiek op het archaïsche taalgebruik kwam er kritiek op de gehanteerde vertaalmethode. In 1952 en 1953 publiceerde Frans Breukelman een reeks van twintig artikelen in het hervormde tijdschrift "In de Waagschaal", waarin hij vooral benadrukt dat het de lezer onmogelijk wordt gemaakt om intertekstuele verbanden te leggen, doordat er niet concordant vertaald is. In een van de artikelen schrijft hij:
Hij betwijfelt of het hoe dan ook mogelijk zou zijn om een concordantie te maken op de NBG 1951. Die concordantie zou er wel degelijk komen, maar werd pas na dertig jaar werk in 1983 gepubliceerd.
De NBG 1951 was lange tijd de meest gebruikte vertaling in de erediensten van de protestantse kerken. Slechts binnen de strengste tak van de orthodox-gereformeerden (de bevindelijk gereformeerden) werd de "NBG 1951" niet gebruikt.
Begin 21ste eeuw had de NBG echter ook buiten de bevindelijk gereformeerden aan populariteit ingeboet. Met name binnen de charismatische kerken (waaronder de evangelische en pinkstergemeenten) werd steeds vaker gebruikgemaakt van vertalingen die zich bedienen van meer hedendaags Nederlands, zoals "Het Boek", de "Groot Nieuws Bijbel" en soms ook de Rooms-Katholieke "Willibrordvertaling". 
De NBG-vertaling 1951 werd in 2004 opgevolgd door de "Nieuwe Bijbelvertaling", de NBV. Deze is in 2021 opgevolgd door de NBV21. Bijbelvertalingen in het Nederlands biedt een compleet overzicht.
Wijzigingen.
De tekst van NBG 1951 is in de loop der tijd minstens twee keer gewijzigd:

</doc>
<doc id="33248" url="https://nl.wikipedia.org/wiki?curid=33248" title="Willibrordvertaling">
Willibrordvertaling

De Willibrordvertaling is een Nederlandstalige Bijbelvertaling gepubliceerd door de Katholieke Bijbelstichting (KBS) in samenwerking met de Vlaamse Bijbelstichting (VBS). Ze werd in opdracht van de Rooms-Katholieke Kerk gemaakt ter vervanging van de Petrus Canisiusvertaling. Ze ontleent haar naam aan de heilige Willibrord (ca. 658-739), missionaris van de Lage Landen en patroonheilige van de Nederlandse Kerkprovincie.
Het Nieuwe Testament is als eerste vertaald, uit de Griekse grondtekst. De Willibrordvertaling bevat verder het gehele Oude Testament, rechtstreeks vertaald uit de Hebreeuwse grondtekst. De Bijbelboeken staan in de volgorde zoals gebruikelijk binnen de rooms-katholieke traditie. De Deuterocanonieke boeken staan daarom opgenomen tussen de boeken van het Oude Testament. De Deuterocanonieke boeken, die bij de protestanten Apocrief worden genoemd, zijn vertaald uit de Griekse grondtekst (Septuaginta). Dit is de grondtekst voor deze boeken. Ook voor het enige boek waarvan men over een aanzienlijk deel (2/3 deel) van het Hebreeuwse origineel beschikt, De wijsheid van Jezus Sirach, gebruikt men dit alleen voor de reconstructie van de tekst bij fouten in de Griekse handschriften.
Twee uitgaven.
De eerste complete uitgave van de Willibrordvertaling verscheen in 1975, nadat eerder losse delen waren verschenen: het Nieuwe testament in 1961 en het Oude Testament in vijf delen, van 1966 tot 1973. De vertalers lieten zich adviseren door literaire deskundigen, onder wie Gerard Reve en Albert Westerlinck. De KBS beschouwt niet de versie uit 1975, maar die uit 1978 als de definitieve tekst van de Willibrordvertaling.
De tweede, geheel herziene versie verscheen in 1995. Daarin zijn alleen de Psalmen, de vier Evangelieën en de Handelingen helemaal opnieuw vertaald (de nieuwe KBS-vertaling van de Psalmen verscheen afzonderlijk al in 1982; de nieuwe vertaling van de evangelieën en Handelingen in een afzonderlijke editie in 1987). De vertaling van de overige Bijbelteksten onderging slechts een revisie. Bij de vertalers stond trouw aan de brontekst en toegankelijk taalgebruik voorop. Onder andere werd misogyn taalgebruik geweerd.
Of het ook daadwerkelijk gelukt is de vertaling toegankelijker te maken en trouw te blijven aan de brontekst, is een punt voor discussie. Zo had onder andere wijlen Monseigneur Henricus Bomers, bisschop van Haarlem, heel wat kritiek op de herziene editie. De vertrouwdheid met de vertaling uit 1978 is ook een belangrijke reden geweest waarom de bisschoppen zich voor het Lectionarium blijven baseren op de eerste editie. De bisschoppen overwegen ook de mogelijkheid om een eigen liturgische vertaling te maken.
Uitgave 1975.
Van de 1975-tekst zijn verschillende uitgaven tot stand gekomen. De eerste gedrukte uitgave (met aantekeningen) werd in 1975 gepubliceerd. In het begin van de negentiger jaren kwam een elektronische uitgave voor DOS beschikbaar. Deze uitgave is voorzien van aantekeningen.
De 1975-tekst bevat de beroemde vertaling van de Psalmen door Ida Gerhardt en Marie van der Zeyde.
Uitgave 1995.
In de uitgave van 1995 werd Ida Gerhardts psalmenvertaling door een andere vertaling vervangen. De uitgave is voorzien van aantekeningen. Van deze tekst kwam in 1998 een elektronische versie beschikbaar op cd-rom en enkele jaren later een geheel nieuwe uitgave in Online Bijbel-formaat. In de uitgave van 1995 is de Godsnaam 'Jahwe' (zoals deze in de eerdere vertaling van 1975 wordt gebruikt) vervangen door 'HEER'.
Uitgave voor Protestanten.
Recent verscheen van de 1995-tekst een uitgave die meer is afgestemd op het gebruik onder Protestanten. In deze speciale tekst-uitgave zonder aantekeningen zijn de deuterocanonieke (apocriefe) boeken geplaatst tussen het Oude en het Nieuwe Testament.
Gebruik.
Zowel de Willibrordvertaling uit 1995 als de Nieuwe Bijbelvertaling uit 2004 kunnen in de katholieke liturgie niet gebruikt worden. Het voorgeschreven Lectionarium baseert zich op de versie van de Willibrordvertaling uit 1978, waarvan in de Kerk meestal de derde druk (uit 1981) gebruikt wordt.
De Willibrordvertaling van 1995 wordt ook in sommige protestantse erediensten gebruikt.
Zie ook.
Bijbelvertaling - Bijbel - Petrus Canisius - apocriefen - Nederlands Bijbelgenootschap - NBG '51

</doc>
<doc id="33249" url="https://nl.wikipedia.org/wiki?curid=33249" title="Krijt-Paleogeengrens">
Krijt-Paleogeengrens

De Krijt-Paleogeengrens (ook wel Krijt-Tertiairgrens, afgekort K-Pg-grens of K-T-grens; in het Engels: "K-T Boundary") is de overgang tussen de geologische tijdperken Krijt (K) en Paleogeen (Pg). In gesteenten is deze overgang terug te vinden als een dunne sedimentlaag, die verrijkt is met het zeldzame element iridium. Tijdens deze overgang vond een massa-extinctie plaats, waarbij veel soorten dieren en planten verdwenen. Deze gebeurtenis wordt de Krijt-Paleogeenmassa-extinctie (of Krijt-Tertiairmassa-extinctie) genoemd. Recente dateringen wijzen op een ouderdom van 65,95 miljoen jaar.
Tijdens of vlak voor de Krijt-Paleogeengrens verdwenen alle dinosauriërs (uitgezonderd sommige vogels). Een klein aantal fossielen van dinosauriërs is in lagen boven de Krijt-Paleogeengrens gevonden, maar die worden verklaard als fossielen die uit oudere lagen geërodeerd en daarna opnieuw afgezet zijn. Naast de dinosauriërs verdwenen onder andere alle pterosauriërs, plesiosauriërs en mosasauriërs en veel soorten planten en ongewervelden. Door het verdwijnen van de dinosauriërs kwamen ecologische niches vrij, waardoor vooral onder de zoogdieren adaptieve radiatie kon plaatsvinden aan het begin van het Paleogeen.
De Krijt-Paleogeen-massa-extinctie duurde kort vergeleken met andere massa-extincties uit de geologische geschiedenis, maar enkele tienduizenden jaren. Het uitsterven was volgens de meeste geleerden daarom het gevolg van een grote natuurramp. Er zijn verschillende grote inslagkraters gevonden waarvan het ontstaan rond de Krijt-Paleogeengrens kan worden gedateerd en ook was er in de laatste tijdsnede van het Krijt sprake van verhoogde vulkanische activiteit. De hoeveelheid stof in de atmosfeer nam zowel in het geval van een meteorietinslag als bij grootschalig vulkanisme toe, waardoor minder zonlicht het aardoppervlak bereikte. Dit bemoeilijkte de fotosynthese, waardoor veel planten en – als gevolg daarvan – de dieren die zich met planten voedden uitstierven. Er zijn echter ook theorieën dat de extinctie een geleidelijker proces was, dat plaatsvond als gevolg van een klimaatverandering of verandering van het zeeniveau.
De overgang in gesteentelagen.
In grote gedeelten van Europa is het gesteente aan weerszijden van de grens vergelijkbaar. Hoewel de grens dus geen duidelijke verandering in gesteente hoeft te zijn, zijn er duidelijke veranderingen te zien in de fossielen van dieren en planten die in het gesteente gevonden worden onder, op en boven de grens. Ook vertoont het laagje dat de grens tussen Krijt en Paleogeen vormt een aantal bijzondere eigenschappen.
In 1980 ontdekte een groep onderzoekers rond de natuurkundige Luis Alvarez en zijn zoon, de geoloog Walter Alvarez, dat dit laagje verrijkt is in het zeldzame element iridium (ongeveer 30 tot 130 keer zo hoge concentratie als normaal). Iridium is aan het aardoppervlak zeldzaam, het is een siderofiel element dat zich door planetaire differentiatie vooral in de aardkern bevindt. Het komt wel voor in kometen en planetoïden, Alvarez en zijn collega's suggereerden daarom dat tijdens de Krijt-Paleogeengrens een planetoïde op Aarde in moet zijn geslagen.
Behalve de iridiumanomalie zijn er meer bewijzen gevonden voor een dergelijke inslag. Wereldwijd zijn er in de Krijt-Paleogeengrens geschokte kwarts-kristallen, microsferulen en microscopisch kleine diamantkristallen gevonden. Geschokte kwarts is een kwartskristal dat sporen van hoge druk vertoont en wordt algemeen gevormd bij meteorietinslagen. Microsferulen zijn kleine bolletjes glas, die ontstaan als bij een inslag gesmolten gesteente de lucht in vliegt om als gestold glas terug op Aarde te vallen. Diamant vormt zich alleen onder extreem hoge druk, en microscopisch kleine diamanten op de Krijt-Paleogeengrens zijn alleen in Noord-Amerika gevonden.
Uitgestorven en overlevende soorten.
Hoewel het uitsterven binnen een tijdsbestek van enkele tienduizenden jaren plaatsvond, is er een duidelijk verschil in het uitstervingspatroon van verschillende clades. Soorten die van fotosynthese leefden namen af of stierven uit vanwege de afname van het zonlicht als gevolg van de grote hoeveelheid stofdeeltjes in de atmosfeer. Zulke soorten, zoals fytoplankton of planten, vormden in het Krijt reeds het onderste deel van de voedselpiramide. Plantenetende dieren stierven uit doordat hun voedsel verdween, waarna ook de vleeseters die van deze planteneters leefden uitstierven.
Coccolithophorida (die coccoliet afzetten) en mollusken (waaronder ammonieten, rudisten, zoetwaterslakken en mosselen) stierven massaal uit, samen met de roofdieren die zich met hen voedden. Zo vormden ammonieten het belangrijkste voedsel voor de Mosasauridae, een groep zeereptielen. Deze groep stierf daardoor ook uit op de Krijt-Paleogeengrens.
Aan het begin van het Paleogeen lijken er geen uitsluitend herbivore en carnivore soorten meer in leven te zijn geweest. Omnivoren, insecteneters en aaseters waren de enigen die de massa-uitsterving overleefden. De zoogdieren en vogels die de extinctie overleefden voedden zich met insecten, larven, wormen en slakken, die zich op hun beurt konden voeden met resten van dode planten en dieren.
In rivieren stierven minder soorten uit, doordat in die biotoop voedsel vooral afkomstig is van detritus in plaats van levende planten. In de oceanen was de extinctie ernstiger onder dieren die in de pelagische zone leefden. Dieren in de pelagische zone zijn namelijk afhankelijk van fytoplankton, terwijl dieren die op de zeebodem leven zich kunnen voeden met detritus.
De grootste overlevende dieren waren de krokodilachtigen en Choristodera, die zowel op het water als op het land konden leven en toegang hadden tot voldoende detritus. Ook huidige krokodillen kunnen als aaseters leven en ze kunnen maanden zonder voedsel, terwijl hun jongen klein zijn en langzaam groeien en voornamelijk van ongewervelden en aas leven. Dit geldt als een oorzaak waardoor krokodillen in tegenstelling tot andere grote reptielen de extinctie overleefden.
Reptielen.
De bekendste uitgestorven dieren van de Krijt-Paleogeen-massa-extinctie zijn de dinosauriërs. Men gaat ervan uit dat alle dinosauriërs (op de vogels na) uitstierven. Het is onduidelijk of de dinosauriërs in de laatste paar miljoen jaar van het Krijt al achteruitgingen, vooral omdat er niet genoeg fossielen gevonden zijn om hierover statistisch uitsluitsel te kunnen geven. Het is niet uitgesloten dat kleine dinosauriërs in eerste instantie wel overleefden, maar pas later alsnog uitgestorven zijn door het gebrek aan voedsel vanwege de omvangrijke veranderingen in flora en fauna.
In het verleden is weleens beweerd dat het uitsterven van de dinosauriërs een geleidelijk proces is geweest dat voortduurde in het Paleoceen. Deze stelling was bijvoorbeeld gebaseerd op vondsten van dinosauriërfossielen in de Hell Creek-formatie (Montana, V.S.), ongeveer 1,3 m boven en 40.000 jaar jonger dan de Krijt-Paleogeengrens. Bij datering van pollen dat naast een dijbeen van een Hadrosaurus in een bed van de Ojo Alamo-zandsteen in Utah werd gevonden bleek dit bed een ouderdom van rond de 64,5 miljoen jaar te hebben, dus een miljoen jaar na de Krijt-Paleogeen-massa-extinctie. Er bestaat wetenschappelijke consensus, dat deze fossielen uit hun oorspronkelijke sedimenten werden geërodeerd en opnieuw afgezet in jongere bedden.
In het Maastrichtien zijn tien families van krokodilachtigen gevonden, waarvan er vijf al voor de Krijt-Paleogeengrens uitstierven. De vijf andere families komen zowel in het Krijt als Paleoceen voor. Dit zijn allemaal families die in zoet water leefden, alleen de Dyrosauridae leefden zowel in zoet als zout water. Verder stierven alle grotere soorten uit, zoals "Deinosuchus" uit Noord-Amerika. De krokodillen leven grotendeels in het water en kunnen zich bovendien in de modder ingraven, wat hun kansen op overleving kan hebben vergroot. Het kan ook zijn dat krokodillen konden overleven doordat hun jongen in zoetwater leven. Zoetwateromgevingen werden niet zo zwaar getroffen als de open zee.
Drie groepen reptielen die niet tot de Archosauria behoren overleefden de massa-extinctie: de Testudines (schildpadden), de Lepidosauria en de Choristodera (die in het Mioceen zouden uitsterven). Meer dan 80% van alle soorten schildpadden uit het Krijt overleefden in het Paleoceen en alle zes schildpadfamilies uit het Krijt hebben ook tegenwoordig nog vertegenwoordigers. Tegenwoordig komen twee groepen Lepidosauria voor: Sphenodonta (een groep reptielen waarvan de tuatara's het enige tegenwoordig nog levende geslacht zijn) en Squamata (schubreptielen, dat zijn slangen, hagedissen en wormhagedissen). De laatste groep had zich tijdens het Mesozoïcum sterk ontwikkeld en het lijkt erop dat ze nauwelijks door de Krijt-Paleogeen-massa-extinctie getroffen werden, waarschijnlijk doordat het relatief kleine dieren zijn met een goed aanpassingsvermogen in dieet en habitat.
De Krijt-Paleogeen-massa-extinctie maakte wel een einde aan alle zeereptielen, waaronder de mosasauriërs en plesiosauriërs, de reusachtige predatoren die de top van de mariene voedselketen vormden tijdens het Krijt.
Pterosauriërs en vogels.
Pterosauriërs waren tijdens het Laat-Krijt al geleidelijk teruggedrongen. In het Midden-Krijt zijn nog tien families gevonden, maar uit het Maastrichtien is nog maar één familie (Azhdarchidae) bekend. Dit was een familie relatief grote dieren, gedurende het Laat-Krijt lijken grotere soorten de overhand te hebben gekregen. Tegelijkertijd diversificeerden de moderne vogels zich, waarbij ze primitievere vogels en pterosauriërs verdrongen door directe concurrentie of door de vrijgekomen niches op te vullen.
De meeste paleontologen beschouwen de vogels als de enige overlevende groep dinosauriërs. Ook onder de vogels vielen echter tijdens de Krijt-Paleogeen-massa-extinctie slachtoffers. Alleen de moderne vogels (Neornithes) overleefden de extinctie, groepen als Enantiornithes en Hesperornithes stierven uit. In het Laat-Krijt vond er een snelle adaptieve radiatie onder de vogels plaats. In het laatste deel van het Krijt leefden eend- of kipachtige vogels en loopvogels samen met de andere dinosauriërs. Aangenomen wordt dat de moderne vogels de Krijt-Paleogeen-massa-extinctie overleefden doordat ze konden duiken, zwemmen of nesten bouwen in holen, waardoor ze een schuilplek hadden tegen de ergste rampen die de massa-extinctie veroorzaakten. In het Paleoceen radieerden de vogels opnieuw dankzij de vrijgekomen niches bij het uitsterven van de overige dinosauriërs.
Zoogdieren.
Hoewel alle hoofdgroepen zoogdieren (placentadieren, buideldieren, cloacadieren en multituberculaten) de Krijt-Paleogeenovergang zonder grote verliezen overleefden, vielen er ook onder de zoogdieren slachtoffers. Vroeger werd verondersteld dat de evolutionaire radiatie van de zoogdieren plaatsvond na de Krijt-Paleogeengrens en een gevolg was van het uitsterven van de dinosauriërs. Tegenwoordig is echter met moleculaire fylogenetica vastgesteld, dat de zoogdieren in een periode ongeveer 30 miljoen jaar voor de Krijt-Paleogeengrens ook sterk diversificeerden, de radiatie nam daarna af tijdens de laatste delen van het Krijt. De verklaring moet zijn dat ze ecologische niches bezetten die niet sterk door de massa-extinctie getroffen werden. Sommige ordes onder de zoogdieren namen zelfs toe in de tijd van de overgang als gevolg van de afname van concurrentie in hun niches.
De zoogdieren uit het bovenste Maastrichtien die de massa-extinctie overleefden waren relatief klein (de meeste minder dan 1 kg) waardoor ze gemakkelijker konden overleven. Daarnaast leefden veel van de vroege cloacadieren en buideldieren uit het Boven-Krijt gedeeltelijk in het water of in holen, wat extra bescherming moet hebben gegeven voor de gebeurtenissen tijdens de Krijt-Paleogeenovergang.
Tijdens het eerste tijdvak na de Krijt-Paleogeenovergang, het Paleoceen (65,5 – 55,8 miljoen jaar geleden), zouden deze kleine soorten zoogdieren geleidelijk de vrijgekomen niches opvullen. In 10 miljoen jaar na de Krijt-Paleogeengrens zouden daarop veel nieuwe groepen zoogdieren verschijnen, waaronder veel tegenwoordig belangrijke groepen. Aan het einde van het Paleoceen waren er al soorten zoogdieren die groter dan twee meter werden, er verschenen ook carnivore en grazende herbivore soorten. Er wordt wel gezegd dat op de Krijt-Paleogeenovergang de "zwakken de Aarde erfden", maar dit berust voor een deel op de aanname dat alle zoogdieren van het Krijt door predatie en concurrentie met de dinosauriërs nachtdieren waren en klein bleven. Vondsten van zoogdieren uit het Krijt in China hebben dit beeld inmiddels iets bijgesteld. Deze soorten konden zo groot worden als honden en bleken op kleinere dinosauriërs te jagen. De meeste zoogdieren uit het Krijt waren echter veel kleiner en speelden ecologisch gezien een ondergeschikte rol ten opzichte van de dinosauriërs.
Amfibieën.
Onder de amfibieën vond geen of nauwelijks extinctie plaats op de Krijt-Paleogeengrens. Bij bestudering van salamandergeslachten in gesteentelagen rond de Krijt-Paleogeengrens in Montana bleek dat zes van de zeven in het Krijt voorkomende geslachten ook in het Paleoceen aanwezig waren. De in het Krijt voorkomende drie geslachten kikkers bleken ook niet beïnvloed door de Krijt-Paleogeengrens. Ook voor amfibieën geldt dat ze relatief klein zijn en gemakkelijk in het water of door zich in te graven kunnen schuilen voor de gebeurtenissen die de extinctie van grotere soorten veroorzaakten.
Vissen.
Het lijkt erop dat onder de vissen relatief weinig slachtoffers vielen, zowel in de zee als in zoetwatermilieus. Ongeveer 80% van alle soorten kraakbeenvissen (haaien en roggen) uit het Krijt overleefde de Krijt-Paleogeengrens. Onder de beenvissen stierf minder dan 10% van alle families uit.
Wel is er bewijs gevonden voor massale sterfte onder beenvissen in gesteente vlak boven de Krijt-Paleogeengrens op het Seymour-eiland (bij Antarctica).
Insecten.
Uit onderzoek naar vraatsporen van insecten in fossiele planten blijkt dat na de Krijt-Paleogeengrens veel minder sporen van predatie door insecten voorkomen. Zelfs 1,7 miljoen jaar na de overgang komen relatief weinig vraatsporen voor. De meest logische verklaring is dat ook insectenpopulaties tijdens de K-Pg-grens gedecimeerd werden.
Mariene ongewervelden.
Ongeveer 60% van alle Madreporaria (rifkoralen) uit het Laat-Krijt overleefde niet in het Paleoceen. Vooral kolonievormende koralen, die in warm tropisch water leefden, werden hard getroffen: ongeveer 98% van deze soorten stierf uit. Solitaire koralen, die meestal niet op riffen groeien maar op koudere en diepere delen van de zeebodem (onder de fotische zone), werden minder hard getroffen. Kolonievormende koralen stierven waarschijnlijk uit doordat ze in symbiose leefden met fotosynthetische algen, die massaal uitstierven op de Krijt-Paleogeengrens.
Onder de inktvissen, zee-egels en bivalven stierven veel soorten uit, terwijl de meeste soorten brachiopoden de Krijt-Paleogeengrens overleefden en radieerden tijdens het Vroeg-Paleoceen. Onder de inktvissen overleefden alleen soorten uit de groepen Nautiloidae (waar de tegenwoordige Nautilidae (nautilussen) toe behoren) en Coleoidea (octopussen, pijlinktvissen en zeekatten). Alle andere inktvissen, waaronder de belemnieten en ammonieten stierven uit. Er is een verschil in voortplanting tussen de uitgestorven en overlevende soorten. Ammonieten legden meer en kleinere eieren, hun nakomelingen kwamen als planktonische larven uit het ei. Deze larven, die in het oppervlaktewater leefden, kunnen massaal gestorven zijn door de ramp op de Krijt-Paleogeengrens. De overlevende soorten legden juist grotere en minder eieren. Na het uitsterven van de ammonieten vond onder de overlevende Nautiloidae adaptieve radiatie plaats, waarmee de vrijgekomen niches gevuld werden.
Onder de zee-egels stierf ongeveer 35% van alle geslachten uit op de Krijt-Paleogeengrens, hoewel soorten die in warm, tropisch water leefden het zwaarst getroffen werden ten opzichte van zee-egels die op hogere breedtegraden en/of in dieper water leefden. Het lijkt erop dat de warmere ondiepe soorten zo zwaar werden getroffen vanwege het wegvallen van hun habitat door het uitsterven van kolonievormende koralen, waardoor veel koraalriffen verdwenen.
Verder stierven de rudisten (enorme rifbouwende mosselen die typisch zijn voor het Krijt) en de Inoceramidae (een bivalvenfamilie verwant aan de oesters) uit op de Krijt-Paleogeengrens.
Een groep kleine kreeftachtigen die veel voorkomt in het Maastrichtien, de Ostracoda (mosselkreeftjes), is weinig aanwezig in het Paleoceen. Ook bij deze groep is het niet duidelijk of het uitsterven voor of tijdens de Krijt-Paleogeengrens plaatsvond.
Micro-organismen.
Ook onder sommige groepen micro-organismen vond extinctie plaats. Voor soorten plankton die het skelet uit carbonaat opbouwden is de Krijt-Paleogeengrens een van de meest drastische overgangen in de aardse geschiedenis. Krijtgesteente, een soort gesteente dat typisch is voor het Krijt, bestaat uit deze skeletjes. De dikke lagen krijtgesteente van het Krijt komen in het Paleogeen niet meer voor. Statistische analyse laat zien dat de massa-extinctie een gevolg was van het uitsterven van veel soorten binnen beperkte tijd, in plaats van een afname van het aantal nieuwe soorten dat ontstond door speciatie.
Bij de dinoflagellaten is er minder duidelijkheid over de precieze invloed van de Krijt-Paleogeen-massa-extinctie, voornamelijk doordat van deze groep alleen de cysten fossiliseren. Niet alle dinoflagellaten hebben een cystestadium zodat de diversiteit waarschijnlijk groter was dan gevonden wordt als fossiel. Er lijken echter geen belangrijke veranderingen te zijn geweest op de Krijt-Paleogeengrens. Ook onder Radiolaria lijkt er geen sprake te zijn van grootschalig uitsterven rond de Krijt-Paleogeengrens. Als gevolg van de wereldwijde afkoeling van het klimaat was er in het Vroeg-Paleoceen zelfs een opbloei van deze groep in de wateren rond Antarctica.
Naar het voorkomen van planktonische Foraminifera rond de Krijt-Paleogeengrens is veel onderzoek gedaan. Sommige geleerden denken dat er een grote massa-extinctie plaatsvond, andere dat het meerdere kleinere extincties betreft met daartussen perioden waarin de populaties zich herstelden. Doordat de totale biomassa in de oceanen tijdens de Krijt-Paleogeen-massa-extinctie verminderde was er minder voedsel voor benthische Foraminifera, die zich met detritus voedden. Nadat het mariene leven zich herstelde aan het begin van het Paleoceen, kwamen ook nieuwe soorten benthische Foraminifera op. Het herstel besloeg de eerste paar honderdduizend jaar in het Paleoceen.
Duur van de massa-extinctie.
De tijdspanne waarbinnen de Krijt-Paleogeen-massa-extinctie plaatsvond is een controversieel onderwerp, omdat hypotheses over de oorzaak van de extinctie afhangen van een relatief korte tijd (een paar jaar tot enkele duizenden jaren) terwijl andere hypotheses juist langer nodig hebben. Vanwege het zogenaamde Signor-Lippseffect is het moeilijk de duur van de extinctie te bepalen met stratigrafisch onderzoek (op welk niveau in de gesteentelagen fossielen van een bepaalde soort wel of juist niet voorkomen). Het Signor-Lippseffect is het effect dat er zo weinig fossielen gevonden zijn dat de kans statistisch groot wordt dat een soort lang na de tijd van het jongst gevonden fossiel uitstierf. Er zijn bovendien weinig doorlopende gesteentelagen bekend die een ouderdom hebben van een paar miljoen jaar voor tot een paar miljoen jaar na de extinctie.
Oorzaken van de massa-extinctie.
Er is een aantal hypotheses over de oorzaak van de massa-extinctie op de Krijt-Paleogeengrens. De meeste daarvan gaan uit van een grote meteorietinslag of van een periode van verhoogd vulkanisme. Een andere veelgehoorde factor is een wereldwijde (eustatische) daling van het zeeniveau, die regressie van de zee tot gevolg had. Sommige hypotheses gaan uit van een combinatie van de eerste twee of van alle drie deze factoren.
Meteorietinslag.
Het idee van vader en zoon Alvarez en hun collega's, dat het uitsterven veroorzaakt werd door het inslaan van een grote meteoriet, was niet nieuw. Ze waren wel de eersten die bewijs publiceerden voor een dergelijke inslag in concentratie van 6 ppb iridium in de Krijt-Paleogeengrens. Iridium komt in de aardkorst normaal voor met een concentratie van 0,3 ppb, maar in chondriet-meteorieten is dat 455 ppb. De verhouding van isotopen van chroom in de Krijt-Paleogeengrenslaag is vergelijkbaar met die in koolstofchondrieten. De totale hoeveelheid iridium die over de hele wereld in de Krijt-Paleogeengrens zit, volstaat voor een inslaand object van rond de 10 km doorsnee (of meerdere kleinere objecten). Bij een dergelijke inslag zou 2 miljoen maal zoveel energie vrijkomen als bij de krachtigste kernbommen die ooit getest zijn.
De geschokte kwarts, microsferulen en microdiamanten vormen verder bewijs voor de meteoriethypothese. Deze worden vooral in Noord- en Zuid-Amerika gevonden, wat erop wijst dat de inslag in dat deel van de wereld moet hebben plaatsgevonden.
In 1990 werd een grote inslagkrater ontdekt in de ondergrond onder Chicxulub, een plaatsje op het Mexicaanse schiereiland Yucatán, die ongeveer de juiste ouderdom heeft. De krater is ovaal en heeft een gemiddelde diameter van 180 km, wat overeenkomt met de grootte die door Alvarez en zijn collega's was voorspeld. Deze krater wordt meestal Chicxulubkrater of Yucatán-krater genoemd. Een buitenste ring van de krater is later ontdekt en heeft een diameter van 300 km. Daarmee is het de grootst bekende inslag in het binnenste gedeelte van het Zonnestelsel sinds het "Late Heavy Bombardment" 4 miljard jaar geleden. De vorm en locatie van de krater wijzen erop dat de inslag die de krater vormde catastrofale bijwerkingen had. De inslag zelf vond plaats in de zee, wat tsunami's veroorzaakt moet hebben. Bewijs voor tsunami's is gevonden in sedimenten van deze ouderdom op verschillende plaatsen in het Caribisch gebied.
De inslag vond plaats op een plek waar veel gips (calciumsulfaat) in de ondergrond zit, wat behalve stof ook een grote hoeveelheid zwaveldioxide in de vorm van aerosols de atmosfeer in moet hebben gebracht. Geschat wordt dat de hoeveelheid uit zwavelzuur bestaande aerosols en stof die in de stratosfeer werd gebracht groot genoeg was om de hoeveelheid zonlicht die het aardoppervlak bereikte met 10% to 20% te verminderen. Het zou ten minste tien jaar hebben geduurd voor de aerosols uit de atmosfeer verdwenen waren. Veel soorten planten en fytoplankton die afhankelijk zijn van fotosynthese stierven, waardoor plantenetende dieren geen voedsel meer hadden. Massale sterfte van planteneters zou op zijn beurt weer het uitsterven van predators tot gevolg hebben gehad. Kleine soorten dieren die vooral aas en detritus aten hadden echter een redelijke kans op overleving.
Ook andere mogelijke gevolgen van een inslag worden gezien als oorzaken voor de massa-extinctie. Ejecta van de inslag die terugvielen naar de Aarde zouden bij het binnendringen van de atmosfeer een paar uur lang voor intense infrarode straling hebben gezorgd, vergelijkbaar met een oven op de grillstand, zodat veel blootstaande organismen werden gedood. Als gevolg van deze enorme hittepuls kunnen er wereldwijd bosbranden zijn uitgebroken. Dankzij de hoge concentratie zuurstof in de atmosfeer gedurende het Krijt konden grote branden zich bovendien sneller uitbreiden. Wereldwijde branden zouden bovendien de concentratie kooldioxide in de atmosfeer verhoogd hebben, wat tijdelijk een sterker broeikaseffect tot gevolg had. Kwetsbare soorten die door de voorgaande gebeurtenissen al getroffen waren kunnen hierdoor tot uitsterven zijn gedreven. De inslag kan ook zure regen hebben veroorzaakt, afhankelijk van het soort gesteente dat door de inslag geraakt werd. Dit was waarschijnlijk geen belangrijk effect, doordat chemische buffers de verzuring moeten hebben geneutraliseerd. Het overleven van diersoorten die gevoelig zijn voor verzuring van hun leefomgeving (zoals kikkers) wijst er bovendien op dat het effect nooit groot geweest kan zijn.
De inslaghypothese kan alleen een relatief snelle en korte massa-extinctie verklaren, omdat verhoogde hoeveelheden stof en zwavelzuur in de atmosfeer in korte tijd weer zouden verdwijnen. De meeste geleerden zijn het erover eens dat er rond de Krijt-Paleogeengrens inderdaad een grote meteoriet is ingeslagen, maar over de vraag of dit een oorzaak was van de massa-extinctie verschillen de meningen.
Vulkanisme van de Deccan Traps.
De Deccan Traps zijn trapvormige vloedbasalten op het Indiaas Subcontinent die door vulkanisme gevormd zijn. Nieuw bewijs laat zien, dat ze gevormd werden in een tijdsduur van 800.000 jaar, die overlapt met de Krijt-Paleogeengrens. Ze kunnen daarom goed een oorzaak vormen van de massa-extinctie en het trage ecologische herstel daarna.
Het vulkanisme van de Deccan Traps kan op verschillende manieren een massa-extinctie hebben veroorzaakt, zoals door de uitstoot van grote hoeveelheden stof en zwaveldioxide in de atmosfeer, dat het zonlicht kan hebben tegengehouden waardoor fotosynthese moeilijk werd. Verder werd er koolstofdioxide uitgestoten bij het vulkanisme, zodat het broeikaseffect versterkt werd.
De hypothese dat het vulkanisme van de Deccan Traps de oorzaak van het uitsterven was, ging er vroeger van uit dat het uitsterven over een langere periode had plaatsgevonden. De aanhangers van de inslaghypothese beargumenteerden dat dankzij het Signor-Lippseffect de tijdsduur van de massa-extinctie langer leek en vulkanisme dus geen goede verklaring kon zijn. Hoe meer fossielen er gevonden werden, des te duidelijker werd echter dat de massa-extinctie over een korte periode plaatsvond. Pas nadat duidelijk werd dat de Deccan Traps ook in geologisch korte tijd gevormd zouden kunnen worden, werd deze hypothese weer aantrekkelijk.
Meerdere inslagen.
Het kan zijn dat een planetoïde voor de inslag in meerdere brokstukken uiteenbrak om vervolgens in meerdere delen in te slaan. Voor de Chicxulubkrater en de krater Tycho op de Maan is wel geopperd, dat ze door inslagen van brokstukken van hetzelfde moederobject vormden en dat de Baptistina-planetoïdenfamilie uit overgebleven brokstukken van hetzelfde object bestaat. Dit moederobject zou ongeveer 160 miljoen jaar geleden zijn opgebroken.
Sinds de ontdekking van de Chicxulubkrater is een aantal andere inslagkraters geïdentificeerd die ongeveer rond de Krijt-Paleogeengrens zijn ontstaan. Dit kan toeval zijn, maar het is ook mogelijk dat meerdere grote meteorieten de Aarde binnen korte tijd getroffen hebben. Kraters die ongeveer deze ouderdom hebben zijn onder andere de 24 km grote Boltisjkrater in Oekraïne (gedateerd op 65,17 ± 0,64 miljoen jaar), de Shivakrater in de Indische Oceaan en de ongeveer 20 km grote Silverpitkrater in de Noordzee (tussen de 45 en 74 miljoen jaar oud). Van de laatste twee structuren is nog niet zeker, of het inslagkraters zijn. De Aarde kende in het verleden meermaals grote impactevenementen, maar zelden hadden deze zo'n verwoestende effect als de inslag(en) rond deze periode. De theorie dat het hier om meerdere inslagen - verdeeld over de planeet - zou gaan, en niet om één, geïsoleerd impactevenement zou daarom verklaren waarom deze extinctiegolf zo groot was. De effecten van meerdere inslagen kunnen elkaars effecten versterkt hebben, zelfs als er duizenden jaren tussen de verschillende evenementen zou hebben gezeten. De natuur was zich in zo'n scenario nog aan het herstellen van een vorige catastofale inslag, wanneer een volgende zich reeds voordeed.
Regressie van de zee.
In de laatste tijdsnede in het Krijt, het Maastrichtien, vond de grootste daling van het zeeniveau plaats tijdens het Mesozoïcum. In veel sedimentlagen uit deze tijd is deze regressie duidelijk terug te vinden: de oudste lagen in het Maastrichtien zijn mariene sedimenten, daarbovenop liggen strandafzettingen en daarop terrestrische afzettingen. Dit is een wereldwijde trend, waaruit blijkt dat de daling van het zeeniveau niet relatief was (veroorzaakt door lokale tektonische opheffing) maar werd veroorzaakt door de eustasie, de wereldwijde schommeling van het zeeniveau. Er is nog geen duidelijke oorzaak voor de daling van het zeeniveau bekend, maar men neemt aan dat dit veroorzaakt werd door het minder actief worden van vulkanisme op de mid-oceanische ruggen, waardoor deze tijdens het Maastrichtien inzakten en de oceaanbodem dieper kwam te liggen.
Door grote regressies komt het continentaal plat rond de continenten droog te staan. Dit was gedurende het Krijt bedekt met ondiepe zeeën, waar de meeste mariene soorten leefden. Een regressie zou een massa-extinctie onder deze soorten veroorzaakt kunnen hebben. De regressie kan ook tot klimaatverandering hebben geleid, ten eerste doordat de zeestromingen en daardoor de atmosferische stromingen veranderden, ten tweede doordat minder wateroppervlak het albedo van de Aarde verlaagt waardoor de wereldwijde temperatuur stijgt.
Supernova.
Een andere mogelijke oorzaak voor de Krijt-Paleogeen-massa-extinctie was kosmische straling veroorzaakt door een nabije supernova. Ook een supernova kan de iridiumanomalie op de Krijt-Paleogeengrens veroorzaakt hebben. Kosmische straling van een supernova bevat echter ook sporen van de langst levende isotoop van plutonium, 244Pu met 81 miljoen jaar halfwaardetijd. Omdat bij analyse van het gesteente van de Krijt-Paleogeengrens geen sporen van 244Pu of de elementen waarin het vervalt zijn gevonden, is het niet waarschijnlijk dat een supernova de oorzaak geweest is.
Combinatie van factoren.
In hypotheses die uitgaan van een combinatie van factoren stierven aan het einde van het Maastrichtien soorten uit door verandering en vernietiging van de habitats van die soorten. Klimaatverandering en/of een daling van het zeeniveau zorgde ervoor dat veel soorten hun natuurlijke habitat verloren. Tegelijkertijd zorgde fijn stof dat vrijkwam bij vulkanisme wereldwijd voor een verdroging van het klimaat. De dinosauriërs, de grootste gewervelden uit het Krijt, waren het gevoeligst voor veranderingen in leefomgeving en hun biodiversiteit ging daardoor aan het einde van het Krijt achteruit. Op dat moment vond een grote meteorietinslag plaats waarbij zoveel stof de atmosfeer in geblazen werd dat het zonlicht niet meer tot het aardoppervlak doordrong en fotosynthese onmogelijk werd. Dit zorgde voor het instorten van voedselketens die van fotosynthese afhingen, zowel in het water als op het land.
Het belangrijkste verschil tussen hypotheses die uitgaan van een combinatie van factoren en hypotheses die slechts één oorzaak aanwijzen is dat ze ervan uitgaan dat één enkele factor niet sterk genoeg kan zijn geweest om de massa-extinctie te veroorzaken. Aanhangers van hypotheses die een combinatie van factoren veronderstellen argumenteren bovendien dat het patroon waarmee verschillende soorten uitstierven niet door een enkele factor kan zijn veroorzaakt.

</doc>
<doc id="33251" url="https://nl.wikipedia.org/wiki?curid=33251" title="Taxon">
Taxon

Een taxon (meervoud: taxa) is een taxonomische eenheid of taxonomische groep, een groep organismen die volgens een taxonoom een van andere groepen te onderscheiden eenheid vormt. 
Voorbeelden van taxa zijn:
Meestal heeft een taxon een naam en een rang, maar dit is geen vereiste. Een taxon bevat organismen (of taxa) waarvan een taxonoom oordeelt dat ze tot die eenheid horen, om redenen die voor de taxonoom van belang zijn.
Volgens het door Linnaeus ingevoerde principe van binomiale nomenclatuur behoren alle benoemde soorten tot een geslacht, en hebben ze een tweedelige naam. Een taxon met een rang lager dan soort krijgt een driedelige naam.
De term taxon werd geïntroduceerd op voorstel van H.J. Lam op het Internationaal Botanisch Congres van 1950 in Stockholm, als verkorte schrijfwijze voor "taxonomic group" (taxonomische groep). Dit voorstel werd aangenomen en na de botanici volgden zoölogen en bacteriologen al snel. De zoölogen definieerden de term als "taxonomic unit" (taxonomische eenheid).
Het is niet gezegd dat de leden van een taxon op elkaar lijken. In sommige gevallen lijken ze heel sterk op elkaar: het ene lid van het geslacht havikskruid ("Hieracium") lijkt sterk op de meeste andere leden. In andere gevallen zijn de morfologische verschillen aanzienlijk groter: de heilige lotus ("Nelumbo nucifera") heeft slechts weinig morfologische kenmerken gemeen met de gewone plataan ("Platanus" ×"hispanica"), hoewel beide planten volgens het APG II-systeem tot hetzelfde taxon horen: de orde "Proteales". Dit komt deels omdat een orde ("Proteales") een veel hoger hiërarchisch niveau heeft dan een geslacht ("Hieracium"), maar het is geen uniek voorbeeld.
Strikt genomen is ook een clade een taxon; het is een groep die door een taxonoom onderscheiden wordt. De "PhyloCode" verwijst naar de te benoemen clades met de term taxa.
Er is wel discussie geweest of cultivars en Groepen in het kader van de "International Code of Nomenclature for Cultivated Plants", ICNCP niet aangeduid zouden moeten worden met de term culton, maar dit heeft het niet gehaald.

</doc>
<doc id="33254" url="https://nl.wikipedia.org/wiki?curid=33254" title="Semtex">
Semtex

Semtex is een plastisch explosief materiaal met een brede inzetbaarheid. Het werd voor het eerst gemaakt door een bedrijf in het voormalige Tsjecho-Slowakije, dat vaak van naam is veranderd. Het explosief wordt gebruikt voor het opblazen van gebouwen en ook voor bepaalde militaire doeleinden.
Semtex is vooral berucht doordat het zeer populair is bij terroristen. Het materiaal is zo sterk explosief, dat 250 gram voldoende is om een vliegtuig neer te halen (zo lukte het bij de aanslag boven Lockerbie in 1988 om met 312 gram een Boeing 747 te laten neerstorten).
Er zijn twee veelvoorkomende soorten semtex: type A, dat wordt gebruikt voor het opblazen, en type H (of SE), dat wordt gebruikt voor het "verharden":
Het explosief werd genoemd naar "Semtin", een voorstad van Pardubice in oostelijk Bohemen waar het materiaal voor het eerst werd gemaakt. Het werd uitgevonden in 1966 door Stanislav Brebera, een chemicus bij VCHZ Synthesia. Het leek qua kneedbaarheid op andere plastische explosieven, zoals C-4, maar het was bruikbaar binnen een groter temperatuurbereik dan de alternatieven.
Het nieuwe explosief werd veel geëxporteerd, bijvoorbeeld naar Noord-Vietnam, dat 12 ton afnam. De grootste verbruiker was echter Libië, dat tussen 1975 en 1981 700 ton semtex afnam van het bedrijf, dat toen "Omnipol" heette.
De export nam dramatisch af nadat de naam in verband was gebracht met terroristische explosies, en in 2001 werd nog slechts 10 ton semtex geproduceerd. Bijna alle semtex wordt nu in het eigen land gebruikt. De export werd steeds meer aan banden gelegd, en sinds 2002 wordt alle handel van de Tsjechische fabrikant door de landelijke overheid gecontroleerd.
Ook is er aan de formule van het explosief iets veranderd onder internationale druk: er is ethyleenglycol-dinitraat aan toegevoegd om het explosief een herkenbare geur te geven, zodat het eenvoudiger te vinden is.
In juli 2008 ontstond commotie in Frankrijk, toen bleek dat uit een opslagplaats in Corbas (een voorstad van Lyon) 28 kg semtex en een aantal detonators waren verdwenen. In juli 2015 gebeurde hetzelfde in een legerbasis in Miramas.

</doc>
<doc id="33258" url="https://nl.wikipedia.org/wiki?curid=33258" title="Chiang Mai">
Chiang Mai



</doc>
<doc id="33259" url="https://nl.wikipedia.org/wiki?curid=33259" title="Theosophical Society Adyar">
Theosophical Society Adyar

De Theosophical Society Adyar (Theosophical Society met hoofdkwartier in Adyar, Chennai, India) is gebaseerd op de theosofie.
De theosofie stelt zich tot doel mensen uit totaal verschillende religies in groepsverband, maar ook individueel, te laten zoeken naar waarheid. Wie een bepaalde godsdienst belijdt zal volgens de Theosofische Vereniging de verborgen rijkdom daarin kunnen ontdekken en hem dieper kunnen beleven. Wie niet godsdienstig is, zal zijn mens- en wereldbeeld kunnen verrijken met de theosofische filosofie, die zou aansluiten bij het religieus besef van de mens en die mogelijkheden zou bieden tot innerlijke vervolmaking.
Geschiedenis.
De Theosofische Vereniging werd gesticht te New York op 17 november 1875 door enkele personen waarvan de kern bestond uit Helena Blavatsky, Henry Steel Olcott en William Quan Judge.
Blavatsky wilde geen voorzitster van de vereniging zijn en liet deze taak over aan Olcott. Zij werd corresponderend secretaris. Judge werd raadgever.
De internationale president wordt door de stemgerechtigde leden gekozen voor een periode van zeven jaar en is herverkiesbaar.
Uitzondering op deze regel was dat de eerste president, Henry Steel Olcott, volgens de statuten, voor het leven president mocht blijven.
In april 1895 vindt een eerste afsplitsing plaats. Degenen die Judge volgen, voornamelijk Amerikaanse leden, gaan verder met The Theosophical Society in Amerika (New York), en anderen die Besant en Olcott volgen, gaan verder met de Theosophical Society Adyar. De Theosophical Society-Adyar is overigens de enige van de theosofische organisaties waar de president gekozen wordt door stemming van al haar leden.
De opeenvolgende internationale presidenten werden:
De theosofie beoogt niet alleen het verzamelen van kennis, maar is ook een manier van leven, voelen en streven. Het wil een proces van individuele bewustwording op gang brengen en door het ontdekken levend houden van de "Goddelijke Wijsheid" in de mens. Men vraagt niet van de leden dat zij de 'theosofische' visies geloven. Het enige dat een lidmaatschap van de Vereniging vereist is de instemming met de volgende drie doeleinden :
De theosofie heeft veel met andere esoterische stromingen gemeen en gaat bijvoorbeeld uit van andere werkelijkheden - mentaal of astraal - dan de waarneembare stoffelijke werkelijkheid. De theosofie meent dat waarheid niet kan worden ingekaderd in dogma's en vaste leerstellingen. Studie, ervaring en intuïtie moeten worden gebruikt om ernaar te zoeken. De theosofie biedt geen concrete basisfilosofie, maar er zijn wel 'typisch theosofische' visies over de evolutie en begrippen als reïncarnatie en karma.
De Vereniging kent in België en in Nederland verschillende plaatselijke afdelingen die met een grote regelmaat bijeenkomsten organiseren en eveneens beschikken over een bibliotheek.

</doc>
<doc id="33260" url="https://nl.wikipedia.org/wiki?curid=33260" title="Stad Chiang Mai">
Stad Chiang Mai



</doc>
<doc id="33261" url="https://nl.wikipedia.org/wiki?curid=33261" title="Chiang Mai (stad)">
Chiang Mai (stad)

Chiang Mai of Chiengmai ( Thai: เชียงใหม่ , Lanna: ), is de hoofdstad van de Thaise provincie Chiang Mai, grootste stad in Noord-Thailand en de op een na grootste stad van Thailand. Chiang Mai ligt zo'n 700 km ten noorden van Bangkok tussen de hoogste bergen van het land. De stedelijke agglomeratie heeft een inwonertal van 1,2 miljoen. De rivier de Ping stroomt door de stad en is een zijrivier van de Menam.
In de laatste veertig jaren is de stad in hoog tempo gemoderniseerd, maar het is niet zo'n wereldstad als Bangkok. Er zijn veel redenen waarom er jaarlijks duizenden toeristen naar de stad komen, onder andere vanwege de belangrijke strategische ligging in het verleden in verband met de zijderoute. Later is de stad vooral een belangrijk centrum geworden voor handwerken, paraplu's, juwelen (voornamelijk zilver) en houtsnijwerk.
De stad (alleen stadscentrum) maakt met ruim 40,2 km² maar iets meer dan een kwart uit van het district Amphoe Mueang Chiang Mai (ruim 152 km²). Op dit gebied bedraagt het inwonertal 127.240 (2019). In de praktijk loopt de stad door naar enkele naburige districten, namelijk naar Mae Rim in het noorden, Hang Dong in het zuiden, San Kamphaeng in het oosten en Suthep in het westen. Het inwonertal van de aldus gevormde stedelijke agglomeratie (ruim 405 km²) bedraagt dan 1.197.931, 66 procent van de provincie Chiang Mai (1,8 miljoen).
Stedelijk gebied en bevolking.
De stad is onderverdeeld in 4 stadswijken (Kwaeng) namelijk:
Het centrale deel (de oude ommuurde stad) is voor het grootste gedeelte in Srivijaya gesitueerd.
Sinds het gemeentelijk stadsgebied in 1983 werd vergroot tot 40,2 km², zijn er geen wijzigingen of aanpassingen aan aangebracht, zelfs niet met een aanzienlijke bevolkingsgroei in de jaren daarna. In 1983 overschreed het stedelijke gebied van Chiang Mai, met een bevolking van 127.000, al de gemeentelijke stadsgrenzen en groeide het tot meer dan een miljoen mensen in 2022.
In officiële plannen van de provinciale administratieve organisatie van Chiang Mai zijn de nieuwe en actuele stadsgrenzen geschetst, waardoor de oude gemeentelijke stadsgrens in het district Amphoe Muaeng Chiang Mai is uitgebreid naar Mae Rim in het noorden, San Kamphaeng in het oosten, Hang Dong in het zuiden en Suthep in het westen. Deze nieuwe omvang, met een oppervlakte van 405 km², vormt het volledige stedelijke gebied van Chiang Mai.
Het hele gebied heeft een gecombineerde bevolking van 1.197.931 inwoners, waardoor Chiang Mai de tweede grootste stad van Thailand is na Bangkok (10,7 miljoen mensen) en twee keer zo groot is als de derde grootste stad Nakhon Ratchasima (naar schatting: 500.000 mensen).
Vanwege de verouderde telmethode van geregistreerde inwoners, wordt de ware grootte van Chiang Mai vaak verkeerd geïnterpreteerd en verkeerd voorgesteld, waardoor onbedoeld het belang van de stad in Thailand wordt verminderd.
Transport.
Van en naar Chiang Mai.
Aan de rand van de stad ligt de Internationale Luchthaven Chiang Mai, ook bevindt zich in Chiang Mai station Chiang Mai met verbindingen naar Hua Lamphong in Bangkok.
Het startpunt van de Eastern Oriënt-Express is enkele malen per jaar ook in Chiang Mai en rijdt dan via Bangkok door Maleisië en eindigt in Singapore.
In Chiang Mai.
Het lokale openbaar vervoer wordt gedomineerd door tuk-tuks en songtaews. Ook zijn er meter-taxi's, Grab-taxi's, motor-taxi's en is er een (zeer onregelmatige) busdienst.
Religie.
Sinds 1965 is de stad de zetel van het rooms-katholieke bisdom Chiang Mai.

</doc>
<doc id="33262" url="https://nl.wikipedia.org/wiki?curid=33262" title="Gesteente">
Gesteente

Gesteente of steen is het vaste, consistente materiaal dat in de ondergrond onder de bodem ligt. Een gesteente is opgebouwd uit fragmenten, die klasten worden genoemd, of uit mineralen. De aardkorst is opgebouwd uit talloze soorten gesteenten. Ze bepalen in belangrijke mate de eigenschappen van het aardoppervlak: het reliëf en landschap, de draagkracht van de ondergrond, de bodemvorming en de waterhuishouding. 
De vorming en samenstelling van gesteente worden onderzocht in de petrologie, een vakgebied binnen de geologie. Gesteente kan in drie hoofdgroepen worden verdeeld, naar de manier waarop het wordt gevormd. Stollingsgesteente ontstaat door het stollen van gesmolten gesteente (magma); sedimentair gesteente door het bezinken of neerslaan van sediment, en metamorf gesteente door het groeien van nieuwe mineralen in ander gesteente. Door verwering en erosie kan gesteente afgebroken worden, het materiaal dat wordt afgevoerd kan op een andere plek terechtkomen en daar een nieuw gesteente vormen.
Uit gesteenten worden mineralen, ertsen of elementen van economisch belang (als grondstof) gewonnen. Gesteente zelf kan ook waardevol zijn, bijvoorbeeld toegepast als natuursteen, zoals graniet en marmer. 
Samenstelling en uiterlijk.
Mineralen en kristallen.
Een gesteente, of de onderlinge klasten van een gesteente, kan bestaan uit één of meerdere mineralen, en/of mineraloïden. De verschillende, samenstellende mineralen en mineraloïden bepalen de eigenschappen van het gesteente, bijvoorbeeld de kleur, de hardheid, of het gemak waarmee het gesteente verweert. Mineraloïden zijn anorganische, natuurlijke materialen, die geen geordende scheikundige roosterstructuur hebben, bijvoorbeeld opaal of chalcedoon. Mineralen zijn alle vaste, anorganische, natuurlijke materialen die een geordende scheikundige structuur of "kristalrooster" hebben. De meest voorkomende mineralen worden de gesteentevormende mineralen genoemd. Voorbeelden zijn kwarts, calciet, veldspaat, amfibolen, mica's, pyroxenen en olivijn. De meeste gesteenten bestaan voor meer dan 90% uit hooguit drie of vier van deze mineralen. Daarnaast zijn meestal kleine hoeveelheden van andere mineralen aanwezig in gesteente.
Elk mineraal heeft zijn eigen unieke chemische samenstelling en interne structuur. De structuur is de manier waarop de atomen binnen het kristalrooster gerangschikt liggen. De atomaire rangschikking binnen het rooster bepaalt de vorm en splijting van de kristallen die het mineraal vormt. In sommige kristalroosters liggen de atomen dichter bij elkaar dan in andere, deze mineralen zijn dichter. Mineralen met dezelfde chemische samenstelling, maar met een verschillend geordend kristalrooster, zijn polymorfen van elkaar. Zo is diamant een polymorf van grafiet, beide mineralen bestaan uit pure koolstof, maar diamant heeft een dichtere kristalstructuur. Onder hoge druk kan grafiet overgaan in diamant, een zogeheten fase-overgang.
Chemische samenstelling.
Welke mineralen in een gesteente aanwezig zijn, hangt in de eerste plaats af van de chemische samenstelling van het gesteente. Een gesteente dat genoeg silica (SiO2, het oxide van het element silicium) bevat, kan kwarts of een ander mineraal dat uit puur silica bestaat bevatten. De gesteentevormende mineralen in de aardkorst bestaan bijna uitsluitend uit negen chemische elementen, te weten silicium, natrium, kalium, aluminium, zuurstof, waterstof, ijzer, magnesium en calcium. Samen vormen deze elementen 98% van de totale massa van de continentale aardkorst.
De meeste gesteenten bestaan vooral uit silicaten, mineralen die silica bevatten. Bijna alle stollingsgesteenten, en de meeste sedimentaire en metamorfe gesteenten vallen hieronder. Een belangrijke uitzondering is carbonaatgesteente, dat uit carbonaten (CO32−) bestaat . Voorbeelden van carbonaatgesteente zijn kalksteen, marmer en dolosteen. Er bestaan meer uitzonderingen, zo zijn haliet (steenzout) en gips ook geen silicaten.
Twee gesteenten met dezelfde chemische samenstelling hoeven niet dezelfde mineralen te bevatten. Of een bepaald mineraal in een gesteente gevormd kon worden hangt af van de temperatuur en druk die in het gesteente geheerst hebben en de samenstelling van eventuele vloeistoffen die door het gesteente stroomden.
Textuur.
Sommige gesteenten bestaan uitsluitend uit mineralen, waarvan de kristallen tegen elkaar aan gegroeid zijn, het zijn kristallijne stoffen. Andere soorten gesteenten bestaan uit "fragmenten" van mineralen, of uit dode organismes. Zulke fragmenten worden klasten genoemd, en de gesteenten klastische gesteenten. Voorbeelden zijn zand (en zandsteen), klei, conglomeraat of breccie. Sommige klastische gesteenten bestaan uit zeer uiteenlopende klasten: stukken van verschillende soorten gesteenten of mineralen, fragmenten van schelpen, plantenresten of fossielen. In andere klastische gesteenten hebben (vrijwel) alle klasten dezelfde samenstelling.
Bij het beschrijven van gesteenten is de specifieke textuur van een gesteente van groot belang. Dit betreft de uiterlijke eigenschappen op kleine schaal, de voor een bepaald gesteente kenmerkende microstructuur, die overal in het gesteente aanwezig is. Bij een kristallijn gesteente betreft het bijvoorbeeld de grootte en vorm van de kristallen, bij klastische gesteenten de grootte en vorm van de klasten. Ook belangrijk is hoeveel volume door klasten ingenomen wordt, en hoeveel door de matrix (het materiaal dat tussen de klasten in zit).
Sommige gesteenten hebben mineralen of klasten die overwegend in een bepaalde richting liggen. Of, en hoe sterk dit het geval is, wordt het "maaksel" (Engels "fabric") van het gesteente genoemd. Het maaksel is onderdeel van de textuur van een gesteente.
Afbraak van gesteente.
Verwering.
De natuurlijke afbraak van gesteente wordt verwering genoemd. Verwering vindt plaats door chemische, fysische en biologische processen. Onder fysische verwering valt bijvoorbeeld het verbrokkelen van gesteente als gevolg van bevriezen van water (vorstverwering). Het verandert de chemische samenstelling van het gesteente niet maar laat het gesteente in kleinere stukken uit elkaar vallen. Chemische verwering vindt plaats als gesteente in contact komt met atmosfeer of grondwater zodat scheikundige reacties plaatsvinden en de chemische samenstelling van het gesteente verandert. Bepaalde bestanddelen van het gesteente kunnen daarbij oplossen en afgevoerd worden. Biologische verwering is alle verwering als gevolg van de activiteit van organismen. Biologische verwering kan zowel fysisch (bijvoorbeeld door de groei van plantenwortels) als chemisch (bijvoorbeeld door bacteriën) van aard zijn. 
Bodemvorming.
Het verbrokkelde materiaal dat ontstaat door verwering wordt regoliet genoemd, onverweerd gesteente heet moedergesteente (Engels: "bedrock"). Moedergesteente kan, vooral in gebieden met een hoger reliëf, ook aan het aardoppervlak komen te liggen. Als er echter sprake is van regoliet boven het moedergesteente kan zich daarin een bodem vormen. Een bodem bevat bodemvocht, organisch materiaal, bodemfauna, lucht, en mineralen (de term 'mineraal' heeft in het jargon van de bodemkunde een andere betekenis dan in de geologie) die zich in de regoliet bevinden. Bodems zijn zeer belangrijk voor het leven op Aarde: zonder bodemvorming zouden geen planten kunnen groeien.
Organisch materiaal komt op het aardoppervlak terecht, waar een proces van biologische afbraak begint. Het materiaal dat daarbij ontstaat, humus, is rijk aan voor plantengroei onmisbare voedingsstoffen, die door naar beneden stromend water de bodem in worden gespoeld. Een bodem heeft boven meestal een uitspoelingslaag, waar de bestanddelen uit worden weggespoeld, en een inspoelingslaag daaronder. Nog verder naar beneden neemt de verrijking en biologische activiteit af en bevindt zich het moedergesteente, waar de verwering niet doorgedrongen is. Met name in gebieden waar het moedergesteente uit ongeconsolideerd materiaal bestaat is die grens moeilijk vast te leggen.
Bodemvorming gaat het snelst in natte en warme klimaten, waarin de biologische activiteit hoger is. In zulke klimaten kunnen bodems tot op grotere diepte reiken. Behalve het klimaat zijn ook de helling, het soort moedergesteente en de aard en hoeveelheid van het organische materiaal dat in de bodem terechtkomt van belang. Al deze factoren beïnvloeden de snelheid van bodemvorming en het gevormde type bodem.
Erosie en landvorm.
Het door verwering gevormde losse materiaal kan ook na verloop van tijd afgevoerd worden door water, ijs of wind of als gevolg van de zwaartekracht. Dit 'natuurlijke transport' wordt erosie genoemd. Het transportmiddel en het type moedergesteente bepalen de mate en vorm van de erosie. De mate waarin bijvoorbeeld een rivier gesteente erodeert hangt af van de stroomsnelheid. Een snel stromende rivier zal vooral in de diepte eroderen en een diep V-dal in het landschap slijten. Een traag stromende rivier zal eerder zijwaarts eroderen waardoor een meanderend rivierverloop over een brede dalbodem kan ontstaan.
Erosie is voornamelijk beperkt tot het land. In de zeeën en oceanen vindt nauwelijks erosie plaats, met uitzondering van kusten en submariene canyons.
Verwering en erosie werken in op de zwakke plekken in een gesteente. Een gesteente dat duidelijke gelaagdheid heeft zal langs die gelaagdheid eroderen. Een voorkeursvlak waarlangs het gesteente opbreekt wordt splijting genoemd. Stollingsgesteenten hebben geen gelaagdheid, maar bij het afkoelen kunnen diaklazen in het gesteente zijn ontstaan.
De mate waarin een gesteente resistent is tegen erosie wordt de competentie genoemd. Competente lagen kunnen ruggen in het landschap vormen, ronde intrusielichamen van graniet vormen concentrische bergmassieven.
Stolling en vulkanisme.
Op grote diepte in de Aarde kan gesteente smelten. Gesmolten gesteente wordt magma genoemd. Als magma stolt, kristalliseren mineralen uit en vormt zich een kristallijn gesteente. Gesteente dat op die manier werd gevormd heet stollingsgesteente (Engels: "igneous rock"). Uit welke mineralen stollingsgesteente bestaat hangt af van de samenstelling van het magma waaruit het werd gevormd. Ook belangrijk is of de afkoeling en kristallisatie snel gingen of langzaam. Bij snelle afkoeling zullen kristallen nauwelijks tijd hebben gehad te groeien. Het gesteente zal dan uit veel kleine kristallen bestaan, dit wordt een afanitische textuur genoemd. Bij langzame afkoeling zullen de kristallen groter kunnen worden. Een dergelijk gesteente heeft grote kristallen. Men noemt dit een faneritische textuur.
Dieptegesteente en magmatisme.
Verreweg het grootste gedeelte van de aardkorst bestaat uit dieptegesteente, gesteente dat gevormd werd door het stollen van magma. Magma ontstaat door partieel smelten van gesteente in de onderste delen van de aardkorst, of direct daaronder in de mantel. Vaak is magma lichter dan de gesteenten op die diepte, waardoor het omhoog beweegt. Het intrudeert daarbij in het bovenliggende gesteente. Zodra het dichtheidsverschil niet groot genoeg meer is komt het omhoogkomende magma tot stilstand en verzamelt zich in magmakamers.
In een magmakamer treedt magmadifferentiatie op: het magma verandert van chemische samenstelling. Er zijn een aantal manieren waarop dit kan gebeuren. Een magmalichaam kan bijvoorbeeld na verloop van tijd mengen met andere magma's met een andere samenstelling of gedeeltes van het omringende gesteente kunnen door de hitte van de intrusie smelten en de magma "vervuilen". Door het langzaam afkoelen van magma vindt daarnaast een proces plaats dat kristalfractionatie genoemd wordt. Omdat magma een mengsel is van verschillende chemische componenten heeft het niet één kristallisatietemperatuur, maar een "kristallisatietraject". Mineralen met een hoog smeltpunt zullen het eerst kristalliseren, mineralen die een lager smeltpunt pas later, als het magma verder afgekoeld is. De mineralen met hoge smeltpunten zijn mineralen die arm zijn aan silica (deze worden mafisch genoemd) en rijk aan de elementen ijzer en magnesium. In een magmakamer zullen deze relatief zware mineralen het eerst kristalliseren en naar de bodem van de kamer zinken. Het magma verandert hierdoor van samenstelling: het wordt lichter en silicarijker (felsisch).
Magma kan vanuit een magmakamer verder naar boven dringen, dit gebeurt in verticale magmalichamen die dykes genoemd worden, of horizontale die sills of laccolieten worden genoemd. Omdat magma tijdens het kristalliseren steeds lichter wordt, zal dit verder opstijgen makkelijker worden als de magmakamer al gedeeltelijk is afgekoeld. Er ontstaan door verdergaande kristalfractionatie steeds silicarijkere magma's.
Vulkanisch gesteente en vulkanisme.
Als magma zo ver door de korst omhoog dringt, dat het aan het oppervlak komt, vindt vulkanisme plaats. Soms betekent dit dat magma uit een vulkaan over het oppervlak stroomt, het wordt dan lava genoemd. Als lava stolt gebeurt dit snel en vormt het een stollingsgesteente met zeer kleine kristallen, een uitvloeiingsgesteente. Voorbeelden zijn Basalt, ryoliet of daciet. Als lava zeer snel stolt hebben de atomen niet genoeg tijd om een kristalrooster aan te nemen, er ontstaat dan vulkanisch glas.
Bij veel vulkanen is het meeste gesteente dat gevormd wordt echter niet gevormd door het stollen van lava. Dit komt doordat vulkaanuitbarstingen vaak explosief van aard zijn. Explosief vulkanisme wordt op twee manieren veroorzaakt. Als het magma omhoog komt, zullen gassen en vloeistoffen door het wegvallen van de druk ontmengen. Door het vrijkomen van deze gassen zet het magma uit en als dit snel genoeg gaat kan dit explosies tot gevolg hebben. Een andere manier is dat het magma bij het omhoogkomen in contact komt met grondwater of oppervlaktewater. Door de hoge temperatuur van het magma verdampt het water onmiddellijk en als genoeg water aanwezig is gaat dit met grote explosies gepaard.
Bij explosief vulkanisme kunnen grote hoeveelheden materiaal de lucht in geblazen worden. Deze deeltjes worden tefra genoemd en vormen een grote eruptiezuil boven de vulkaan. Ook kunnen snel bewegende gloedwolken of pyroclastische stromen van tefra van de vulkaan af zijwaarts stromen. Wanneer de vulkaan tot rust komt regent de tefra op het aardoppervlak neer en vormt een laag pyroclastisch gesteente. De grote hoeveelheid ongeconsolideerd materiaal die daarbij wordt afgezet kan gemakkelijk eroderen, waardoor modderstromen (lahars) en andere massabewegingen ontstaan.
De meeste vulkanen vormen een afwisseling van pyroclastische gesteenten, uitvloeiingsgesteente en afzettingen door modderstromen.
Sedimentatie en sedimentaire gesteenten.
Het materiaal dat door erosie wordt verwijderd wordt sediment of detritus genoemd. Het zal getransporteerd worden door water, wind, ijs, de zwaartekracht of een combinatie van al deze mogelijkheden, om elders weer te worden afgezet. Wanneer sediment tot rust komt en accumuleert wordt het een sedimentair gesteente of afzettingsgesteente genoemd.
Transport en sedimentatie.
Al naargelang het transportmiddel wordt gesproken van marien sediment (aangevoerd door de zee); fluviatiel sediment (door rivieren); eolisch sediment (door de wind) of glaciaal sediment (door ijs). Welk sedimentair gesteente ontstaat en hoe snel dit gebeurt hangt of van het soort sediment dat aangevoerd wordt maar ook van de manier waarop het werd afgezet. Sedimentaire gesteenten die in zee vormen verschillen van gesteenten die in rivieren werden afgezet, maar ook in zee bestaan zeer veel verschillende afzettingsmilieus naast elkaar. In een rif ontstaan bijvoorbeeld andere afzettingen dan vlak bij de kust of op de oceaanbodem.
Sediment kan door water zowel getransporteerd worden in oplossing als in suspensie. Grotere sedimentkorrels (klasten) kunnen in een rivier over de bodem rollend verplaatst worden. Bij los materiaal dat getransporteerd wordt zullen door de onderlinge polijstende werking de brokstukken afgerond raken (abrasie). Andere manieren waarop sedimentair gesteente ontstaat is door het neerslaan van mineralen (bijvoorbeeld haliet of gips) in water of het ter plaatse accumuleren van dode organische resten (men noemt zoiets dan een sedentaat in plaats van sediment).
Sedimentair gesteente.
Sedimentaire gesteenten en sedimenten beslaan het grootste deel van het aardoppervlak. Er zijn veel verschillende soorten. Vaak zijn sedimentaire gesteenten klastisch, ze bestaan dan uit klasten. Voorbeelden zijn zand en grind, waarbij de klasten duidelijk zichtbaar zijn; of klei en silt (waarbij de klasten te klein zijn om zonder hulpmiddel te onderscheiden). Wanneer de klasten uit silicaten (met name kwarts en veldspaat) bestaan, spreekt men van een siliciclastisch gesteente. Omdat zulke klasten afkomstig zijn van erosie op het land, vormen siliciclastische gesteenten alleen op of in de nabijheid van het land. Hoe groter de klasten, hoe sterker het transportmiddel geweest moet zijn. Grind en zand worden alleen afgezet in snel stromend water of massabewegingen, terwijl voor klei of kalkslib juist zeer rustig water nodig is.
Een ander soort sedimentaire gesteente is carbonaatgesteente, waarvan kalksteen het bekendste voorbeeld is. Kalksteen kan zowel klastisch zijn (de klasten bestaan dan uit carbonaatgesteente) als kristallijn. In het laatste geval kan het zijn gevormd door het neerslaan van carbonaten (meestal calciet) of door de accumulatie van kalkhoudende skeletjes van dode organismes.
Het principe van oorspronkelijke horizontaliteit houdt in dat alle sedimentaire gesteenten gevormd zijn in horizontale of bijna horizontale lagen. Sedimentaire gesteenten worden daarom gekenmerkt door planaire structuren die gelaagdheid of laminaties genoemd worden. Hoe sterk gelaagdheid ontwikkeld is verschilt echter sterk.
Sedimentair gesteente is het enige type gesteente waarin fossielen voorkomen.
Diagenese.
Na afloop van sedimentatie vinden in een gesteente processen plaats, die samen diagenese genoemd worden. Onder invloed van grondwater en toenemende druk en temperatuur verandert het sediment van samenstelling en/of raakt het gelithificeerd ("versteend"). Los sediment wordt omgevormd tot vast sedimentair gesteente.
De meeste sedimenten en sedimentaire gesteenten zijn poreus, ze hebben poriën waar grondwater doorheen kan stromen. Door het neerslaan van mineralen uit het grondwater raken de poriën langzaam gevuld. Bij klastisch gesteente zijn de poriën de ruimtes tussen de klasten, doordat deze ruimtes opgevuld worden raakt het gesteente geconsolideerd. Een laag zand wordt een zandsteen, een laag klei een schalie. Tijdens de diagenese zal het materiaal ook compacter worden. Klasten worden in elkaar gedrukt, organisch materiaal door ontgassingsreacties langzaam omgezet in bruinkool en ten slotte steenkool.
Metamorfose en deformatie.
Veel gesteenten zijn voor ze aan het oppervlak kwamen bloot te staan aan verwering en erosie al door andere natuurlijke krachten beïnvloed. Tektonische spanningen in de aardkorst, inwerking van vloeistoffen en hoge temperatuur en druk kunnen vele sporen in gesteente achterlaten. Door de beweging van tektonische platen (platentektoniek) ontstaan spanningen in de aardkorst, met name op plekken waar platen aan elkaar grenzen. Gesteente reageert daarop door te deformeren, wat betekent dat het van vorm veranderd of breekt.
Metamorf gesteente.
Gesteente dat aan de oppervlakte gevormd wordt kan door tektonische daling of begraving onder sedimenten op steeds grotere diepte komen te liggen. Onder de hoge temperatuur en druk op grotere diepte kan een proces dat metamorfose wordt genoemd optreden. Metamorfose houdt in dat de mineralen en textuur van het gesteente veranderen. Door rekristallisatie groeien nieuwe kristallen over de oude heen, zodat de oorspronkelijke textuur wordt vervangen. Mineralen die onder de hoge druk en temperatuur instabiel worden, zullen door scheikundige reacties in andere mineralen omzetten. Een gesteente dat op die manier een nieuwe textuur en mineralogie heeft gekregen wordt een metamorf gesteente genoemd. Hoewel metamorfose plaatsvindt op grote diepte kunnen metamorfe gesteenten aan de oppervlakte komen te liggen door tektonische opheffing.
Voorbeelden van metamorfe gesteenten zijn leisteen, dat uit klei of schalie vormt, of marmer dat uit kalksteen ontstaat. Welk metamorf gesteente gevormd wordt hangt af van de druk en temperatuur en van de kinetiek van de metamorfe reacties tussen de mineralen. Van een gesteente bestaande uit metamorfe mineralen die bij hogere temperatuur en/of druk stabiel zijn wordt gezegd dat het een hoge metamorfe graad heeft. Leisteen is een laaggradig metamorf gesteente. Fylliet heeft een iets hogere graad; schist en ten slotte gneis nog hoger. De twee belangrijkste soorten metamorfose zijn contactmetamorfose en regionale metamorfose. Contactmetamorfose houdt in dat gesteente in de buurt van een magmatische intrusie verhit werd. Zulke metamorfose is meestal beperkt tot een klein gebied rondom de intrusie. Regionale metamorfose vindt vooral plaats in gebieden waar tektonische platen op elkaar in bewegen en kan over een groot gebied verspreid zijn.
Bij metamorfose onder zeer hoge temperatuur (meer dan 675 °C) kan het gesteente gedeeltelijk beginnen te smelten. Een metamorf gesteente waarin kleine, later weer gestolde smeltlichamen zitten wordt een migmatiet genoemd.
Een belangrijke factor is of er water of andere vloeistoffen in het gesteente aanwezig zijn. Vloeistoffen beïnvloeden reacties in gesteente niet alleen direct maar kunnen ook stoffen aanvoeren die aan de reacties deelnemen. Het proces waarbij een gesteente van chemische en mineralogische samenstelling verandert door reacties waarbij vloeistoffen een rol spelen wordt metasomatisme genoemd (Engels: "metasomatism" of "alteration"). Voorbeelden van op deze manier gevormde gesteenten zijn skarn en greisen.
Brosse deformatie.
Wanneer gesteente onder groeiende mechanische spanning komt te staan zal het daarop reageren door te deformeren. De eenvoudigste manier is door brosse deformatie: het gesteente breekt. Dit gebeurt langs vlakken die breuken genoemd worden en waarlangs de twee zijden langs elkaar bewegen. Breuken worden onderverdeeld in opschuivingen (Engels: "thrust fault"), zijschuivingen (Engels: "strike-slip fault") en afschuivingen (Engels: "normal fault") afhankelijk van de richting van de beweging langs het breukvlak. Wanneer er rekspanning op een gesteente staat kunnen ook scheuren ontstaan, waarbij de twee zijden van elkaar af bewegen, dit worden diaklazen (Engels: "joints") genoemd.
Hoewel de meeste breuken plaatselijke structuren zijn, komen ook breukzones voor van honderden kilometers lang, waarlangs stukken van de aardkorst vele kilometers zijn verzet. Zulke breukzones zijn vaak duidelijk in het landschap terug te zien. Grotere breuken bestaan vaak uit zones waar het gesteente verbrokkeld is (breukbreccie) of zelfs geheel verpulverd (breukklei).
Ductiele deformatie.
Een andere manier waarop gesteente kan reageren op spanning is door ductiele of plastische deformatie. Dit betekent dat het gesteente geheel of gedeeltelijk vervormt, op dezelfde manier als boetseerklei uitgesmeerd kan worden. Gesteenten die op deze manier vervormd zijn worden tektonische gesteenten genoemd. Gesteente deformeert aan het oppervlak niet op ductiele manier, daarvoor zijn hoge druk en temperatuur nodig. Dit is wel het geval in de onderste gedeelten van de aardkorst. Brosse breuken maken daar plaats voor schuifzones, waar de deformatie zich concentreert. Een sterk gedeformeerd gesteentetype uit schuifzones is myloniet.
Ductiele deformatie vindt echter niet alleen op grote dieptes plaats. Ook in de nabijheid van het aardoppervlak kunnen door langzame rekristallisatie gesteentelagen vervormen zodat plooien ontstaan. Plooien zijn altijd het gevolg van compressieve spanning. Wanneer er rekspanning op een ductiel deformerend gesteente staat kan een gesteentelaag uitgerekt worden zodat boudins of lenzen ontstaan.
Foliatie.
Gedeformeerde gesteenten hebben vaak één of meerdere foliaties. Een foliatie is een planaire structuur, die zichtbaar kan zijn door een verschil in kleur, competentie of door een splijtingsrichting. Splijting kan ook het gevolg zijn van de textuur van het gesteente. Ook sedimentaire gelaagdheid kan als een foliatie worden beschouwd.
Mechanische spanning kan rekristallisatie beïnvloeden, omdat nieuwe kristallen gemakkelijker loodrecht op de hoofdspanningsrichting groeien. Wanneer het rekristalliseren onder een bepaalde spanning lang genoeg aanhoudt, zal het gehele gesteente gaan bestaan uit kristallen die in dezelfde richting liggen. Een dergelijke structuur noemt men een schistociteit en ze komt vooral bij schisten voor. Bepaalde mineralen lenen zich beter voor het ontwikkelen van een schistociteit dan andere. Mica's vormen bijvoorbeeld platte kristallen die van nature een bepaalde oriëntatie hebben, terwijl kwartskristallen in alle richtingen ongeveer gelijke grootte hebben en geen voorkeursoriëntatie kunnen aannemen. Of er een schistociteit in gesteente kan vormen hangt daarom ook af van welke mineralen groeien, wat weer een gevolg is van de chemische samenstelling van het gesteente.
Menselijk gebruik.
Sinds de prehistorie is en/of wordt gesteente door de mens gebruikt als bouwmateriaal of materiaal voor wapens en gebruiksvoorwerpen. Door vondsten van stenen gebruiksvoorwerpen in Oost-Afrika weet men dat het menselijk gebruik van steen minstens 2,6 miljoen jaar teruggaat, tot de tijd van "Homo habilis". De tijd waarin de mens nog geen metaal kon bewerken wordt door archeologen de steentijd genoemd. Eerst werden gesteenten gebruikt voor de vervaardiging van wapens en werktuigen, later ook voor sieraden. De overgang van jager-verzamelaars met een nomadisch bestaan naar agrarische gemeenschappen die in vaste nederzettingen leefden zorgde voor een behoefte van steen als bouwmateriaal (natuursteen). De meeste oude beschavingen hebben grote stenen monumenten achtergelaten. Door de geschiedenis heen hebben volkeren steden, wegen, aquaducten en monumenten van steen gebouwd. Door de groei van de wereldbevolking en de opkomst van nieuwe technieken, industrialisatie en verstedelijking is de vraag naar natuursteen alleen maar toegenomen. Ook tegenwoordig neemt die vraag nog toe, met name door de opkomst van groeiende economieën als China en India.
Winning.
Gesteente wordt gewonnen door afgraving in zogenaamde groeves. Bij harde gesteenten moeten blokken worden uitgehakt, bij zacht, ongeconsolideerd gesteente kan het materiaal direct afgegraven worden.
Bouwmateriaal.
In de bouwindustrie wordt zowel gebruikgemaakt van natuursteen als door de mens geproduceerde materialen als baksteen of beton. Bepaalde gesteenten zijn geliefder als bouwsteen dan andere, bijvoorbeeld vanwege als aantrekkelijk ervaren kleurschakeringen of opvallende textuur. Voorbeelden zijn marmer, graniet of porfier. Deze gesteenten worden veel gebruikt in opvallende bouwelementen zoals vloeren, gevels, trappen, aanrechten, monumenten en grafstenen. Andere minder bont gekleurde gesteenten als Basalt worden vaker op minder in het oog springende gebruikt. De Nederlandse Afsluitdijk is bijvoorbeeld gemaakt van basaltblokken.
In gebieden waar een bepaalde soort gesteente gewonnen wordt zijn met name oudere huizen vaak uit dit type gesteente opgebouwd. Transport van bouwsteen is echter steeds goedkoper geworden zodat zulke regionale verschillen in nieuwe constructies minder opvallend zijn. Voorbeelden van bekende natuursteen zijn de Bentheimer zandsteen uit Bentheim, basalt uit de Eifel of marmer uit Carrara in Italië.
Grondstoffen.
Verschillende processen in de aardkorst kunnen ervoor zorgen dat bepaalde waardevolle grondstoffen zich op een bepaalde plek concentreren. Gesteente waarin een bepaalde grondstof in voldoende mate aanwezig is wordt erts genoemd. In erts kan de grondstof in pure vorm aanwezig zijn (zoals vaak het geval bij edelmetalen zoals goud, zilver of platina), of gebonden in zogenaamde ertsmineralen, meestal zijn dit oxiden of sulfiden.
De concentratie waarbij grondstoffen economisch winbaar worden hangt van de stof af. Het metaal koper wordt bijvoorbeeld winbaar als de concentratie 1% is, dat is 180 maal de gemiddelde concentratie in de aardkorst. Tin is al bij 0,5% economisch winbaar, maar dat is wel 2500 maal de concentratie waarin het gemiddeld in de natuur voorkomt.
Dergelijke hoge concentraties van grondstoffen kunnen ontstaan door verschillende geologische processen. Stollingsgesteente kan een erts zijn wanneer de magma verrijkt was in de betreffende grondstof, wat een gevolg kan zijn van magmadifferentiatie. Sedimentair gesteente kan economisch winbare hoeveelheden van grondstoffen bevatten wanneer het bronmateriaal waaruit de klasten bestaan zelf verrijkt was. Een derde mogelijkheid is dat de verrijking plaatsvond door metasomatisme: de stof lost op in hete hydrothermale vloeistoffen die door de aardkorst stromen en slaat op een andere plek neer.
Sieraden.
Juweliers en stenenliefhebbers verstaan onder stenen alleen edel- en sierstenen.

</doc>
<doc id="33266" url="https://nl.wikipedia.org/wiki?curid=33266" title="Karma">
Karma

Karma (Sanskriet कर्म van de wortel kṛ, Pāli: "kamma", handeling, actie of daad) is het principe van oorzakelijkheid in het hindoeïsme en boeddhisme dat stelt dat fysieke en mentale acties van een individu gevolgen hebben voor dit leven en volgende levens door middel van reïncarnatie. In het dagelijks gebruik wordt er vaak mee bedoeld dat alles wat gedaan, gedacht of gezegd wordt weer terugkomt bij de persoon zelf. Karma gaat dan over zowel de daad als over het gevolg dat uit die daad voortkomt. Strikt genomen echter, verwijst karma alleen maar naar het verrichten van daden, niet naar de gevolgen van die daden. Het gevolg van een daad is "vipāka".
Karma en het gevolg worden gezien als een natuurlijk principe, een wet van actie en reactie. Er is dus geen god aan het werk die straft of beloont. Een goede daad heeft van nature goede gevolgen, slechte daden hebben van nature slechte gevolgen. Eigenlijk staat de wet van Karma boven het onderscheid van goed en slecht: dus zonder oordeel daarover. Een betere duiding is daarom dat daden met een bepaalde karakteristiek gevolgen van dezelfde karakteristiek veroorzaken.
Waarschijnlijk is het idee van karma afkomstig uit de inheemse traditie van Groter Magadha, zoals ook het idee van cyclische tijd en wedergeboorte (samsara). Ook Kapila, de mythische filosoof van het "samkhya"-systeem, zou uit dit gebied stammen. Het had dan ook grote invloed op het uit Magadha stammende boeddhisme en jaïnisme en werd uiteindelijk ook opgenomen in het oudere brahmanisme dat zich zou vormen tot het hindoeïsme.
Het resultaat van huidige daden, kan in dit leven of in een volgend leven terugkomen en betekent dus een eigen verantwoordelijkheid voor het verloop van het leven, met de daarmee gepaard gaande vreugde en pijn. De gehechtheid aan goede zowel als slechte daden houden de cyclus van geboorte, dood en wedergeboorte in stand (samsara). Wanneer daden worden uitgevoerd zonder de gehechtheid aan het gevolg van die daden, dan zijn die daden daardoor gevolgloos. Het bestaande karma werkt dan uit en er komt geen nieuw karma bij. Door ongehechtheid aan de persoonlijke gevolgen van het handelen in al zijn aspecten zal er daarom geen reïncarnatie (opnieuw vlees worden) meer plaatsvinden. Volgens het boeddhisme stijgt men zo boven het persoonlijk lijden van het leven uit. Dit is uitblussing (nirvana).
Boeddhisme.
De Boeddha onderwees het belang van daden of handelingen. Hij noemde zijn eigen leer dan ook soms een leer van daden ("kiriyavada"). Hij onderwees dat er verschillende soorten handelingen of daden (karma) bestaan.
Het belangrijkste onderscheid dat hij maakte is het onderscheid tussen goede daden en slechte daden. Goede daden leiden tot goede gevolgen, kwade daden leiden tot slechte gevolgen. Een ander belangrijk onderscheid is de manier waarop daden uitgevoerd worden: de Boeddha zei dat dit op drie manieren gedaan wordt: door middel van het lichaam (fysieke daden), spraak (verbale daden) en geest (mentale daden). Van deze drie daden zouden de mentale daden het belangrijkste en het meest zwaarwegend zijn.
In een meer gedetailleerde lering over wat nu precies goede en slechte daden zijn, gaf de Boeddha een lijst van tien soorten daden die ieder een goede en slechte variant hebben. Hebzucht, haat en onwetendheid zouden de drie hoofdoorzaken van slechte daden zijn en het tegenovergestelde van deze drie dingen (onbaatzuchtigheid, liefde en de aanwezigheid van kennis en inzicht) zouden de drie hoofdoorzaken van goede daden zijn.
Van belang is ook dat de Boeddha zijn volgelingen niet gebood dat ze moesten geloven dat karma werkelijk bestaat en invloed heeft op het volgende leven: dat geloof liet hij van henzelf afhangen. Wat hij wel deed, is de vier zekerheden onderwijzen. Deze komen erop neer dat iemands daden belangrijker zijn dan het geloof; als iemand goede daden verricht, maakt het niet uit of wordt geloofd in een volgend leven.
Karma in het Westen.
Het begrip karma werd in het westen geïntroduceerd door de theosofie. In deze leer van gevolgen gaat het om de lessen die de ziel in het menselijke leven heeft te leren. Bij de introductie van yoga en meditatietechnieken is het begrip karma verder tot het westen doorgedrongen. Deze technieken worden ook aanbevolen om het effect van karma te neutraliseren, voor te zijn, of zelfs om gedeeltelijk karma op te lossen. Als iets goed gedaan wordt, komt er iets goeds voor terug. En als echter iets slechts wordt gedaan, kon ook iets slechts terug worden verwacht.
Nederlandse spreekwoorden.
In het Nederlands komt het principe van karma tot uitdrukking in spreekwoorden als:

</doc>
<doc id="33267" url="https://nl.wikipedia.org/wiki?curid=33267" title="Esoterie">
Esoterie

Esoterie is kennis die slechts voor ingewijden, geïnitieerden, toegankelijk is, dit in tegenstelling tot exoterie, waarvan de informatie en kennis voor iedereen verifieerbaar en toegankelijk is. Heel wat levensbeschouwelijke stromingen en genootschappen beroepen zich op een dergelijke vorm van kennis die zowel het individu als de kosmos betreft en ontwikkelen daarbij een eigen leer en methodiek. Esoterisch, occult en arcaan hebben gelijkaardige betekenissen en in de meeste contexten zijn de drie termen onderling verwisselbaar.
Als academisch studiegebied is esoterie de studie van alternatieve of gemarginaliseerde religieuze bewegingen of filosofieën waarvan de aanhangers in het algemeen hun eigen overtuigingen, praktijken en ervaringen onderscheiden van de publieke, geïnstitutionaliseerde religieuze tradities. Tot de onderzoeksgebieden van esoterie behoren alchemie, astrologie, gnosticisme, hermetisme, kabbala, magie, mystiek, neoplatonisme, nieuwe religieuze bewegingen die verband houden met deze stromingen, negentiende-, twintigste- en eenentwintigste-eeuwse occulte bewegingen, rozenkruisers, geheime genootschappen en christelijke theosofie.
Etymologie en definitie.
Het woord esoterie is afkomstig van het Griekse εσωτερική en betekent het inwendige of het verborgene; dit in tegenstelling tot het begrip exoterie, dat het uitwendige of het openbare betekent. Esoterie houdt zich dus bezig met verborgen aspecten van de werkelijkheid, de niet zintuiglijk waarneembare aspecten, het wezen van de dingen. Dergelijke kennis staat dan ook haaks op natuurwetenschappelijke kennis, die immers stoelt op waarnemingen, logica en verifieerbaarheid.
In zijn dialoog Alcibiades (ca. 390 v.Chr.) gebruikt Plato de uitdrukking "ta esô", wat de innerlijke dingen betekent en in zijn dialoog Theaetetus (ca.360 v.Chr.) schreef hij over "ta eksô" in de betekenis van de uiterlijke dingen. De eerste keer dat het begrip "esôterikos" opdook, was echter in Lucianus van Samosata's Βίων πρᾶσις ("Biōn prãsis", Veiling van levens) dat rond 166 werd geschreven. Daarin heeft hij het over Aristoteles, die zowel esoterische (innerlijke) als exoterische (uiterlijke) leringen gaf.
Het begrip esoterie dekt vele ladingen en duidt zowel op individuele belevingen als op mystieke stromingen en scholen die een of andere vorm van esoterische kennis en lering claimen. Wat vaak opduikt, is het optreden van mediërende elementen zoals symbolen of visioenen die de (verborgen) esoterische kennis toegankelijk zouden maken, en een of andere vorm van initiatie om tot de esoterische kring toegelaten te worden.
Om esoterische stromingen die voornamelijk gebaseerd zijn op bronnen uit de late Oudheid en de Europese middeleeuwen te onderscheiden van bijvoorbeeld islamitische of joodse stromingen, wordt de term "westerse esoterie" vaak gebruikt.
Geschiedenis.
De westerse esoterische tradities hebben hun wortels in een religieuze manier van denken, die teruggaat tot het gnosticisme, het hermetisme en het neoplatonisme in de hellenistische wereld tijdens de eerste eeuwen van onze jaartelling. Tijdens de renaissance leidde de herontdekking van oude teksten tot de wetenschappelijke studie en de herleving van magie, astrologie, alchemie en kabbala. Na de reformatie leidde deze geestelijke stroming tot bewegingen als de theosofie, de rozenkruisers en de vrijmetselarij. De hernieuwde belangstelling voor esoterie in de moderne tijd begint met het 19e-eeuws spiritualisme, Blavatsky’s theosofie en de oprichting van een aantal magische ordes zoals de Golden Dawn. Invloedrijke 20e-eeuwse auteurs over esoterie waren onder meer Rudolf Steiner, Alice Bailey, George Gurdjieff, en de analytische psycholoog Carl Gustav Jung.
Niet-westerse tradities kunnen ook kenmerken van esoterische bewegingen vertonen. Zo benadrukken Ismaïli-moslims ook een onderscheid tussen het innerlijke en het uiterlijke. Geestelijke verlossing wordt bereikt door het ontvangen van de "Nur" (licht) door middel van het esoterische, dat wil zeggen de spirituele zoektocht naar verlichting. Ismaili-islam heeft ook enkele van de kenmerken die geassocieerd worden met esoterie zoals gedefinieerd door Antoine Faivre "(zie artikel Westerse esoterie)", zoals het geloof in een tussenliggende geestelijke sfeer als bemiddelaar tussen de mens en het goddelijke. Esoterische stromingen in het boeddhisme, die onder de algemene categorie van het Vajrayana-boeddhisme vallen, passen esoterische trainingen toe in Boeddha's leer, door het gebruik van symbolen, mantra's en handgebaren, of "mudra". De vooruitgang die studenten boeken op deze paden wordt gemarkeerd met inwijdingsrituelen.

</doc>
<doc id="33268" url="https://nl.wikipedia.org/wiki?curid=33268" title="Antroposofie">
Antroposofie

Antroposofie (van het Griekse: ἄνθρωπος, "ánthrōpos" "mens" en σοφία "sophía" "wijsheid") is een spirituele filosofie en occulte wetenschap gebaseerd op de leer van Rudolf Steiner (1861–1925), die het bestaan postuleert van een geestelijke wereld die toegankelijk zou zijn via innerlijke ontwikkeling. Deze innerlijke ontwikkeling is gericht op versterking van het bewustzijn.
De antroposofische gezichtspunten worden ingezet op verschillende terreinen, zoals Vrijeschoolonderwijs, heilpedagogie, euritmie, spraakvorming, kunstzinnige therapieën, antroposofische geneeskunde, sociale driegeleding, biologisch-dynamische landbouw en architectuur.
Volgens Swartz, Brandt, Hammer en Hansson is Antroposofie een religie (nieuwe religieuze beweging). Volgens Martin Gardner is het een sekte. Andere academici menen dat Antroposofie een religieuze beweging is. Volgens de Katholieke Kerk is het een "neo-gnostische ketterij", of een New Age beweging.
Geschiedenis.
Rudolf Steiner beschrijft in zijn werk hoe hij door aanleg en training het vermogen ontwikkelde bij vol bewustzijn waar te nemen in de bovenzinnelijke, niet materiële wereld. Hij was ervan overtuigd dat mediamieke helderziend- of heldervoelendheid die kan optreden bij verlaagd trancebewustzijn in onze tijd vervangen moet worden door een helderziendheid bij vol bewustzijn. Met zijn vermeende inzichten ondervond hij rond 1900 belangstelling bij de Theosophical Society, de Theosofische Vereniging. Deze vereniging was opgericht door de adellijke Russin Helena Blavatsky die beschreef mediamieke gaven te bezitten en daarmee tot bepaalde geestelijke inzichten te zijn gekomen. Rudolf Steiner werd in 1902 voorzitter van de Duitse afdeling van de Theosofische Vereniging. In de daaropvolgende jaren maakte de Duitse afdeling een grote ontwikkeling door, voornamelijk als resultaat van Rudolf Steiners activiteiten. Hij hield door heel Europa voordrachten en schreef in de loop der jaren meer dan 30 boeken. In 1907 entameerde hij de organisatie van een grote kunstconferentie in München, een 'Gesamtkunstwerk', het begin van antroposofische activiteiten op het gebied van de kunst.
Rond 1910 ontstonden echter spanningen door de westerse christelijke oriëntatie van Steiner en de meer oosterse oriëntatie van de Theosophical Society. In 1912 was Annie Besant, de toenmalige voorzitter van de society, nauw betrokken bij de beweging de Orde van de Ster in het Oosten die de jonge Indiër Jiddu Krishnamurti presenteerde als de wedergeboren Christus. Steiner verzette zich tegen deze ontwikkeling omdat volgens hem de verschijning van Christus op aarde in een menselijk lichaam maar één keer plaatsvond om een toen noodzakelijke nieuwe impuls aan de ontwikkeling van de mens te geven. Dat leidde tot een breuk tussen de Duitse afdeling en de Theosophical Society. In 1912 werd de Anthroposophische Gesellschaft opgericht waaraan Steiner als leraar verbonden was. De meeste theosofen in Duitsland, Nederland, Oostenrijk en Zwitserland sloten zich daarbij aan. Hoewel hij nooit uitsluitsel heeft gegeven dat hij de wedergeboren Christus zou zijn, distantieerde Krishnamurti zich van de cultus rond zijn persoon en hief in augustus 1929 de Orde van de Ster in het Oosten op.
Sinds 1913 is Dornach, bij Basel, de hoofdvestiging van de Anthroposophische Gesellschaft. Daar werd op neutraal gebied tijdens de Eerste Wereldoorlog een groot centrum gebouwd, het eerste Goetheanum, in eendrachtige samenwerking van leden uit verschillende (deels oorlogvoerende) landen. Dit gebouw ging in de oudejaarsnacht van 1922 door brand verloren. Met Kerstmis 1923 werd de huidige Allgemeine Anthroposophische Gesellschaft opgericht, nadat een aantal landelijke verenigingen waaronder de Antroposofische Vereniging in Nederland was opgericht. Na de Eerste Wereldoorlog ontplooide Steiner een groot aantal initiatieven in de toepassing van antroposofie, waarvan de bekendste zijn: de vrijescholen (in Vlaanderen steinerscholen), de antroposofische uitbreiding van de geneeskunde en de biologisch-dynamische landbouw die over de hele wereld een hoge vlucht hebben genomen.
Visie op wetenschap.
Het door Rudolf Steiner en zijn toenmalige medewerkers ingezette onderzoek in het kader van de verschillende secties van de Freie Hochschule für Geisteswissenschaft te Dornach heeft zich in de loop van ruim 80 jaar constant verder ontwikkeld, zij het met bescheiden middelen. Doelstelling hiervan is met behoud van de verworvenheden van modern wetenschappelijk onderzoek de grenzen van de wetenschap te verleggen voorbij het strikt materiële, tot in de geestelijke wereld. In de Ita Wegman-Klinik te Arlesheim, wordt onderzoek gedaan naar de klinische effecten van de geneeskundige ideeën van Steiner.
Antroposofisch onderzoek wordt gedeeltelijk verricht door de ontwikkeling van het schouwen in de niet voor de gewone zintuigen waarneembare wereld, maar volgt ook, zoveel als deze benadering en ethische normen dat toelaten, de strenge regels van wetenschappelijk onderzoek. In een basiswerk "De weg tot inzicht in hogere werelden" geeft Rudolf Steiner aan hoe men zich dit helderziende vermogen door een intensieve innerlijke scholing eigen zou kunnen maken. Vanuit wetenschappelijk oogpunt wordt deze methode van kennisvergaring verworpen omdat zij niet toetsbaar of falsifieerbaar is. In de afgelopen jaren is veel inspanning gedaan om de ervaringen met de toepassing van antroposofische inzichten in de geneeskunde te objectiveren.
Gedachtegoed.
Voordat Steiner begon met het publiceren van onderzoeksresultaten die gebaseerd waren op zijn bovenzinnelijke waarnemingen, heeft hij in zijn 'Filosofie van de Vrijheid' de antroposofie met inachtneming van door hemzelf wetenschappelijk geachte maatstaven filosofisch gefundeerd. Vervolgens beschrijft Steiner in andere basiswerken zoals 'Theosofie', 'De weg tot inzicht in hogere werelden' en 'Wetenschap van de geheimen der ziel' compact de andere voornaamste elementen van de antroposofie. Latere boeken met een occulte inhoud zijn gebaseerd op bewuste bovenzinnelijke waarnemingen en onderzoek en komen op onderdelen overeen met theosofische inzichten die echter verkregen zouden zijn door atavistische vermogens, waarbij een medium met verlaagd bewustzijn mededelingen ontvangt.
Steiner beschouwde de mens onder meer als bestaande uit drie zogenoemde wezensdelen: lichaam, ziel en geest. De menselijke geest gaat volgens Steiner door vele aardse incarnaties, om zo tot een steeds hogere evolutiegraad te kunnen komen. Tijdens zijn opeenvolgende levens bouwt de mens volgens Steiner een schuldenbalans op, karma genoemd, die zowel negatief als positief kan zijn en ten dele zijn levenslot bepaalt. Samen met de mens ontwikkelen volgens Steiner ook de aarde en de andere planeten, evenals een geestelijke "hiërarchie" waarin engelen, aartsengelen en hogere hiërarchische wezens, zich voortdurend door evolutionaire fasen heen. Een centrale en unieke plaats in deze hele ontwikkeling neemt volgens Steiner Christus in, omdat zijn komst en offer op Golgotha een unieke impuls gaf aan de geestelijke leiding van mens en wereld.
Steiner beschrijft een zogenoemde "geestelijke wereld" vanwaaruit (menselijke) geestenzielen zich incarneren in een aardse, lichamelijke gedaante. De ontwikkeling van de ziel in de loop van opeenvolgende aardelevens vervult volgens Steiner in de huidige periode van de mensheidsontwikkeling een sleutelrol.
Steiner neemt een invloed aan die volgens hem zowel vanuit van de aarde als vanuit de kosmos inwerkt op de ontwikkeling van de mens, meer bepaald op diens individuele temperament. Hij gebruikt de bekende indeling met betrekking tot temperament van Hippocrates (cholerisch, sanguinisch, flegmatisch en melancholisch) en werkt deze verder uit voor de huidige mens.
Een af en toe opduikend bezwaar tegen antroposofie is het gebruik van het woord "ras" (zie: menselijk ras) in enkele van de publicaties. In Nederland woedde hierover in de jaren 90 van de 20e eeuw een felle discussie. Een commissie bestaande uit leden van de Antroposofische Vereniging beschreef in haar rapport 'Antroposofie en het vraagstuk van de rassen', dat in de 89.000 pagina's tekst van Steiners werken en voordrachten (de Gesamtausgabe) zestien uitspraken staan die, als zij nu zouden worden gedaan, tot strafrechtelijke vervolging aanleiding zouden kunnen geven. De commissie kwam tot de conclusie dat er in het werk van Steiner "geen sprake is van een rassenleer", noch van racisme (blz. 668).
Hierbij moet worden overwogen dat de antroposofie de mens primair beschouwt als individu, waarvan de uiterlijke kenmerken slechts attributen zijn, terwijl racisme juist die uiterlijke kenmerken als bepalend beschouwt. De statuten van de 'Allgemeine Anthroposophische Gesellschaft' bepalen in artikel 4, vertaald: "Lid kan iedereen worden zonder onderscheid naar volk, stand, geloof en wetenschappelijke of kunstzinnige overtuiging [...]". Dat bevestigt het kosmopolitisch karakter van de antroposofie wat racisme juist uitsluit.
Atlantis.
Rudolf Steiner borduurde op de theosofie voort. Hij onderzocht geheel met eigen geesteswetenschappelijke middelen waar de Atlantische cultuur gesitueerd was. Hij beschrijft in boeken en voordrachten in detail hoe Atlantis en zijn bewoners er fysiek uit zouden hebben gezien en hoe zij handelden (totaal anders dan in het huidige tijdperk) Steiner schreef "Atlantis en Lemurië".
Evolutieleer.
Rudolf Steiners evolutieleer is een belangrijke spil van de antroposofie en onderbouwt de filosofische visie van verscheidene antroposofische werkvelden. In de wetenschap wordt Steiners evolutieleer niet serieus genomen. Rudolf Steiners evolutieleer is geen evolutietheorie, maar een leer gebaseerd op vaststaande aannames of dogma's. In Steiners visie wordt de mens, als uit de kosmos neergedaalde geest, gezien als beginpunt van de evolutie, waarna zich zogenaamde lagere levensvormen van de mens afscheidden (zie de nevenstaande afbeelding). De oorspronkelijk spirituele mensheid wordt volgens Steiner verondersteld ouder te zijn dan de hele dierenwereld, die zich daaruit ontwikkelde in degeneratieve processen. Bij het omkeren van de Darwinistische evolutietheorie beweerde Steiner dat alle aardse levende wezens in werkelijkheid van de mens zijn afgeleid'. Aan dit aspect van Steiners visie op evolutie lag een diepgeworteld 19de-eeuws evolutiedenken ten grondslag. Invloeden kwamen bijvoorbeeld van de recapitulatietheorie van Ernst Haeckel (1834-1919), maar de belangrijkste invloed op de vorming van Steiners evolutiedenken kwam van de occultiste en theosofe Madame Blavatsky (1831-1891).
Antroposofie en christendom.
Nadruk op het multiculturele.
Steiner zag uitdagingen in de multiculturele maatschappij. Hij benadrukte dat er behoefte was aan een spiritualiteit die alle godsdiensten en culturen kon eerbiedigen en verenigen. In zijn visie op de maatschappij (Sociale Driegeleding) moeten cultuur (kunst, wetenschap, religie en opvoeding) absoluut vrij zijn.
Zijn gedachteloop kan als volgt worden samengevat:
Volgens Steiner zien veel mensen, vooral die van Oostelijke culturen, de behoefte aan een geestelijke basis voor een cultuur. Anderen, vooral in het Westen, leven in een materialistisch kader dat verbazingwekkende resultaten heeft bereikt - vooral door de verwezenlijkingen van moderne wetenschap - maar zij zouden hun geestelijke wortels verlaten hebben. Steiner stelde dat een conflict van culturen onvermijdelijk zou zijn als er geen verzoening van deze twee zou komen. Hij stelde dat het Oosten slechts het Westen zou eerbiedigen wanneer er in het Westen een nieuwe spiritualiteit zou ontstaan die de verwerkelijkingen van beide culturen zou verenigen.
Christus staat centraal in de aardse evolutie.
Steiner waardeerde alle godsdiensten en culturele ontwikkelingen, maar benadrukte meer recente westerse esoterische leerstellingen, zoals leerstellingen die zich hadden ontwikkeld om aan eigentijdse behoeften te voldoen en dan met name de Tempeliers, de Rozenkruisers en het Graals-christendom. Hij vond dat Christus en zijn opdracht op aarde een bijzonder belangrijke plaats bekleden in de menselijke evolutie, maar hij benadrukte dat:
"Christus” is voor Steiner niet alleen de Verlosser uit de Zondeval, maar ook de unieke spil in de evolutieve processen van de aarde en van de menselijke geschiedenis, die zich in alle godsdiensten en culturen manifesteert. Het christendom van Steiner verschilt van dat van gnostici, die het fenomeen van Christus bekeken vanuit de kennis die zij verkregen hadden van het oude gnosticisme, terwijl voor Steiner de incarnatie van Christus een historische werkelijkheid en een centraal en uniek punt in de menselijke geschiedenis was.
In een lezing over het verband tussen antroposofie en christendom, verklaarde Steiner: “De antroposofie wil niet de plaats van christendom usurperen; integendeel, zij zou instrumentaal willen zijn in het leren begrijpen van het christendom. Aldus wordt het ons duidelijk door de antroposofie dat het wezen dat wij Christus noemen, moet worden gezien als het centrum van het leven op aarde, dat de christelijke godsdienst de uiteindelijke godsdienst voor de toekomst van de aarde is. De antroposofie toont ons in het bijzonder aan dat de voorchristelijke godsdiensten hun eenzijdigheid ontgroeien en samenkomen in het christelijke geloof. Het is niet de wens van antroposofie om iets anders in de plaats van het christendom te plaatsen; eerder wil het bijdragen tot een dieper, met hartenkrachten vervuld inzicht in het christendom."
Verschillen met het confessionele christelijke denken.
Steiners visie verschilt met het confessionele christelijke denken op belangrijke plaatsen en omvat gnostische elementen. Onder meer:
De Christengemeenschap, een beweging voor religieuze vernieuwing, baseert haar christologie en rituelen voor een groot deel op aanwijzingen van Rudolf Steiner, maar opereert als zelfstandig kerkgenootschap los van de antroposofische vereniging.
Antroposofie in Nederland.
De antroposofie wordt in Nederland vertegenwoordigd door onder andere de 'Antroposofische Vereniging in Nederland'. In deze vereniging wordt de persoonlijke ontwikkeling van de leden ondersteuning geboden. Ieder wordt geacht zelf een ontwikkelingsweg te gaan en zijn inzichten te verdiepen om van daaruit zijn werk in de wereld te kunnen verrichten. Dat betekent dat de vereniging geen standpunten over maatschappelijke of ethische vraagstukken kan innemen; dat is principieel voorbehouden aan de individuele leden.
Een bekende Nederlandse antroposoof was Bernard Lievegoed (1905 – 1992), die de aanwijzingen van Steiner vertaalde naar het moderne leven, waaronder het bedrijfsleven, in de tweede helft van de 20e eeuw. Hij was oprichter van het NPI - Nederlands Pedagogisch Instituut voor het bedrijfsleven (later NPI – Instituut voor organisatieontwikkeling) te Zeist, mede-oprichter van de TH Twente. Zijn vrouw Nel Lievegoed-Schatborn bestuurde de op antroposofische leest geschoeide Zonnehuizen in Zeist. De Triodos Bank is opgericht vanuit antroposofische gezichtspunten, door onder andere Rudolf Mees. Naast het grote aantal vrijescholen is de antroposofische verslavingszorg en het fenomeen van de zorgboerderij door antroposofen in Nederland tot ontwikkeling gebracht. In Driebergen-Rijsenburg is het Instituut voor Biografiek gevestigd. Daar worden een opleiding biografisch coachen en diverse workshops en cursussen aangeboden en worden de biografiek en het biografiewerk verder ontwikkeld.
De antroposofische architectuur heeft in Nederland bekendheid en waardering verworven met name door de werken van Ton Alberts en zijn architectenbureau Alberts en van Huut. Internationale faam verwierf Alberts met het ontwerp van het Zandkasteel in Amsterdam Zuidoost dat lange tijd fungeerde als hoofdkantoor van NMB en de rechtsopvolger ING, alsmede het hoofdkantoor van de Gasunie in Groningen. De enige antroposofische landbouwschool in Nederland is Warmonderhof in Dronten.
Kritiek.
Enkele wetenschappers en artsen, waaronder Michael Shermer, Michael Ruse, Edzard Ernst, David Gorski en Simon Singh beschouwen de toepassing van de antroposofie op het gebied van geneeskunde, biologie, landbouw en onderwijs als gevaarlijk en pseudowetenschappelijk. Sommige ideeën van Steiner wijken af van de moderne wetenschap, waaronder: "raciale" evolutie, helderziendheid (Steiner beweerde dat hij helderziend was), het idee dat het hart niet als pomp functioneert, de bewering dat eilanden 'drijven' of 'zwemmen' in de zeeën en oceanen en door 'sterrenkrachten' worden vastgehouden, en de mythe van Atlantis.

</doc>
<doc id="33269" url="https://nl.wikipedia.org/wiki?curid=33269" title="Rudolf Steiner">
Rudolf Steiner

Rudolf Joseph Lorenz Steiner (Donji Kraljevec, 25 of 27 februari 1861 – Dornach, 30 maart 1925) was een Oostenrijkse esotericus, schrijver, architect, filosoof die een geheel eigen zienswijze op pedagogie had. Hij is bekend geworden als grondlegger van de antroposofie en zijn praktische toepassingen, zoals de Vrije scholen in Nederland, in België de Steinerscholen, in Duitsland bekend onder de naam Waldorfschule, de antroposofische geneeswijze, de heilpedagogie, de sociale driegeleding en de biologisch-dynamische landbouw. Ook heeft hij hulp en advies geboden bij de oprichting van het kerkgenootschap De Christengemeenschap.
Een aanzienlijk aantal ideeën van Steiner worden door de wetenschappelijke en academische wereld als pseudowetenschappelijk beschouwd. Hij was ook vatbaar voor pseudogeschiedenis.
Steiner over antroposofie.
Steiner karakteriseerde zijn systeem van antroposofie als volgt:
Rudolf Steiner zag de geschiedenis van de mensheid als een progressieve ontwikkeling van de individuele ziel, maar wel als onderdeel van een spirituele hiërarchie. In oudere tijdperken had de ziel in een meer of minder dromend bewustzijn een directe waarneming of gewaarwording van "geestelijke wezens". Deze gewaarwordingen verdwenen langzaam maar zeker met de ontwikkeling van de mens tot een zelfstandig individu met een eigen verstand en een Ik-bewustzijn. Uitgaande van dit Ik-bewustzijn is het volgens Rudolf Steiner mogelijk opnieuw tot waarneming van "geestelijke wezens" en het geestelijke in de kosmos te komen. Dat deze ontwikkeling mogelijk is, is volgens Rudolf Steiner een van de gevolgen van de "Christusimpuls" in de wereld.
Steiner verkondigt dat organismen (en de mens in het bijzonder), en de processen die zich in hen afspelen, het resultaat zijn van invloeden uitgaande zowel van de aarde als vanuit de kosmos (zon, maan en sterren). Hij werkte op het gebied van astronomie samen met Elisabeth Vreede, die de leider werd van de Mathematisch-Astronomische Sectie van de Antroposifische Vereniging.
Hij bracht zijn eigen vermeende buitenzintuiglijke waarnemingen in verband met de natuurwetenschappelijke waarnemingen van Johann Wolfgang Goethe (1749-1832), die onder meer een theorie had ontwikkeld over de groei van de plant. Volgens Steiner bevestigden zijn buitenzintuiglijke waarnemingen sommige klassieke theorieën, onder andere van Aristoteles. Zo aanvaardde hij bijvoorbeeld de indeling van de menselijke psyche in vier basistemperamenten, namelijk het cholerische, het sanguinische, het flegmatische en het melancholische temperament. Steiner bracht deze indeling, in navolging van de oude leer van de vier humores, in verband met de vier elementen.
Biografie.
Jonge jaren (1861-1890).
Steiner werd waarschijnlijk op 25 februari 1861 - hijzelf geeft zowel 25 als 27 februari op als geboortedatum - geboren als de zoon van Johann Steiner (1829-1910) en Franziska Blie (1834-1918) en rooms-katholiek gedoopt op 27 februari 1861. Steiners vader was een jager in dienst van graaf Hoyos in Geras, en werd later telegrafist en stationschef bij de Zuid-Oostenrijkse spoorwegmaatschappij. Toen Rudolf geboren werd, was zijn vader gestationeerd in Donji Kraljevec in de provincie Međimurje, anno 2019 de meest noordelijke provincie van Kroatië, maar destijds een deel van Oostenrijk-Hongarije. Toen hij twee jaar oud was, verhuisde de familie naar het Burgenland in Oostenrijk.
Steiner werd na het basisonderwijs leerling aan de Bürgerschule van Wiener Neustadt, waar hij een vroege interesse in wiskunde en filosofie ontwikkelde: pas 16 jaar oud - Steiner zelf beweert in zijn autobiografie tussen zijn 14de en 15de jaar, maar op basis van de gebruikte uitgave kan worden vastgesteld dat het ten vroegste op zijn 16de was - had hij reeds de "Kritik der reinen Vernunft", het hoofdwerk van Immanuel Kant, gelezen (Zander 2011:16-19). Van 1879 tot 1883 studeerde hij aan de technische hogeschool in Wenen, waar hij zich specialiseerde in wiskunde, met als bijvakken natuurkunde en scheikunde (Lindenberg:65-66). Hij brak zijn studies voortijdig af, onder andere vanwege financiële redenen, en verliet de hogeschool zonder academische graad. Hij verdiende daarna de kost als privéleraar en als redacteur en auteur voor tijdschriften, lexica en uitgaven van literaire en filosofische werken. In 1889 maakte Steiner kennis met het werk van Friedrich Nietzsche en was vooral geboeid door diens spirituele kwaliteiten als "strijder voor de vrijheid".
Weimar (1890-1897).
Het resultaat van het onderzoek naar Nietzsches werk publiceerde Steiner in het boek "Friedrich Nietzsche. Ein Kämpfer gegen seine Zeit" (1895). Gedurende deze tijd werkte hij ook aan de verzamelde werken van Arthur Schopenhauer (1894, 12 delen). Daarnaast werkte Steiner aan verschillende uitgaven van Goethes wetenschappelijke werken (onder andere aan de "Sofienausgabe" die werd uitgegeven in opdracht van de inmiddels overleden groothertogin Sophie van Saksen) en was van 1890 tot 1897 medewerker van het Goethe-Archief in Weimar. Hij maakte een diepgaande studie van de wetenschappelijke methode die Goethe gevolgd moest hebben bij zijn onderzoeken en schreef daar enkele werken over (onder andere "Goethes Weltanschauung", "Grundlinien einer Erkenntnistheorie der Goetheschen Weltanschauung" en de commentaren bij de door J. Kürschner's uitgegeven werken in de serie "Deutsche National Literatur"). Dergelijke baan was echter een twijfelachtige eer: Goethes wetenschappelijke werken waren gezien als waardeloze proza en slechte wetenschap.
In 1891 promoveerde hij - zonder er ingeschreven te zijn - aan de universiteit van Rostock in de filosofie met een dissertatie met als titel "Die Grundfrage der Erkenntnistheorie". Het doctoraat werd niet gehomologeerd door de universiteit, maar werd op 26 oktober 1891 uitgereikt door professor Heinrich von Stein, docent aan de universiteit, met als commentaar 'rite' of 'ausreichend', dus 'voldoende' (Zander 2011: 83). Enkele jaren later verscheen deze dissertatie als boek onder de titel "Wahrheit und Wissenschaft", dat hij in 1894 verder uitwerkte in "Die Philosophie der Freiheit", dat hij later als grondlegging zou beschouwen voor zijn verder werk in de antroposofie. Het beargumenteerde de mogelijkheid dat mensen spiritueel vrije wezens kunnen zijn door de bewuste denkactiviteit. De poging die hij in dit boek deed om het transcendentaal idealisme, de filosofie van Immanuel Kant, te ontkrachten werd afgewezen door sommige filosofen en geaccepteerd door anderen, en bleef onbekend bij de meesten. Het filosofische werk van Steiner wordt doorgaans niet als belangrijk beschouwd - zijn naam komt haast nooit voor in naslag- of overzichtswerken - en hij wordt meestal niet als filosoof (of wetenschapper) beschouwd, maar veeleer als een esotericus. Heel uitzonderlijk wordt hij wel eens vermeld: een buitenbeentje als de in astrologie en de jungiaanse archetypeleer gespecialiseerde filosoof Richard Tarnas noemt Steiner in zijn boek "The Passion of the Western Mind" bv. een belangrijk figuur in de hele geschiedenis van het denken. Halverwege 1892 betrok Steiner te Weimar een kamer bij de acht jaar oudere weduwe Anna Eunike (1853-1911), die later diens eerste echtgenote zou worden (Lindenberg 2011:210-211).
Berlijn (1897-1912).
In 1897 trok Steiner naar Berlijn en liet al snel ook Anna Eunike overkomen met wie hij op 31 oktober 1899 in het huwelijk trad in Beelitz bij Potsdam (Lindenberg 2011:286). In het begin van deze Berlijnse periode ging het Steiner financieel niet voor de wind en op intellectueel vlak leek hij een beetje op de dool: hij zocht aansluiting bij o.a. de beweging van het Individualistisch anarchisme (de bekende anarchist John Henry Mackay was een van zijn trouwgetuigen), zette zich in een campagne in voor Alfred Dreyfus, ging om met voorvechters van het feminisme (bv. Ellen Key), de emancipatie van homoseksuelen (bv. Magnus Hirschfeld), gaf les aan de socialistische Arbeiter-Bildungsschule, maar begon tevens, als medestichter van de "Giordano Bruno-Bund", belangstelling te vertonen in de esoterie (Lindenberg 2011:274-275; Zander 2007:1245-1246). Later zou Steiner zich slechts zelden en meestal negatief uitlaten over deze periode als bohemien: in een brief aan zijn vrouw uit 1904 schreef hij bijvoorbeeld dat hij zich niet had mogen inlaten met "de vuiligheid van deze jongeren", dat het een "eerlijke vergissing was" en dat hij dat had moeten bekopen met "heel vuile roddels" (Lindenberg 2011:275). Rond de eeuwwisseling leerde hij Marie von Sivers (1867-1948) kennen, die in november 1900 was toegetreden tot het "Deutsche Theosophische Gesellschaft" en wellicht ook een belangrijke rol speelde in Steiners toetreding (Lindenberg 2011:324 &amp; 326; Zander 2007:124, 392 &amp; 395-396). Zij zou een van zijn nauwste vrienden, zijn belangrijkste medewerkster en uiteindelijk ook zijn tweede echtgenote worden: nadat Marie von Sivers einde 1903 haar intrek nam in Steiners huis zou Anna Eunike na enkele maanden de echtelijke woning verlaten en in juni 1904 van hem scheiden (Lindenberg 2011:356; Zander 2007:241). Ondertussen, in januari 1902, was ook Steiner officieel toegetreden tot de Duitse tak van de Theosofische Vereniging waarvan hij al snel de secretaris-generaal werd (Zander 2007:127).
Steiner ging zich nu haast uitsluitend toeleggen op mystieke en esoterische onderwerpen, waarbij hij ook reeds heel vroeg een eigen visie op de theosofie ging verkondigen, een op 'geesteswetenschappelijke' grond gestoelde en meer op de westelijke christelijke mystiek en occultisme georiënteerde versie - vooral de rozenkruisers genoten op dat moment zijn belangstelling - die afweek van de vooral op de oosterse religiositeit geschoeide versie van stichteres Helena Blavatsky (Zander 2007:122-146 &amp; 836-858). Ondanks dit duidelijke accentverschil, dat uiteindelijk zou leiden tot een breuk met de theosofie, nam Steiner elementen over uit de oosterse religies, zoals het geloof in karma en reïncarnatie, elementen die een blijvende en centrale rol in zijn denken zouden blijven spelen. Steiner werd ook sterk beïnvloed door de pseudohistorische gedachten van Blavatsky, zoals die bv. volgens werden uiteengezet in de occulte Stanza's van Dzyan, in werkelijkheid een product van Blavatsky's verbeelding, een samenraapsel van teksten uit oude mystieke teksten zoals de Zohar en allerlei populaire speculaties uit eerder verschenen esoterische boeken. Veel van de centrale speculaties uit deze traditie, bv. de verhalen over Atlantis en andere verdwenen continenten of de bizarre rassenleer die uitgaat van zeven wortelrassen die miljoenen jaren geleden zouden hebben bestaan, werden door Steiner overgenomen, die op zijn beurt beweerde dat hij de informatie via helderziendheid zou hebben ontleend aan de al even fictieve Akashakroniek (Zander 2007:564, 608 &amp; 615-648).
Onder invloed van Steiner begon er zich in toenemende mate een tweespalt af te tekenen tussen de internationale theosofische beweging en de Duitse tak, op een moment dat er zowel om inhoudelijke redenen als een interne politieke machtsstrijd grote spanningen ontstonden in die beweging. Na de dood van Henry Steel Olcott, de opvolger van Blavatsky, beweerde Annie Besant dat aan zijn doodsbed spirituele Mahatma's zouden zijn 'verschenen' die haar als opvolgster hadden aangewezen, een bewering waartegen Steiner zich hevig verzette (Lindenberg 2011:409-410; Zander 2007:102, 105 &amp; 138-141). Een verder verwijdering ontstond naar aanleiding van een factie binnen de theosofische beweging onder leiding van Charles Webster Leadbeater die in 1911 verkondigde dat de toen zestienjarige Jiddu Krishnamurti als Maitreya of Boeddha moest beschouwd worden en een incarnatie was van Christus. Nadat Steiner en zijn aanhangers eisten dat degenen die dit geloof aanhingen de organisatie moesten verlaten en ook aandrongen op het aftreden van Besant, besloot die laatste op 7 maart 1913 om de door Steiner geleide Duitse tak van het theosofisch gezelschap op te heffen (Lindenberg 2011:502-503; Zander 2007:162-164). Ondertussen, op 28 december 1912 te Keulen, was reeds een nieuwe organisatie in het leven geroepen, het "Anthroposophische Gesellschaft" of Antroposofisch Genootschap (Lindenberg 2011:502; Zander 2007:169).
Dornach (1913-1925).
Hoewel Steiner en Marie von Sivers officieel tot 1923 in Berlijn woonden, verbleven ze daar slechts zelden omdat ze zeer vaak op reis waren en gedurende lange periodes te Dornach in Zwitserland verbleven. Qua ideeën stond Steiner nog zeer dicht bij de theosofie, hoewel hij gaandeweg wel zijn terminologie aanpaste en bijvoorbeeld van antroposofie of geesteswetenschap ging spreken in plaats van 'theosofie' (in de latere heruitgaven van vroege werken werd de term 'theosofie' vervangen door 'antroposofie'). Steiner begon ook steeds meer interesse voor kunst en architectuur te ontwikkelen en tussen 1913 en 1922 werd onder zijn leiding te Dornach het Goetheanum opgetrokken als centrum voor de antroposofische beweging en vestiging voor de geplande "Freie Hochschule für Geisteswissenschaft". Dat houten bouwwerk, dat op 1 januari 1923 door brandstichting werd vernield, zou vervangen worden door een tweede betonnen Goetheanum waaruit blijkt dat Steiners visie op de bouwkunst sterk geëvolueerd was in de richting van een meer organische architectuur, en Steiner wordt terecht beschouwd als een van de grondleggers van deze stijl, waarvan o.a. Antoni Gaudi en Friedensreich Hundertwasser ook tot de belangrijke stichters worden gerekend.
Tijdens de laatste jaren en in de nasleep van de Eerste Wereldoorlog wordt Steiner opnieuw actiever op het vlak van de politiek. Hij publiceert in 1919 "Aufruf an das deutsche Volk und an die Kulturwelt", ondertekend door o.a. Hermann Bahr, Hermann Hesse en Bruno Walter, een pamflet waarin het Duitse volk wordt aangemoedigd zijn 'wereldhistorische missie' opnieuw op te nemen en waarin reeds een eerste schets wordt gegeven van de sociale driegeleding die hij later in meer detail zou uitwerken (Lindenberg 2011:650-651; Zander 2007:1297-1298). In datzelfde jaar schreef hij een voorwoord bij "Die 'Schuld' am Kriege", een poging om de "Kriegsschuldfrage", de vraag wie nu eigenlijk verantwoordelijk was voor de Eerste Wereldoorlog, te beantwoorden ten voordele van Duitsland op basis van de memoires van de ondertussen overleden generaal Helmuth von Moltke, waarbij Steiner aanvoerde dat Duitsland door zijn tegenstanders gedwongen werd tot die oorlog, een oorlog die gevoerd moest worden "voor onze nationale existentie, voor het voortbestaan van ons volk" (Lindenberg 2011: 660-662; Zander 2007:1265-1271). Van een heel andere orde, zowel ideologisch als ethisch, was de financiering door Steiner van "Die Entente-Freimaurereu und der Weltkrieg" (1919) van Karl Heise, waarvoor Steiner eveneens het voorwoord schreef en dat gedeeltelijk op zijn ideeën was gebaseerd. Die publicatie bevatte een complottheorie waarin beweerd werd dat de oorlog het gevolg was van een samenzwering tussen vrijmetselaars en joden - nog steeds favoriete zondebokken van complotdenkers - met als doel Duitsland te vernietigen, en het geschrift werd later om begrijpelijke redenen enthousiast ontvangen door de nationaalsocialisten (Zander 2007:306 &amp; 991-992).
Voor Steiner was dit een uiterst vruchtbare periode: hij gaf tal van lezingen, schreef vele werken en begon zich ook meer en meer in te zetten om de antroposofische gedachten in de praktijk om te zetten. Uit die drang om ook praktische toepassingen te vinden voor de theoretische overwegingen sproten onder andere een eigen onderwijsprogramma, de Waldorfpedagogiek, de samen met Ita Wegman ontwikkelde antroposofische geneeswijze, een therapeutische pedagogiek voor kinderen met een beperking in de vorm van de heilpedagogie, een expressieve dans- en bewegingskunst die bekend staat als de euritmie en, helemaal op het einde van zijn leven, ook de biologisch-dynamische landbouw. 
In deze laatste periode van zijn leven bood Steiner ook hulp en advies aan bij de oprichting van het kerkgenootschap De Christengemeenschap. In de vroege herfst van 1924 werd Steiner ernstig ziek en bedlegerig, en op 30 maart 1925 overleed hij uiteindelijk op 64-jarige leeftijd. Zijn lichaam werd te Basel gecremeerd en bleef daarna nog zeventig jaar lang bewaard, eerst in Steiners atelier en daarna in het Goetheanum, en werd ten slotte op 3 november 1992 bijgezet in het gedenkbosje naast het Goetheanum (Zander 2007:125).
Ontstaan antroposofie.
Rudolf Steiner heeft zich als esotericus ontwikkeld binnen de Theosofische Vereniging; hij was voorzitter van de Duitse sectie. De theosofie heeft veel 'meegenomen' van het neoplatonisme (Marsilio Ficino), en dit gedachtegoed is ook terug te vinden in de antroposofie.
In zijn vroege filosofische werken behandelt Rudolf Steiner de problematiek van het menselijke kenvermogen en de menselijke vrije wil. Hij weerlegt enkele zogenaamde vooroordelen van Immanuel Kant en laat zien hoe de ideeën van Goethe, Fichte en Hegel verder ontwikkeld kunnen worden. Hoogtepunt van deze periode is zijn boek Filosofie van de vrijheid.
Vanaf de eeuwwisseling (1900) trad Rudolf Steiner naar buiten met voordrachten en werken over esoterische onderwerpen waarvoor aanvankelijk alleen binnen kringen van de Theosofische Vereniging belangstelling bestond. In deze periode schreef hij zijn basiswerken 'Theosofie', 'De wetenschap van de geheimen van de ziel' en 'De weg tot inzicht in hogere werelden'.
In 1912 verliet Steiner de Theosofische Vereniging in verband met een fundamentele onenigheid met het bestuur met betrekking tot hun bedoeling om de toen nog jonge Jiddu Krishnamurti aan de wereld voor te stellen als de Messias, de teruggekeerde en gereïncarneerde Christus - voor Steiner een absurditeit. Tijdens dit conflict uitte zich een diepgaand verschil van inzicht in de taak en de "levensweg" van de mens op aarde. Een aantal leden van de Theosofische Vereniging volgde hem en zij vormden een nieuwe beweging, steunend op zijn leer die hij antroposofie noemt. Niet de "Theos" (Het Goddelijke) is maatgevend voor wijsheid ("Sofia"), maar de "Anthropos", de zich geestelijk ontwikkelende mens.
Inhoudelijk belangrijke thema's van de antroposofie zijn: de geestelijke wereld van de hiërarchieën, de Christus-mysteriën, Christian Rosenkreuz, de moderne scholingsweg, karma en reïncarnatie. Ook andere thema's worden uitgebreid behandeld, zoals de spirituele ontwikkeling van de mensheid door de geschiedenis heen.
Waldorfpedagogiek.
In 1919 kreeg Steiner in Stuttgart de leiding over de "Freie Waldorfschule", opgezet door de fabrikant Emil Molt, eigenaar van de sigarettenfabriek Waldorf-Astoria, om de arbeiders en de directeuren nader tot elkaar te brengen. Steiner ontwikkelde een pedagogiek die ten grondslag kwam te liggen aan de wereldwijde waldorfbeweging met scholen voor basis- en middelbaar onderwijs in vele landen. Het woord 'vrij' in de benaming 'vrije waldorfschool' was bedoeld om aan te geven dat de overheid geen zeggenschap dient te hebben over de vorm van onderwijs. De geest moet vrij van welke overheidsdwang dan ook, tot ontwikkeling kunnen komen.
Deze gedachte stamt uit de zogeheten "Dreigliederung", de Driegeleding (een vrije Geest, een rechtssysteem op basis van gelijkheid, en een sociale ordening gebaseerd op broederschap). Kern van de pedagogische inzichten van Rudolf Steiner is zijn opvatting van de ontwikkelingspsychologie van het kind. De lesstof is in overeenstemming met de fase waarin het kind verkeert en sluit aan op de behoefte van het kind. Uitgangspunt is de antroposofische menskunde.
Kunst is volgens Steiner een natuurlijke behoefte van ieder kind en de waldorfpedagogiek kenmerkt zich onder andere door de prominente rol die de kunst erin heeft. Doel van het onderwijs is enerzijds dat het opgroeiende kind zich ontwikkelt tot een sociaal vaardige, zelfstandige volwassene, in staat om de voor hem of haar specifieke invulling van het (beroeps)leven te volbrengen. Anderzijds dat het kind zijn of haar geestelijke vermogens, zijn of haar "zielenleven", tot volle ontwikkeling kan laten komen. Volgens de principes van de waldorfpedagogiek legt iedere leerling een volledige leerweg af van het zesde tot en met het achttiende levensjaar.
Bij scholen volgens de principes van de waldorfpedagogiek spreekt men in Duitstalige landen meestal over Freie Waldorfschulen en in Engelstalige landen van Waldorf schools. In Nederland spreekt men over vrijescholen en in Vlaanderen van steinerscholen.
Heilpedagogie.
In 1924 hield Steiner een reeks voordrachten voor een kleine groep van pedagogen en artsen over - zoals dat thans heet - mensen met een verstandelijke handicap. Uitgangspunt was dat ieder mens zich kan en moet ontwikkelen. Zij die hierbij helpen, profiteren daarvan ook in hun eigen ontwikkeling.
Biologisch-dynamische landbouw.
Steiner ontwikkelde de teeltmethode die biologisch-dynamische landbouw heet, waarin bodemvruchtbaarheid en versterking van de natuurlijke groei centraal staan. Het landbouwbedrijf wordt daarbij als organisme opgevat, en bedrijfsvreemde elementen worden zo veel mogelijk vermeden. Een biologisch-dynamisch bedrijf streeft naar diversiteit in geteelde gewassen en gehouden dieren. Ook wordt er met preparaten gewerkt waarvan verondersteld wordt dat die kosmische invloeden van de planeten opvangen en zorgen voor groei en levenskracht, en een betere bewaarkwaliteit van de gewassen. Het gebruik van compost is een essentieel element in de biologisch-dynamische landbouw. Ook hier worden specifieke mestpreparaten ingezet om (koe)mest om te zetten naar compost van hoge kwaliteit.
Sociale driegeleding.
Geestesleven, politiek en economie.
Steiner legde eveneens de basis voor een sociaal systeem dat hij sociale driegeleding noemde en dat de drie delen beschrijft waaruit de samenleving bestaat: het culturele of geestesleven (onderwijs), het rechtsleven (sociale structuren) en het economische leven (banken, bedrijven, handel). Deze drie gebieden zouden volgens Rudolf Steiner totaal onafhankelijk van elkaar moeten bestaan in de menselijke samenleving, elk zonder inmenging van de twee anderen.
Een vroege min of meer onbewuste poging om deze sociale driegeleding tot stand te brengen, kan worden gezien in het Franse "Liberté, Egalité, Fraternité" (vrijheid, gelijkheid, broederschap). Tijdens de Franse Revolutie kwamen de drie idealen in het bewustzijn van de mensen, idealen die pas echt begrepen kunnen worden wanneer ze elk worden nagestreefd in een eigen werksfeer. Vrijheid in het culturele of geestesleven, gelijkheid in het rechtsleven en broederschap in de economie. Een parallelle gedachtegang vindt men in Nederland bij Abraham Kuyper in zijn publicatie "Soevereiniteit in eigen kring"(1886), waarbij de "kringen" de verschillende levensgebieden aanduiden die elkaar niet mogen overheersen. 
We kunnen vrij denken en vrij onze capaciteiten ontwikkelen. Deze activiteiten maken deel uit van het culturele leven. Wanneer we onze denkbeelden toepassen in de wereld, ontmoeten we andere mensen. Dan blijkt dat we de meeste zingeving en waardering van ons werk ervaren wanneer we broederschap betrachten. Voor het onderlinge overleg tussen mensen en het maken van wetten en afspraken, moeten we elkaar als gelijke benaderen. Dan pas komen in de rechtssfeer de begrippen eerlijkheid en rechtvaardigheid in de maatschappij tot gelding.
Geldwezen.
De sociale driegeleding kan een afspiegeling krijgen in het geldwezen, waardoor ook het geld in de maatschappij gezonder kan werken.
Steiner spreekt van "koopgeld", wanneer het geld zijn functie krijgt in het economische levensgebied. Het "koopgeld" drukt de waarde uit van een tegenprestatie, gedurende een transactie. Dergelijke transacties worden in verlies- en winstrekeningen beschreven.
Het "leengeld" drukt de waarde uit van een (leen)relatie die wordt aangegaan. Zo'n leenrelatie werkt in de tijd tussen mensen en wordt vormgegeven in de rechtssfeer. Hoofdsom, rente en aflossing bepalen de relaties, die op balansen worden beschreven.
Het "schenkgeld" ten slotte maakt het culturele of geestesleven mogelijk. Omdat mensen niet hoeven te werken voor hun inkomen kunnen zij zich in vrijheid ontwikkelen. De post "eigen vermogen" op balansen geeft aanwijzingen over de beschikbaarheid van "schenkgeld".
Volgens Steiner bepalen mensen welke functie het geld krijgt. Wanneer geld in transactie wordt gebruikt bepalen degene die het geeft en degene die het ontvangt samen welke functie het geld krijgt. In de boekhouding worden de gevolgen beschreven en in organogrammen is na te zien of de betrokken mensen tot handelen bevoegd zijn.
Racisme.
Commissie-Van Baarda.
In de jaren 1990 kwam in Nederland aan het licht dat racistische inhoud uit het werk van Rudolf Steiner als leerstof werd aangeboden in de lessen Rassen- en Volkenkunde in het vrijeschoolonderwijs. In opdracht van de Antroposofische Vereniging in Nederland werd onderzoek gedaan naar racistische inhoud van Steiners publicaties door een daarvoor aangestelde commissie onder leiding van de antroposoof Van Baarda. Zestien passages werden aangemerkt als mogelijk racistisch.
Geannoteerde boeken.
Een Duitse overheidsinrichting (centrale voor de beoordeling van media die een gevaar voor de jeugd voorstellen) besloot op 6 september 2007 twee daarvoor aangemelde boeken van Steiner niet op te nemen in de 'Index jugendgefährdender Schriften'. Hoewel de commissie elementen aantrof die naar haar oordeel 'in onze huidige tijd als racistisch te beoordelen zijn', was het voldoende dat de betreffende uitgever toezegde deze boeken van Steiner van commentaar te voorzien en exemplaren die op dat moment in de winkels lagen van een inlegblad te voorzien.
Pseudowetenschappelijke beweringen.
Volgens Dan Dugan was Steiner een voorvechter van de volgende pseudowetenschappelijke beweringen:
Literatuur.
Opgemerkt kan worden dat dit slechts een kleine selectie is van biografische publicaties betreffende Steiner. Vele van die biografieën voldoen echter nauwelijks aan de eisen van een hedendaagse kritische biografie: ze werden geschreven door aanhangers en gepubliceerd door antroposofische uitgeverijen, zijn meestal volledig gebaseerd op Steiners eigen uitspraken en dienen beschouwd te worden als sterk geïdealiseerde, haast hagiografische, teksten, zie bv. de 'officiële' biografie van Lindenberg. Uitzonderingen hierop zijn de meer genuanceerde op ruimer bronnenmateriaal gebaseerde biografieën van Gebhardt, Ulrich en Zander.

</doc>
<doc id="33272" url="https://nl.wikipedia.org/wiki?curid=33272" title="Hazrat Inayat Khan">
Hazrat Inayat Khan

Hazrat Inayat Khan (Baroda 5 juli 1882 – New Delhi 5 februari 1927) was de oprichter van de International Sufi Movement. Het soefisme dat Inayat Khan in Amerika en Europa verspreidde wordt vanwege het eigen karakter ervan door volgelingen ook wel aangeduid als universeel soefisme. Hij stond in hoog aanzien en wordt daarom nog steeds aangeduid met de eretitel 'hazrat'. 
Levensloop.
Inayat Khan, zoon van Rahmat Khan en Khatidja Bibi, groeide op in de Mogol-cultuur met haar gecombineerde hindoe- en moslimkarakter en werd sterk beïnvloed door zijn grootvader Maula Bakhsh, die als moslim was opgevoed. Inayat Khan was een afstammeling van een oude familie van soefi's, musici en dichters en was een kenner van zowel de Zuid- en Noord-Indiase muziekstijl, waaronder de dhrupad muziek. Zijn moeder was een dochter van Maula Bakhsh, in die tijd een groot musicus en dichter. Maula Bakhsh is nog steeds bekend in India.
De vooraanstaande positie van Maula Bakhsh bracht zijn familieleden in contact met brahmanen en parsi’s (dit zijn aanhangers van de leer van Zarathoestra). Dit heeft Inayat Khans wijze van denken sterk beïnvloed. Het is ook niet verwonderlijk dat hij zeer muzikaal was. Als negenjarige jongen zong hij aan het hof van de maharadja een beroemde Sanskriet hymne, waarvoor hij een onderscheiding en een studiebeurs kreeg. Zijn geliefde instrument was de vina.
Hij bezocht een Maharathi Hindoeschool. Mystieke en muzikale aanleg, trok zich vaak terug, zocht de stilte op. Zijn muziek tilde hem en zijn toehoorders op boven aardse sferen, en bracht hen in een vorm van extase. Een ziener zei: "Jij gaat naar het Westen..."
Muziek en werken.
Hij gaf met zóveel succes muzieklessen, dat hij nog voor zijn twintigste professor werd aan de muziekacademie, de Gayan Shala, die zijn grootvader in 1886 had opgericht en die nu deel uitmaakt van de kunstfaculteit van de universiteit van Baroda.
Na de dood van Maula Bakhsh, zijn moeder en broer vertrok hij naar Madras en Mysore waar hij als gevierd musicus concerten gaf. In Hyderabad, in het huis van zijn vriend en leraar die hem de Perzische en Arabische literatuur leerde kennen, vond hij zijn Murshid: Syed Mohammed Hashim Madani. Die behoorde tot de Indiase Chistia Orde der soefi's. Vier jaar verbleef hij in Hyderabad tot de dood van zijn Murshid in 1908. Voordat deze overleed vertelde deze Inayat Khan dat hij naar het westen moest gaan om daar de boodschap van geestelijke vrijheid en de eenheid van religieuze idealen te brengen. Twee jaar later, in 1910, vertrok hij samen met zijn broer Maheboob Khan en zijn neef Mohammed Ali Khan naar de Verenigde Staten. Zijn jongste broer Musharaff Khan zou hem later volgen. Zij allen waren musici en werden vertegenwoordiger van diverse muzikale tradities van hun geboorteland India. 
In 1912 begonnen hun reizen door bijna heel Europa; later reisden ze ook weer rond in Amerika. In datzelfde jaar trouwde lnayat Khan met de Amerikaanse Ora Ray Baker. Uit dit huwelijk zouden vier kinderen worden geboren: Noorunnisa, Vilayat, Hidayat en Khairunnisa. Van 1913 tot 1914 verbleef de familie in Rusland, alwaar Inayat Khan zich misschien wel voor het eerst weer thuis voelde: de hele sfeer daar herinnerde hem aan India. Daar werkte hij samen met de musicus Sergei Tolstoj - zoon van de schrijver Leo Tolstoj - aan het muziekstuk: Sjakuntala. Ook kwam Inayat Khan in contact met de componist Skriabin. Vlak voor het uitbreken van de Eerste Wereldoorlog vertrok hij, via een kort verblijf in Frankrijk, met z'n familie naar Engeland waar hij tot 1920 verbleef. Hij stak toen over naar Frankrijk waar hij tot 1926 in Suresnes, nu een buitenwijk van Parijs, woonde. In 1920 kwam hij ook jaarlijks naar Nederland, waar hij lezingen hield in Amsterdam, Arnhem, Den Haag en Haarlem. Daarna kwam hij jaarlijks terug voor zomerscholen in de villa van baron Hubertus Paulus van Tuyll van Serooskerken aan de Zuidboulevard in Katwijk.
Hazrat Inayat Khans dochter Noor Inayat Khan was muzikante en in de Tweede Wereldoorlog verzetsstrijder; onder de codenaam "Madeleine" opereerde ze in Parijs als spion voor de geallieerden. Ze werd opgepakt en in het concentratiekamp Dachau omgebracht.
Soefisme.
Overal in het Westen kreeg Inayat Khan leerlingen. De soefi-activiteiten begonnen op gang te komen. Zij lieten hem geen tijd meer voor zijn muziekpraktijk. Vanaf die tijd stemde hij geen instrumenten meer maar mensen, zoals hij het zelf uitdrukte. Zijn broers gingen door met het geven van concerten. Ali Khan kreeg zelfs een Westerse muziekopleiding als operazanger aan de bekende muziekacademie S.Caecilia in Rome.
In 1920 reisde de familie Khan naar Frankrijk en vestigde zich eerst in Wissous en later in Suresnes vlak bij Parijs. In Wissous werd in 1921 de eerste Zomerschool gehouden, de tweede een jaar later in het Nederlandse Katwijk aan Zee. Op deze plek had Inayat Kahn een bijzondere ervaring en zegende de plaats met "Murad Hassil" hetgeen "wens vervuld" betekent. Hij zei dat iedere leerling met een open hart die hier een wens uitsprak, deze zegen zou kunnen ervaren. Hier vinden nog jaarlijks zomerscholen plaats, en in 1970 is er de Universel Murad Hassil gebouwd.
Vanaf 1923 hadden bijeenkomsten in Suresnes plaats. Veel van de leringen ('teachings') van Inayat Khan dateren uit het begin van de jaren twintig. Een groot deel ervan is gebundeld in serie van veertien boeken genaamd The Sufi Message.
De leringen werden als voordracht gegeven, onder meer tijdens de diverse zomerscholen- soms tot wel vijf per dag. Enkele leerlingen hebben de teksten ervan opgetekend; Inayat Khan schreef zelf namelijk geen boeken. Alleen de aforismen in de Gayan, Vadan en Nirtan zijn door hem zelf opgeschreven in zijn notitieboekje. Een groot deel van zijn werk is ook in het Nederlands uitgegeven.
Die lezingen van Inayat Khan zijn nog steeds uniek. Zij bevatten een boodschap voor de toekomst, een visionaire en tegelijkertijd praktische filosofie. Aanvankelijk leek men in brede kring nauwelijks oog te hebben voor de grootsheid van zijn Soefi-boodschap en van de betekenis daarvan voor het gewone, dagelijkse leven. Momenteel leeft zijn gedachtegoed door in zowel Noord- als Zuid-Amerika, Europa, Rusland en India. In Indonesië is onlangs zijn werk in een compleet overzicht verschenen.
Als soefileraar was zijn boodschap er een van liefde, harmonie en schoonheid. Op basis van het soefisme ontwikkelde hij een innovatieve benadering waarin westerse en oosterse geestelijke tradities in harmonie samengaan. Zijn eerste levensjaren wijdde hij aan het onder de knie krijgen van de fijnere details van de klassieke Indiase muziek, waarmee hij de titel van Tansen won van de Nizam van Haiderabad (Andhra Pradesh), een heerser en beschermheer van de muziekkunst. Hij ontving in zijn huis filosofen, dichters en musici.
Overlijden.
De Zomerschool van 1926, was de laatste onder zijn leiding. Inayat Khan vertrok naar India waar hij, alleen vergezeld door een secretaresse, in de eerste week van december aankwam. Vanuit Delhi reisde hij begin 1927 naar Ajmer, waar hij de beroemde Dargah, het uit 1229 daterende graf van Khwaja Moin-ud-Din Chisti bezocht. Tijdens die reis vatte hij kou en vlak na zijn terugkomst in Delhi op 5 februari 1927 overleed hij aan een longontsteking. Uit dankbaarheid voor alles wat hij heeft gegeven, wordt jaarlijks de sterfdag van deze grote persoonlijkheid en mysticus bij zijn graf in Delhi herdacht met een grote viering, de Urs.
In 2010 werd gevierd dat het 100 jaar geleden was dat Hazrat Inayat Khan zijn Soefi Boodschap vanuit India naar het westen bracht.
Nalatenschap.
Hazrat Inayat Khan wordt binnen het Universeel Soefisme nog altijd aangeduid als Pir-o-Murshid, dus als de hoogste geestelijk leider. Na zijn dood hebben zijn broers zijn werk voortgezet. Zijn jongste zoon, Hidayat Inayat-Khan, heeft jarenlang de Internationale Soefi Beweging geleid. Zijn oudste zoon, Vilayat Inayat Khan is ook verder gegaan met het onderwijs dat zijn vader begon. Hij stichtte de Inayati Order. Sinds zijn overlijden in 2004, zet zíjn zoon Pir Zia Inayat Khan zijn onderwijs voort. Hazrat Inayat Khan's kleinzoon, Fazal Inayat Khan, leidde korte tijd de (Nederlandse) Soefi Beweging, maar richtte later zijn eigen meer internationaal georiënteerde school op, de Sufi Way. Inayat Khan's leerling Samuel L. Lewis, die later de naam Ahmed Murad Chishti aannam, richtte in de VS de Sufi Ruhaniat International op, een beweging met aanzienlijke aanhang in de VS en ook in Nederland actief.
Hoewel moderne soefi geleerden en onderwijzers beweren, dat Inayat Khans leer een afgezwakte versie was van esoterische leerstellingen van andere soefi meesters, blijft onbetwist dat hij als een van de eersten dit gedachtegoed naar een westers publiek bracht, in een voor het westen toegankelijke, eigentijdse taal. Door de nadruk op het belang van schoonheid tilde hij de mystiek van het soefisme uit boven het strikt religieuze domein. Zijn brede benadering maakte een verdere groei in latere generaties mogelijk. Tijdgenoten van hem waren de occultist George Gurdjieff, een voormalige Grieks-Armeense priester, en de Indiase spirituele leiders Krishnamurti, Vivekananda en Tagore.
Boeken.
Hazrat Inayat Khan, boeken geschreven door zijn leerlingen:

</doc>
<doc id="33274" url="https://nl.wikipedia.org/wiki?curid=33274" title="Hinayana">
Hinayana

Hīnayāna (Sanskriet en Pali voor "het mindere voertuig") (Mahāyāna betekent "het grote voertuig") is een term die vaak in het Mahayana boeddhisme wordt gebruikt om (enkele van) de oude achttien vroege boeddhistische scholen aan te duiden. 
Het ontstaan en de daaruit volgende kritiek van het Mahayana op plaatselijke vroege scholen kan geen betrekking hebben op het Theravāda, aangezien ten tijde van het ontstaan van het Mahayana er al geen direct contact meer was met de aanhangers van het Theravāda. De term Hinayāna wordt dan ook neerbuigend bedoeld en alszodanig als beledigend ervaren. Hīna betekent namelijk niet alleen klein of minder, maar vooral inferieur. Tenzin Gyatso (dalai lama) noemt het in zijn boek "De Wereld van het Tibetaanse Boeddhisme" (1995) het "Individuele voertuig", in tegenstelling tot het "Universele voertuig" (mahayana). Beiden maken onderdeel uit van "buddhayana" (Voertuig van de Boeddha). Het Hīnayana wordt vertegenwoordigd door het "Systeem der Ouderlingen" ("theravada"), dat de meest voorkomende vorm van boeddhisme is in veel Aziatische landen, waaronder Sri Lanka, Thailand, Birma en Cambodja.
Het hinayana kent twee hoofdstrekkingen: het 'Voertuig van Zij die Horen' ("sravakayana", voertuig van de luisteraars, discipelen) en het 'Voertuig van Zij die bij Zichzelf realiseren' ("pratyekabuddhayana").
Mahayana perspectief.
De term Hīnayāna werd en wordt slechts gebruikt in Mahāyāna boeddhisme. De redenering is dat de originele vroege scholen egoïstische trekjes hebben omdat ze gericht zijn op de verbetering van de eigen geest en persoon en de persoonlijke realisatie van Nirvana (Nibbāna). De beginnende student in het Mahāyāna boeddhisme daarentegen heeft de aspiratie om zijn eigen realisatie van nirvana uit te stellen en in plaats daarvan alle andere levende wezens te helpen het Nirvana te bereiken. Pas als dat doel bereikt is, zal hij zelf ook het nirvana willen realiseren.
Hier wordt echter niet bij meegenomen dat de Boeddha zelf zijn leerlingen (monniken, nonnen en leken) juist voorhield dat hij Nibbāna verwerkelijkt had en dat zij zijn instructies moeten volgen om hetzelfde doel te bereiken.
Volgens Tenzin Gyatso (dalai lama) is een van de belangrijke verschillen tussen hinayana en mahayana de benadering van "Niet-Zelf" en de praktische gevolgen daarvan. In het hinayana ('individuele voertuig') heeft het Niet-Zelf slechts betrekking op het individu. Bij het mahayana ('universele voertuig') heeft het Niet-Zelf 'betrekking op het volledige spectrum van het bestaan en op alle bestaansvormen'. Het Niet-Zelf wordt in het mahayana dus als een 'universeel principe' erkend. Daarmee zou het mahayana 'meer diepgang' hebben.
Theravada Perspectief op de term Hinayana.
De term Hinayāna wordt in het Theravāda niet gebruikt omdat Theravāda Boeddhisten hun stroming niet beschouwen als 'minder' of 'kleiner', maar als de originele leer. Het veranderen van de leringen van het Pali Canon, of het toevoegen van nieuwe leringen, wordt in het Theravada niet meer geaccepteerd sinds circa 250 voor Christus.
De vroege boeddhistische scholen beschikten over min of meer dezelfde verzameling toespraken van de Boeddha. De verschillen tussen deze vroege scholen lagen niet in de inhoud van de toespraken van de Boeddha, maar in het commentaar op de originele toespraken en de manier waarop deze toespraken in een eigen Abhidhamma verwerkt werden.
Het Mahayana onderscheidde zich van de vroege scholen, die streven naar een correcte interpretatie van de originele leer, doordat het Mahayana "nieuwe" leringen en concepten introduceerde die afweken van de originele suttas (de suttanta-pitaka) van de Boeddha. Op deze manier ontwikkelde het Mahayana haar nieuwere geschriften.
Modern perspectief.
In 1950 heeft het Wereldvereniging van Boeddhisten unaniem besloten dat de term Hinayana niet gebruikt zou moeten worden om te verwijzen naar het Theravada boeddhisme dat nu in Sri Lanka, Thailand, Myanmar, Cambodja en Laos bestaat. In praktijk wordt de term nog steeds door het Mahayana gebruikt, vooral om aan te duiden dat zij superieur zijn.
De term "Nikaya boeddhisme" is een term die een tijdlang gebruikt werd als een neutrale connotatie, maar is allang niet meer in gebruik. Nikaya verwijst naar de geschriften in de Canons van de vroeg-boeddhistische scholen. Deze geschriften waren georganiseerd in nikayas (pali: subgroepen). Ook de term "vroege boeddhistische scholen" of "vroeg boeddhisme" is een neutraal alternatief.
Verder wordt de term "Savakayana" gebruikt, wat verwijst naar het feit dat de monniken van de vroeg boeddhistische scholen aangeduid werden als volgers van de Boeddha, en daardoor zelf geen Boeddhaschap zullen behalen maar Arahantschap. De nieuwe theorie van het Mahayana daarentegen was om niet naar het Arahantschap te streven, maar om zelf ook een Boeddha te worden: een volgeling-Boeddha oftewel Savaka-boeddha. De naam 'Savakayana' is minder geschikt dan 'Nikaya boeddhisme', want een Arahant wordt óók een "savaka" (volgeling) genoemd. In zowel het Mahayana als het Theravada neemt de 'savaka' aldus een significante plaats in.
Een Sammā-sambuddha zoals de Boeddha heeft de hoogste verlichting met de hoogste vaardigheden bereikt en is daardoor in staat al wat leeft te doorgronden en waar mogelijk te leren de verlichting te bereiken. Een Arahanta-buddha heeft ook de hoogste verlichting bereikt, maar heeft niet alle vaardigheden tot het hoogste niveau ontwikkeld en is daardoor beperkt in het onderrichten.

</doc>
<doc id="33275" url="https://nl.wikipedia.org/wiki?curid=33275" title="Joan Riudavets">
Joan Riudavets

Joan Riudavets Moll (Es Migjorn Gran, 15 december 1889 – aldaar, 5 maart 2004) was een Spaans supereeuweling die ten tijde van zijn overlijden de oudste man ter wereld was (sinds de dood van de eveneens 114-jarige Japanner Yukichi Chuganji op 28 september 2003) en de op drie na oudste nog levende persoon (na Ramona Trinidad Iglesias-Jordan, Maria Esther de Capovilla en Charlotte Benkner). Verder was hij de oudste persoon in Europa (sinds de dood van de toen eveneens als hij 113-jarige Italiaanse Teresa Fumarola op 14 mei 2003). Anno 2018 is Riudavets nog altijd de oudste man van Spanje en Europa ooit (hoewel Christian Mortensen, die ouder werd dan Riudavets (namelijk ruim 115 jaar) en in de Verenigde Staten overleed, in Denemarken werd geboren).
Hij werd geboren in het dorp Es Migjorn Gran op het eiland Minorca en bleef daar zijn hele leven wonen. Riudavets was van beroep schoenmaker. Het geheim van zijn hoge leeftijd was volgens hem onder meer 14 uur per dag slapen.
Hij overleed op de leeftijd van 114 jaar en 81 dagen en werd als oudste man ter wereld opgevolgd door de 113-jarige Amerikaan Fred Harold Hale, sr.

</doc>
<doc id="33276" url="https://nl.wikipedia.org/wiki?curid=33276" title="Therevada">
Therevada



</doc>
<doc id="33277" url="https://nl.wikipedia.org/wiki?curid=33277" title="Mahayana">
Mahayana

Mahāyāna (Sanskriet: महायान mahāyāna, mahā, "groot", yāna, "voertuig" of "weg", of bodhisattvayana) is een van de hoofdstromingen in het boeddhisme. Als duidelijk onderscheiden beweging, nam het mahayana volgens onderzoekers een aanvang rond de eerste eeuw na Chr. in het noordwesten van India. Zij schatten dat de beweging een formatieve periode heeft gekend van zo'n vier eeuwen alvorens het in de tweede eeuw in een hoogontwikkelde vorm naar China werd overgebracht. Centraal in de mahayana-ideologie is het idee van de Bodhisattva: niet alleen de Boeddha, maar ieder mens kan de staat van Verlichting bereiken.
Volgens Williams (1989) was de ontwikkeling van het mahayana een langzaam, geleidelijk proces. Het mahayana was geen rivaliserende "school" en derhalve ontstond ze niet ten gevolge van een schisma ("sanghbheda"). Mahayana- en niet-mahayanamonniken konden zonder onenigheid in hetzelfde klooster verblijven, zolang ze dezelfde kloosterregels navolgden. Volgens Ninian Smart (1989) ontstond het mahayana evenwel vanwege de spanning over de vraag of het individu dat zich met behulp van dhyana inspant om tot verlichting te komen, eigenlijk geen zelfzuchtige daad verricht. Met het ideaal van de Bodhisattva, die uit mededogen zijn eigen verlossing uitstelt totdat anderen ook zijn verlost, dacht men deze spanning te kunnen oplossen.
De mahayana noemt zichzelf "het grote voertuig" (Universele voertuig), en betitelt de andere hoofdstroming van het boeddhisme, de theravada als het "kleine voertuig" ("hinayana". Deze term wordt door het theravada Boeddhisme echter als denigrerend ervaren. Beide stromingen vormen samen het "Voertuig van de Boeddha" ("buddhayana"). Er is nog een derde stroming, het "Tantrische voertuig" ("vajrayana"), binnen de Tibetaanse traditie als het hoogste voertuig beschouwd; maar deze maakt deel uit van het Universele voertuig (mahayana). Een "yana" (voertuig) is een systeem, een filosofisch stelsel.
De "Cittamatra" en "Madhyamaka" zijn mahayana-scholen. Volgens Tenzin Gyatso (dalai lama) is de "Madhyamaka-Prasangika" de meest ontwikkelde school, 'met de meest volwaardige filosofische standpunten.' 
Geschiedenis.
Vroegst bekende geschriften.
De vroegst bekende mahayanateksten zijn Chinese vertalingen door de Kushan-monnik Lokaksema in de Chinese hoofdstad Loyang, geschreven tussen 178 en 189.
Het werk van Lokaksema omvat de vertaling van de Pratyutpanna Soetra, waarin de eerste vermeldingen staan van de Boeddha Amitabha en zijn Zuiver Land, wat de oorsprong zou vormen van de Zuiver Land-boeddhismebeoefening in China en de oudst bekende vertaling van de Prajñāpāramitā Sūtra, een van de bronteksten van het Mahayana-boeddhisme.
Vroegst bekende inscripties.
De vroegste steen-inscripties met herkenbare mahayanateksten zijn gevonden op het Indiase subcontinent in Mathura en worden gedateerd rond het jaar 180. De overblijfselen van een Boeddhabeeld dragen de volgende Brahmi-inscriptie:
Zulke inscripties zijn vrij laat en schaars (de daarop volgend bekende is gedateerd op het einde van de derde eeuw), als je ze vergelijkt met de veelheid aan mahayanageschriften die vanuit Centraal-Azië naar China gaan rond deze tijd, en de betrokkenheid van Centraal-Aziatische monniken. Dit suggereert dat de ontwikkeling van het mahayana waarschijnlijk voornamelijk plaatsvond in het noordwesten.
Het vierde boeddhistische concilie.
De formele opkomst van het mahāyāna-boeddhisme is bepaald op ongeveer het midden van de tweede eeuw n.Chr., toen de Kushaanse heerser Kanishka het vierde boeddhistische concilie in Gandhara bij elkaar riep, waar de formele breuk van het mahayanaboeddhisme met de traditionele Nikaya-scholen (hinayana) werd bevestigd.
Dit was tevens de tijd en plaats van rijke culturele interacties tussen het boeddhisme en de Hellenistische cultuur, die invloed uitoefende op de vroegste afbeeldingen van Boeddha's in wat bekendstaat als Grieks-boeddhistische kunst.
Uitbreiding (eerste eeuw–tiende eeuw).
Vanaf de eerste eeuw na Christus, en binnen een paar eeuwen, zou het mahayana opbloeien en zich naar het Oosten verspreiden van India tot Zuidoost-Azië en naar het Noorden naar Centraal-Azië, China, Korea en culminerend met de introductie van het boeddhisme in Japan in 538 n.Chr.
Het mahayana verdween gedurende de elfde eeuw uit India en verloor toen vervolgens ook haar invloed in Zuidoost-Azië, terwijl het theravadaboeddhisme (uit Sri Lanka) in Zuidoost-Azië aan invloed won.
Het mahayana blijft echter tot op heden de grootste boeddhistische stroming in Oost-Azië.
"Zie ook:"
Doctrine.
De weg van het mahāyāna beschrijft zichzelf op de volgende manier:
"Filosofisch mahāyāna" neigt ernaar zich op de eerste drie kenmerken te richten, zonder veel belangstelling te tonen voor bovennatuurlijke constructies, terwijl "devotioneel mahayana" zich voornamelijk richt op verlossing naar andere spirituele dimensies.
De theravada-traditie van het boeddhisme wordt door het mahāyāna "Hinayāna" genoemd. In de leer van het theravada zijn de vier bovengenoemde aspecten ook belangrijke aspecten van de leer, welke echter soms op een iets andere manier uitgelegd worden.
Universalisme.
De naam mahāyāna betekent "grote yāna", dat wil zeggen het grote voertuig (in contrast met hinayāna, het "kleine voertuig"), waarmee universalisme of verlossing voor iedereen wordt aangeduid. Deze bekrachtiging is gevestigd in het geloof dat ieder individu een boeddha-natuur bezit en daarom een potentiële Boeddha is, die de volledige verlichting bodhi kan bereiken.
Verder is het doel van het mahayana-pad om een volledige verlichte Boeddha te worden en daarmee te proberen zo veel mogelijk andere levende wezens te helpen.
Dit wordt gesteld tegenover de theravadaleer die er traditioneel uitgaat dat voor de zoektocht naar nirwana (de bevrijding van de cyclus van wedergeboorte) een leven als monnik vereist is, evenals het opgeven van alle bezittingen en het losmaken van het leven en haar verlangens; een ideaal dat slechts bereikt kan worden door een selecte groep arhats. De moderne theravada-scholen richten zich echter ook op niet-monniken.
Verder is het primaire doel van de theravada om zelf de bevrijding te bereiken, en is de bevrijding van andere levende wezens niet per se een hoofddoel, de motivatie van de beoefening is dus duidelijk minder omvattend dan in de mahayana.
Verlichte wijsheid.
Volgens het mahayana richt het traditionele boeddhisme zich op een ascetische, individuele benadering om nirwana te bereiken: integratie van verlangens, terugtrekken uit de wereld en afzondering. Haar volgelingen streven ernaar om śrāvakas of pratyekabuddha's te worden, wat beide vormen zijn van Arhats (personen die de bevrijding van de kringloop van wedergeboorte hebben bereikt).
Bij het mahayana daarentegen, is het primaire doel bodhicitta: een geest van grote compassie verbonden met wijsheid (prajna) die leegheid realiseert. Met deze geest zal de beoefenaar het uiteindelijke doel van volledige verlichting of Boeddhaschap realiseren: een alwetende geest die volkomen vrij is van lijden en haar oorzaken. Iemand op de weg naar het boeddhaschap, een Bodhisattva, zet zich onophoudelijk in voor het welzijn van levende wezens. Zes deugden of perfecties ("paramita's") kenmerken de Bodhisattva: grootmoedigheid, geduldigheid, meditatie, moraliteit, energie en wijsheid.
Veel filosofische scholen van het mahayanaboeddhisme zijn zich gaan richten op de leer van zelfloosheid en de leegte, het wezen van de verlichting en het nirwana zelf, van de Madhyamaka ("middenweg") tot de Yogacara ("yoga/meditatie-weg") tot de Zen.
Compassie.
Het andere wezenlijke concept van het mahayana is de compassie of "karuna" en wordt beschouwd als de onmisbare aanvulling voor de verlichte wijsheid. Compassie in het boeddhisme betekent het willen dat anderen vrij zijn van lijden. Deze wens gaat automatisch gepaard met het willen helpen van anderen. Compassie is in alle scholen van het boeddhisme belangrijk, maar wordt vooral in de Mahayana benadrukt. De Bodhisattva's zijn de grote schenkers van compassie, waarbij Avalokiteshvara onder hen een van de bekendste is. Sommige Bodhisattva's leggen een eed af waarbij ze beloven hun binnengaan in het nirwana uit te stellen totdat alle andere wezens ook zijn verlicht. Andere Bodhisattva's streven ernaar om juist eerst de alwetende staat van een Boeddha te bereiken om vervolgens met een emanatie van een Bodhisattva te helpen zodat anderen verlichting kunnen bereiken. Deze laatste methode wordt vooral beoefend in het Tibetaans boeddhisme.
Verlossing.
Het mahayana heeft een rijke kosmografie met allerlei bovennatuurlijke Boeddha's en Bodhisattva's die zich in zogenaamde Boeddhalanden of zuivere landen ophouden. Het concept van de Triniteit of "trikaya", geeft steun aan deze constructies waardoor de Boeddha zelf tot een transcendente goddelijke figuur wordt.
Onder diverse condities, kunnen deze rijken door toegewijde volgelingen na hun dood worden bereikt, zodat ze na hun wedergeboorte onder de best mogelijke omstandigheden naar het Boeddhaschap kunnen streven. Afhankelijk van de sekte, kan deze verlossing naar het "paradijs" worden verkregen door geloof, autosuggestie of soms eenvoudigweg door het herhalen van de naam van de Boeddha. Deze benaderingswijze van de verlossing is de oorzaak geweest van de massale aantrekkingskracht van het devotionele boeddhisme, dat vooral vertegenwoordigd wordt door het Zuivere Land-boeddhisme.
De rijke kosmografie stelde de Mahayana ook in staat tamelijk syncretisch te zijn en andere geloven of godheden in zich op te nemen. Er zijn ook allerlei externe oorsprongen gesuggereerd om de opkomst van de Mahayana te verklaren, zoals de "populaire hindoe bhakti (devotie) stromingen en de Perzische en Grieks-Romeinse theologiën, die vanuit het noordwesten India binnen kwamen" .
Prasangika.
De Prasangika-school behoort tot de madhyamaka stroming van het mahayana.
'Behalve de "Prasangika-school" houden àlle Boeddhistische scholen het erop dat de bestaansvormen, in het kader van hun "toewijzing", wel degelijk "existeren". Daaruit zou volgen dat bestaansvormen autonoom bestaan, een onafhankelijke natuur bezitten en ' "er zijn", helemaal "op zichzelf" '. Volgens de Prasangika bestaan de bestaansvormen niet objectief, niet 'inherent', externe factoren bepalen hun bestaan, ze zijn in hun aard afhankelijk en hebben een "ledige" natuur. Dat volgt uit de Prasangika-visie op het "Niet-Zijn" (Ledigheid). Het "Niet-Zelf" is 'de "ledigheid van het bestaan van het Zelf". Het Niet-Zelf is de ware aard van de realiteit en de essentie van alle bestaansvormen. Daarom kan niet gezegd worden dat niets bestaat, zoals het nihilisme stelt.
'In het Universele Voertuig [mahayana] (..) overstijgt het "Niet-Zelf" de beperkte omgeving van het individu [hinayana of Individuele Voertuig], en heeft het betrekking op het volledige spectrum van het bestaan en op alle bestaansvormen. (..) het Universele Voertuig erkent het principe van het Niet-Zelf als een universeel principe. Zo beschouwd heeft de leerstelling van het "Niet-Zelf" (..) heel wat meer diepgang.' 
'Het filosofische stelsel van de "Prasangika" bevat het kleinste aantal logische inconsistenties, de minste tegenspraken en het hoogste deugdelijkheidsgehalte van alle filosofische systemen.'
Mahayanateksten.
De mahayanatraditie onderscheidt zich van de Nikaya (soms aangeduid met hinayanascholen) door haar aanvaarding van de Mahayana sutras. De mahayanascholen wijzen de Nikaya sutras niet af, zoals de vastgelegde Pali canon, die ook in het Mahayana als gezaghebbend beschouwd wordt. Volgens de mahayanaleer dienen echter wel een deel van de Nikaya-sutras te worden geïnterpreteerd, vooral bijvoorbeeld de leringen over zelfloosheid (leegte) en de mogelijkheid voor alle voelende wezens om Boeddha te worden.
De specifieke mahayanageschriften werden waarschijnlijk rond de eerste eeuw op schrift gesteld. Sommige van die geschriften, zoals de "Perfectie van Wijsheid" soetra's worden gepresenteerd als echte voordrachten van de Boeddha die verborgen zouden zijn gebleven. Volgens sommige overleveringen zouden deze voordrachten via de mondelinge traditie zijn doorgegeven net als andere soetra's. Andere versies stellen dat ze verborgen werden gehouden en toen enkele eeuwen later via een mythische route weer konden worden onthuld. Naast de soetra's zijn sommige Mahayana-teksten feitelijk commentaren.
De oudste belangrijke, historisch erkende mahayanateksten zijn de soetra's van de "Perfectie van wijsheid" ("Prajna-Paramitra), de "Avatamsakasoetra", de "Lotussoetra", de "Vimalakirtisoetra" en de "Nirwanasoetra".
De mahayana-canon breidde zich verder uit nadat het boeddhisme werd overgebracht naar China, waar de bestaande teksten werden vertaald. Nieuwe teksten, zoals de "Platform Sutra" en de "Sutra van de Perfecte Verlichting" waren nadrukkelijk niet van Indiase oorsprong, maar werden in brede kring aanvaard als waardevolle geschriften met hun eigen verdiensten. Latere teksten zijn onder andere de "Linji Lu", een commentaar van de Chan-meester Linju. Gedurende de ontwikkeling van het boeddhisme in Korea en Japan werden nog verdere belangrijke commentaren geschreven. In Korea waren dit bijvoorbeeld teksten van Jinul en in Japan werken zoals de "Shobogenzo" van Dogen.

</doc>
<doc id="33278" url="https://nl.wikipedia.org/wiki?curid=33278" title="Charlotte Benkner">
Charlotte Benkner

Charlotte (Enterlein) Benkner (Leipzig, 16 november 1889 – North Lima, Ohio, 14 mei 2004) was vanaf 13 november 2003 voor enkele maanden de oudst erkende levende mens ter wereld. Die erkenning raakte zij kwijt toen op 23 april 2004 ondersteunende bewijzen voor de geboortedatum van Ramona Trinidad Iglesias-Jordan erkend werden: deze Puerto Ricaanse bleek enkele maanden ouder te zijn. Later bleek ook nog dat María Esther de Capovilla ouder was, waardoor Benkner de op twee na oudste persoon ter wereld werd.
Charlotte Benkner werd als Charlotte Enterlein geboren in het Duitse Leipzig en emigreerde als kind in 1896 naar de Verenigde Staten. Ze groeide op in Peekskill, New York, waar haar vader een hotel had. In 1908 trouwde ze met de civiel ingenieur Karl Benkner, waarna ze verhuisden naar Pennsylvania. Later woonden ze in Youngstown (Ohio), waar hij docent was aan de Youngstown State University. In 1960 ging hij met pensioen en verhuisden ze naar Tucson (Arizona). In 1967 overleed Karl. Het stel had geen kinderen.
Toen ze 110 jaar oud was, verhuisde Charlotte Benkner terug naar Ohio, waar ze met haar enige nog levende zus Tillie O'Hare ging samenwonen in een woonzorgcomplex. Als jong meisje had Benkner voor haar 14 jaar jongere zus gezorgd terwijl hun ouders het hotel runden. Tillie overleed op 25 januari 2004, enkele weken voor haar 100e verjaardag. Charlotte stierf een paar maanden later, op 14 mei, waardoor Emma Verona Johnston de oudste Amerikaanse werd.
Vanaf 5 oktober 2003, toen de 114-jarige Elena Slough overleed, was Benkner de oudste ingezetene van de Verenigde Staten. Wereldwijd was ze de op twee na oudste levende mens.
Trivia.
Een van de bijzonderste momenten van haar leven was volgens Benkner, toen zij tijdens een reisje op een veerboot in New York president Theodore Roosevelt tegenkwam, die haar vriendinnengroepje vriendelijk groette.

</doc>
<doc id="33279" url="https://nl.wikipedia.org/wiki?curid=33279" title="Viscose">
Viscose

Viscose is een stroperige organische vloeistof die wordt gebruikt bij de productie van rayongarens en cellofaan. De naam viscose wordt wel als synoniem gebruikt voor rayon/rayonne, terwijl in België ook de term fibraan gehanteerd wordt.
Het productieproces gaat als volgt: cellulose uit hout of katoen wordt behandeld met natriumhydroxide, en dan vermengd met koolstofdisulfide. Hierbij wordt cellulosexanthaat gevormd dat wordt opgelost in meer natriumhydroxide. Dit vormt de viscose-oplossing.
Deze oplossing kan met behulp van een extruder heet door een smalle spleet worden geperst om cellofaan te maken, of door een spindop ("spinneret") om rayongaren te spinnen. Hierbij wordt door middel van een zuur de cellulosestructuur weer hersteld.
Het productieproces voor het maken van viscose is al in 1891 ontdekt door drie Britse chemici: Charles Cross, Edward Bevan en Clayton Beadle. De octrooien op dit proces zijn gekocht door Courtaulds. Het proces wordt nu in Europa minder gebruikt dan in het verleden, omdat koolstofdisulfide en bijproducten van het proces milieuvervuilend zijn.

</doc>
<doc id="33281" url="https://nl.wikipedia.org/wiki?curid=33281" title="Skiff (roeiboot)">
Skiff (roeiboot)

Een skiff is een eenpersoons-roeiboot. Het is een smalle roeiboot met een zeer speciale vormgeving, bedoeld om de weerstand in het water zo klein mogelijk te maken. Om in een skiff te roeien heeft de roeier een goede techniek nodig, het is belangrijk een goede balans te kunnen houden. Een persoon die in een skiff roeit wordt ook wel een skiffeur genoemd.
Balans.
De balans in een skiff wordt volledig gehouden met de riemen, deze zijn cruciaal om de boot rechtop te houden. Bij roeien in koud water moet de skiffeur snel in zijn skiff kunnen klimmen om niet onderkoeld te raken wanneer hij omslaat. De dollen waar de riemen in rusten zitten niet aan de boorden van de skiff, maar met dolpennen op lange metalen constructies die men riggers noemt. Hierdoor is het mogelijk langere riemen te gebruiken.
Materiaal.
Tot een tijd geleden werden alle roeiboten voor wedstrijden, dus ook de skiffs, van hout gemaakt. Inmiddels worden de meeste wedstrijdskiffs echter volledig van kunststof gemaakt, meestal een combinatie van kevlar en koolstofvezel. Bekende merken skiffs zijn Empacher, Hudson en Filippi. Tot voor kort waren ook de boten van Carl Douglas populair. Douglas was de enige die nog hout gebruikte in de constructie, overigens wel in een combinatie met modernere materialen.
Olympische discipline.
De skiff is een onderdeel van het roeien op de Olympische Zomerspelen. Twee Nederlanders behaalden op de Olympische Zomerspelen in de skiff een gouden medaille, Jan Wienese op de Spelen van 1968 in Mexico-Stad en Karolien Florijn op de Spelen van 2024 in Parijs. De skiff wordt bij wedstrijden afgekort als 1x.

</doc>
<doc id="33282" url="https://nl.wikipedia.org/wiki?curid=33282" title="Rotsee Regatta">
Rotsee Regatta

De Rotsee Regatta is een grote internationale roeiwedstrijd, begin juli verroeid op de Rotsee bij Luzern in Zwitserland.
Vele jaren was de Rotsee Regatta de laatste grote test voor het wereldkampioenschap. Doordat het WK tegenwoordig later in het seizoen plaatsvindt dan een aantal jaren geleden, heeft de Rotsee Regatta wat aan belang ingeboet.

</doc>
<doc id="33284" url="https://nl.wikipedia.org/wiki?curid=33284" title="Licht roeien">
Licht roeien

Licht roeien is roeien voor mensen die niet veel wegen. Het is destijds ingevoerd om ook kleinere mensen een mogelijkheid te geven op hoog niveau in de roeiboot te presteren. In 1974 deed het lichte roeien zijn intrede op het WK (voor mannen, voor vrouwen in 1985), op de Olympische Spelen was het voor het eerst in 1996.
Bij heren mag in een ploeg geen van de roeiers zwaarder zijn dan 72,5 kg, terwijl het ploeggemiddelde 70 kg of lager moet zijn. Bij dames zijn deze gewichten respectievelijk 59 kg en 57 kg. In de maanden september tot en met januari geldt bij elke gewichtklasse een gewicht dat 2,5 kilo zwaarder is vergeleken met de zomerperiode.
Voor skiffeurs geldt het ploeggemiddelde niet, zij moeten voldoen aan de individuele gewichtseis. 
Gezien het gemiddelde gewicht bij lichte heren van 70kg kunnen de individuele gewichten per roeier nogal verschillen. Zo wordt er bij lichte 'achten' vaak een 'compensatiepik' gezien: een roeier die met zijn gewicht het ploeggemiddelde omlaag haalt.
Tijdens een roeiwedstrijd dienen lichte roeiers zich één tot twee uur voor de start te laten inwegen bij de wedstrijdleiding.
Op de Olympische Spelen worden in de lichte klasse alleen de dubbel-twee voor de lichte vrouwen en mannen verroeid.

</doc>
<doc id="33286" url="https://nl.wikipedia.org/wiki?curid=33286" title="Gemeente Heusden">
Gemeente Heusden



</doc>
<doc id="33288" url="https://nl.wikipedia.org/wiki?curid=33288" title="Taiga">
Taiga

Taiga of boreaal woud is een bioom dat wordt gekenmerkt door uitgestrekte, koude en vochtige naaldwouden. Het Russische woord "tajgá" (тайга́), dat "naaldwoud" betekent, is afkomstig uit het Mongools.
De gebieden die met 'taiga' worden aangeduid, vormen samen het grootste bosgebied op aarde: het omvat grote delen van Scandinavië, Canada, Rusland en Mongolië. Het is het noordelijkste gebied waar (merendeels) naaldbomen en de daarvan afhankelijke diersoorten en vegetatie kunnen overleven.
Tachtig procent van de bomen in de vochtige bosgebieden van de taiga bestaat uit dennen, sparren, zilversparren en lariksen. Deze bomen zijn, in tegenstelling tot de meeste loofbomen, tegen de strenge winters bestand. Echter ook loofbomen als berken, enkele soorten populier, wilgen en lijsterbes komen er voor.
Venen en de hierbij behorende planten komen in deze zone veel voor en bedekken het grootste deel van de binnenlanden van Canada en noordelijk Rusland. In de grond ligt veel koolstof in de vorm van plantenresten opgeslagen. Bij het warmer worden van deze gebieden zal methaan vrijkomen, wat het broeikaseffect versterkt.
Een aanzienlijk aantal vogels, zoals de Siberische lijster, goudlijster en zwartkeellijster, migreert naar dit gebied om profijt te trekken van de lange zomer en de overvloed aan insecten in dit seizoen.
Zowel sommige zaadetende vogels als roofvogels blijven ook in de winter in dit gebied. Voorbeelden zijn de kruisbek, steenarend, raaf en de ruigpootbuizerd.
Relatief weinig zoogdieren zijn in staat de strenge winters te overleven. Soorten die dat wel kunnen zijn onder andere de bever, bizons, bruine beer, lemming, lynx, rendier, sneeuwhaas, poolvos, wolf en verschillende leden van de marterachtigen, zoals de boommarter en de veelvraat, 
De neerslag bedraagt tussen de 40-85 cm/jaar, in de vorm van regen, sneeuw en mist.
De bodem van de taiga is door de vegetatie erg zuur: wanneer de van de bomen gevallen naalden verteren, scheiden ze een zuur af dat andere planten dan naaldbomen belemmert in hun groei. Dit verschijnsel staat bekend als allelopathie. Een dergelijke zure bodem kan ook ontstaan in andere biomen, zoals gematigde loofbossen of gemengde bossen onder specifieke klimaatomstandigheden.
De belangrijkste factoren bij de ontwikkeling van het taigabioom zijn de lange winter, de lage temperatuur die planten- en dierenleven beperkt, en de blootstelling aan de zon in de zomer.
Het boreaal woud wordt sedert 2000 in toenemende mate geteisterd door natuurbranden.

</doc>
<doc id="33289" url="https://nl.wikipedia.org/wiki?curid=33289" title="Toendra">
Toendra

Een toendra is een gebied zonder boom- en struiklaag, grenzend aan een poolgebied. De begroeiing bestaat uit grassen, mossen, korstmossen en dwergstruiken. In de WWF-indeling van 's werelds ecoregio's vormen de toendraregio's het elfde bioom.
Het woord "toendra" komt uit het Kildin-Samisch, een taal die gesproken wordt op het Russische schiereiland Kola. Het woord "tūndra" is de genitief van "tundar", "boomloze steppe".
Beschrijving.
Het algemeen klimaat op een toendra is zeer ongunstig voor de groei van hogere planten. De bodem is gedurende minstens negen maanden bevroren of met sneeuw bedekt. Het groeiseizoen is zeer kort en de gemiddelde temperatuur van de warmste maand ligt onder de 10 °C. Tijdens de zomer ontdooit enkel de bovenste laag van de bodem, over een diepte van 30 tot 60 cm boven de permafrost. Hoewel de hoeveelheid neerslag vrij gering is, zijn de meeste bodems op een toendra moerassig. Dit komt doordat het water niet kan wegzinken in de bevroren onderlaag en doordat de verdamping ook zeer laag is. Op vele plaatsen wordt dan ook veen aangetroffen. Typisch voor de toendra zijn ook de polygoonvormige structuurbodems, die ontstaan als gevolg van opvriezing. Als gevolg van de permafrost zijn op veel toendra's palsa's te vinden; de veel grotere pingo's zijn zeldzamer.
Toendra's komen voor in onder andere Rusland, IJsland, Canada, Alaska en Kerguelen. In het zuiden wordt de toendra begrensd door de taiga, althans op het noordelijk halfrond. De toendra komt deels overeen met de klimaatzone waarin het toendraklimaat heerst.
Er bestaan twee soorten toendra: polaire toendra en alpine toendra. Daarnaast is er de overgangsvorm bostoendra, die als een gordel tussen de toendra en de taiga ligt.
De toendra wordt sedert 2000 in toenemende mate geteisterd door natuurbranden.
Op de toendra en de taiga leven bijvoorbeeld wolven, rendieren, bizons en bevers.
Ecoregio's.
Een aantal ecoregio's van het bioom worden nader beschreven:

</doc>
<doc id="33295" url="https://nl.wikipedia.org/wiki?curid=33295" title="Kleistreek (Friesland)">
Kleistreek (Friesland)

De Kleistreek vormt binnen de provincie Friesland een eigen cultuurgebied. Het gebied omvat de strook zeeklei langs de kust, grofweg westelijk en noordelijk van Leeuwarden. Een deel hiervan wordt ook wel de Bouwhoek genoemd. Dit betreft grote delen van de gemeenten Noardeast-Fryslân en Waadhoeke. Dit wordt onderscheiden van de Greidhoek (de Kleiweidestreek) met het grootste deel van de gemeente Sûdwest-Fryslân. In de Bouwhoek overheerst vanouds het gemengde bedrijf, in de Greidhoek is sinds de 17e eeuw vrijwel geen akkerbouw te vinden.
Landbouwgebieden.
In de Nederlandse landbouwstatistiek rekende men sinds 1912 de (voormalige) gemeenten Barradeel, Het Bildt, Ferwerderadeel, Franekeradeel, Kollumerland c.a., Menaldumadeel, Oost-Dongeradeel en West-Dongeradeel met de steden Dokkum, Franeker en Harlingen tot de Friese "Kleibouwstreek". In 1957 werd de Kleibouwstreek opgesplitst in Het Bildt (met Barradeel)
De "Kleiweidestreek" bestond sinds 1912 uit de gemeenten Baarderadeel, Hennaarderadeel, Leeuwarderadeel, Wonseradeel en Wumbritseradeel. Daarbij kwamen de steden Bolsward, Hindeloopen, Leeuwarden, Sneek, Stavoren, Workum en IJlst.
Tot de waterrijke "Veenweidestreek" werden de gemeenten Ængwirden, Doniawerstal, Gaasterland, Haskerland, Hemelumer-Oldeferd, Idaarderadeel, Lemsterland, Rauwerderhem, Uteringadeel en de stad Sloten geteld. Het gebied is grotendeels opgegaan in de gemeente De Fryske Marren; een deel ervan staat ook bekend als het Lage Midden. Het hoger gelegen "Zandgebied" van de Friese Wouden bestond uit de gemeenten Achtkarspelen, Doniawersal, Oost- en West-Stellingwerf, Opsterland, Schoterland, Smallingerland en Tietjerksteradeel. Verder waren er nog de "eilanden" Ameland en Schiermonnikoog.
Voor de provincie Groningen hanteerde men soortgelijke benamingen als in Friesland. Het Hogeland in de provincie Groningen wordt in de landbouwstatistiek van 1912 aangeduid als de Noordelijke Bouwstreek. Het gebied rond Bedum (het Centrale Woldgebied) werd bestempeld als Centrale Bouwstreek..
In 1991 koos de overheid voor een nieuwe indeling in 66 landbouwgebieden, die in 14 groepen worden samengevat. Sindsdien wordt Noordelijk Friesland (oftewel de Bouwhoek) samen het het Hogeland gerekend tot het Noordelijk Kleigebied. De landbouwgebieden Weidestreek, De Wouden en Eilanden worden samen met naburige gebieden gerekend tot het Noordelijk Weidegebied. 
Lytse Bouhoeke.
Het zavelige kleigebied rond Pingjum wordt wel als de "Lytse Bouhoeke" ('Kleine Bouwhoek') betiteld, omdat hier meer akkerbouw voorkwam dan in de omliggende dorpen. Hiertoe rekende men de dorpen Arum, Kimswerd, Pingjum en Witmarsum. Het gebied werd vanouds tegen de zee beschermd door de ringdijk Pingjumer Gulden Halsband.
Cultuur.
Vanwege de vruchtbare bodem was de kleistreek veel welvarender dan de veen- en zandstreken. De bewoners waren beter doorvoed. Men keek dan ook vaak neer op de Woudfriezen, die denigrerend "wâldpyken" of "wâldprikken" werden genoemd. Zij werden in veel gevallen niet voor vol aangezien. Ook hun Friese tongval gold vaak als minderwaardig. Omdat akkerbouw meer personeel vergde, waren de dorpen in de bouwstreek volkrijker en waren de sociale tegenstellingen er scherper. Dat gold met name voor Het Bildt. In de Greidhoek maakte men in de hooitijd veelvuldig gebruik van Duitse seizoensarbeiders of hannekemaaiers, die denigrerend "poepen" werden genoemd.
Taal.
De Friese dialecten van de Kleistreek verschillen van het Woudfries (de dialecten van de Friese Wouden) doordat in het Fries van de Klei het onderscheid tussen de tweeklanken in de woorden "nei" (naar/nabij) en "nij" ('nieuw') is te horen. Anderzijds onderscheidt het Kleifries zich van het Fries van de Zuidwesthoek door het voorkomen van het fonologische verschijnsel breking.

</doc>
<doc id="33297" url="https://nl.wikipedia.org/wiki?curid=33297" title="Friese Wouden">
Friese Wouden

De Friese Wouden (Fries: "Fryske Wâlden" () of gewoonweg "Wâlden") is een streek in het oosten van Friesland. De Dokkumer Wouden (gemeente Dantumadeel) vormen hiervan waarschijnlijk het oudste bewoonde deel. Het zuidelijke deel van de Friese Wouden (nu Zuidoosthoek genoemd) viel vanouds onder het district Zevenwouden, waartoe ook de Stellingwerven werden gerekend. 
Tot de Friese Wouden worden de gemeenten Achtkarspelen, Dantumadeel, Opsterland, Smallingerland (Drachtster Wouden), het grootste deel van Tietjerksteradeel (Trynwâlden) en delen van de gemeenten Noardeast-Fryslân, Heerenveen (het vroegere Schoterland) en Ooststellingwerf gerekend.
Landschappelijk, etnografisch, cultureel, economisch en taalkundig wijken de Wouden af van andere delen van de provincie. Het noordelijk deel van het gebied, het Nationaal Landschap Noardlike Fryske Wâlden (Noordelijke Friese Wouden) wordt in nog sterkere mate als eenheid gezien.
De landbouwstatistiek van 1912 rekende de Friese Wouden samen met de Stellingwerven tot het landbouwgebied De Wouden, waar gemengde bedrijven met relatief veel grasland de boventoon voerden. Sinds 1991 hanteert men een indeling in 66 landbouwgebieden, die in 14 groepen worden samengevat. De Wouden worden daarin samen met naburige gebieden tot het Noordelijk Weidegebied gerekend.
Landschap.
Het kerngebied van de Friese Wouden ligt op relatief hoge zandgronden, terwijl de Friese kuststrook een zeekleilandschap vormt. Het Lage Midden en het zuidwesten van Friesland bestaat grotendeels uit verdronken hoogveenlandschappen met hogere opduikingen die van het oude ontginningslandschap resteren.
Kenmerkend voor grote delen van de Wouden is het zogenaamde coulisselandschap, dat gevormd wordt door houtwallen, die dienst doen als afscheiding. Tussen de zandruggen lagen uitgestrekte hoogveenmoerassen, die vanaf de 16e eeuw systematisch werden ontgonnen. In de laagste delen van het gebied werden in de 18e en 19e eeuw uitgestrekte veenpolders aangelegd. In de uithoeken van het gebied ontstonden ten slotte vanaf het einde van de 18e eeuw uitgestrekte heidedorpen met plaggenhutten en een sterk verarmde bevolking.
Het gebied vormt landschappelijk gezien een voortzetting van het Zuidelijk Westerkwartierin de provincie Groningen. Dat geldt met name voor de omgeving van Grootegast. Men sprak daarom in de 19e eeuw wel over dit gebied als de Groninger Wouden.
Enkele laaggelegen gebieden die ooit met hoogveen waren bedekt, werden vroeger eveneens als wouden gekenschetst. De omgeving van Terkaple, Akmarijp en Goingarijp werd gekenschetst als de ; de omgeving van Oudega als Igewouden (Fries: "Igewâlde"). Plaatsnamen met "-wâld" zijn in het hele zuiden en oosten van Friesland wijdverbreid.
Etnografie.
De bevolking van heidedorpen had een veel gemengder karakter dan van die van de oude zanddorpen en de dorpen in de kuststreek. De uitgestrekte heidevelden hebben eeuwenlang onderdak geboden aan migranten, waaronder Westfalers, Saksers, Joden, Roma en Sinti.
Cultureel/economisch.
De Friese Wouden kenmerkte zich vanouds door een vrij kleinschalige landbouw. In de late middeleeuwen werd er veel gehandeld in kaas en wol. 
In de 18e eeuw stond het gebied sterk onder invloed van de Nadere Reformatie en de gereformeerde orthodoxie. Het gebied was sterker georiënteerd op Groningen dan op Franeker en de overige steden aan de Friese westkust.
Er waren in de 18e en 19e eeuw veel kleine boerderijtjes en keuterbedrijfjes, waarvan de bewoners door eigen aardappelen en boekweit te telen in hun eigen onderhoud voorzagen. Met name de verarmde bewoners van de heidedorpen zochten bijverdiensten met ambulante handel en door te werken als seizoensarbeider in de venen of als grasmaaiers in de Greidhoek. Grote groepen mannen, vrouwen en kinderen werkten onder leiding van koppelbazen in de Bouwhoek of in Noord-Groningen.
In de 19e eeuw ontstonden er in de zuidelijke wouden grote sociale spanningen vanwege de armoede en de vele arbeidsconflicten rond de turfgraverijen. Grote delen van het gebied kwamen daardoor onder invloed van het socialisme te staan. Ook de Friese beweging werd sterk beïnvloed door de emancipatiebeweging van arbeider, middenstanders en kleine boeren.
Archeologie: Wijnjeterp, Ureterp en Lochtenrek.
De uitlopers van het Drents-Friese keileem-plateau lopen door het gebied. Langs de beken die dit plateau doorklieven leefden vermoedelijk in de steentijd al jagers-verzamelaars. Bij Wijnjeterp vond de amateur-archeoloog Hein van der Vliet in 1939 een vuistbijl. Van de oudste groep moderne mensen, die vallen onder de Hamburgcultuur, zijn vuurstenen werktuigjes aangetroffen bij Ureterp en Makkinga (Lochtenrek).
Taal.
De Friese taal van de Wouden (Woudfries) wijkt op bepaalde punten af van het Fries van de Kleistreek (Kleifries) en de Zuidwesthoek (Zuidwesthoeks), onder andere doordat de tweeklanken in 'nei' (naar/nabij) en 'nij' (nieuw) niet worden onderscheiden. Een ander groot verschil zijn de persoonlijke voornaamwoorden; hy, sy, my, wy, dy en dû. In de rest van het Friese taalgebied worden deze als hij, sij, mij, wij, dij en do uitgesproken.
In de aangrenzende Groningse dorpen Opende, De Wilp en Visvliet wordt door een deel van de bevolking Fries gesproken.
Verhoudingen.
Bewoners van de Friese Wouden worden "wâldpiken", "wâldsjers" of "heidepiken" genoemd. Als bewoners van de Friese Wouden het onderling over "heidepiken" hebben, worden echter inwoners van Twijzelerheide bedoeld. De bewoners van de Friese Wouden en die van de Kleistreek mogen elkaar graag wat vriendelijk spottend beschimpen. Zo worden de Kleistreek-bewoners door de wâldpiken dan weer "klaaikluten","terphippers" of "dreechpraters" genoemd.

</doc>
<doc id="33298" url="https://nl.wikipedia.org/wiki?curid=33298" title="Poolcirkel">
Poolcirkel

De poolcirkels zijn bijzondere parallellen op ongeveer 66°34' of 66,56° NB en ZB. Binnen de poolcirkels komt de zon minimaal één dag per jaar niet op en gaat de zon minimaal één dag per jaar niet onder. Het aantal dagen per jaar dat de zon niet opkomt of niet ondergaat, wordt groter naarmate men vanaf de poolcirkels in de richting van de polen gaat. Er is een Noord- en een Zuidpoolcirkel. Precies op de geografische Noordpool en de geografische Zuidpool gaat de zon tijdens de pooldag een half jaar niet onder en komt hij tijdens de poolnacht een half jaar niet op.
Doordat de axiale variatie van de aarde niet constant is, varieert de uiterste plaats waar de zon een dag per jaar niet ondergaat volgens de Milanković-parameters met een periode van 41.000 jaar tussen de 65,5 en 68°. Het laatste minimum was 10.700 jaar geleden op 65,6° en het volgende maximum ligt over 9800 jaar op 67,4°.
Op Grímsey in IJsland markeert een stenen bol hoe de poolcirkel beweegt.

</doc>
<doc id="33299" url="https://nl.wikipedia.org/wiki?curid=33299" title="Raymond Duchamp-Villon">
Raymond Duchamp-Villon

Raymond Duchamp-Villon (Damville (Eure), 5 november 1876 – Cannes, 7 oktober 1918) was een Franse beeldhouwer 
Zijn vader was een welgestelde notaris. Twee broers, Marcel Duchamp en Jacques Villon (Gaston Duchamp), en een zus, Suzanne Duchamp, werden even bekende kunstschilders.
Oorspronkelijk zou Raymond arts worden, maar zijn gezondheidstoestand verplichtte hem zijn studies voortijdig op te geven. Hij volgde geen enkele kunstacademie en begon in 1898 te tekenen en te beeldhouwen. Sinds 1901 verbleef hij in Parijs en aanvankelijk werkte hij naar de natuur-stijl van Rodin, getuige zijn grote "Torse de femme" uit 1907 in het "Musée National d'Art Moderne".
In 1907 werd hij buur van zijn broer Jacques Villon en van František Kupka, in Puteaux. Dit was meteen het keerpunt in zijn artistiek bestaan. Hier werd hij een der geestdriftige bezielers van de Section d'or van zijn broer Jacques, naast Kupka, Albert Gleizes, Jean Metzinger, Francis Picabia, Fernand Léger, Guillaume Apollinaire en zijn jongere broer Marcel.
Met zijn intelligentie bracht hij de vernieuwingstendens in het Kubisme en het Futurisme binnen de driedimentionale sculptuur, vanaf 1910. Zijn "Grand Cheval", een brons van 107 cm hoog, een bio-mechanische synthese van de paardenkracht, die hij creëerde in 1914, is het belangrijkste beeld uit zijn eerder beperkte oeuvre.
Als vrijwilliger geëngageerd bij het Franse leger, tijdens de Eerste Wereldoorlog, velde een aan het front opgelopen ziekte hem in Cannes, op 41-jarige leeftijd.

</doc>
<doc id="33302" url="https://nl.wikipedia.org/wiki?curid=33302" title="Brandstofcelbus">
Brandstofcelbus

De brandstofcelbus, waterstofbus of H-bus is een elektrisch aangedreven stadsbus die via een brandstofcel in de bus van elektrische stroom wordt voorzien. De brandstofcel zet waterstof om in elektriciteit. De brandstofcelbus is net zo schoon als een trolleybus.
De brandstofcelbus zou in de toekomst het einde van de trolleybus kunnen betekenen, omdat deze bus het voordeel van elektrische aandrijving (geen uitstoot van uitlaatgassen) combineert met het voordeel van rijden zonder gebondenheid aan bovenleidingen. Tevens kan de elektrische bus het einde betekenen van de dieselbus.
De nadelen van de brandstofcelbus zijn vooral de hoge aanschafkosten van de bussen en de kosten van de waterstofproductie-unit en tankinstallatie.
CUTE.
In het kader van het het Europese project Clean Urban Transport for Europe (CUTE) testen 9 Europese stadsvervoerders elk 3 stadsbussen met een brandstofcel. De bussen gaan rijden of rijden al in Reykjavik, Madrid, Barcelona, Hamburg, Stuttgart, Luxemburg, Londen en Stockholm. Het project zal zo'n twee jaar duren.
In het Australische Perth komen bussen met brandstofcel te rijden in het kader van een ander project.
Nederland.
In Nederland deed het vervoerbedrijf GVB mee aan het CUTE-project. Tussen 14 december 2003 en 12 januari 2008 reden de drie Amsterdamse brandstofcelbussen van het type Mercedes-Benz Citaro (001–003) op de lijnen 35 en 38 in Amsterdam-Noord.
Van begin 2012 tot en met eind 2014 werd bij het vervoerbedrijf GVB wederom een proef genomen waarbij een tweetal gelede van het type Phileas waterstofbussen (007 en 008) op lijn 22 werden ingezet.
Syntus Gelderland startte in augustus 2016 ook een proef met een waterstofbus van het type Solbus Solcity, die vooral rond Apeldoorn wordt ingezet. Vier jaar later kwam er voor Syntus Gelderland een tweede waterstofbus bij, dit keer van het type Ursus City Smile. Beide bussen zijn per 13 december 2020 buiten dienst gesteld.
Qbuzz startte in 2017 een proef in Drenthe en Groningen met twee volledig elektrisch bussen (met accu) (3026 en 3027) en twee waterstofbussen (3028 en 3029). In hetzelfde jaar ging de RET ook met twee waterstofbussen (406 en 407) rijden. In 2020 bestelde Qbuzz 30 waterstofbussen (7201-7230), die sinds 2021 wordt ingezet. Beide bedrijven zetten waterstofbussen in van het type Van Hool A330FC.
Busbedrijf Hermes, een dochterbedrijf van Connexxion startte in mei 2017 in Eindhoven een proef met twee waterstofbussen. Hermes nam de Amsterdamse bussen 007 en 008 over.
 Sinds 8 juni 2020 rijdt Connexxion op R-net lijn 436 in de concessie Hoeksche Waard - Goeree-Overflakkee met 4 waterstofbussen van het type VDL Citea SLF-120 Electric H2. Het gaat om volledig elektrische bussen met een waterstof-range-extender-aanhangwagen. In hetzelfde gebied rijdt Connexxion sinds 2022 met 20 waterstofbussen van het type Solaris Urbino 12 hydrogen. Hetzelfde type bus wordt sinds 2023 ook door Arriva gereden, voor inzet in de Achterhoek.
Toekomst.
Vanaf 2025 moeten alle nieuwe bussen en vanaf 2030 moeten alle bussen in het openbaar vervoer rijden op elektriciteit en waterstof. Staatssecretaris Dijksma van Infrastructuur en Milieu maakte op 15 april 2016 afspraken met alle vervoersregio's over de vervanging van vervuilende Nederlandse bussen. Floor Vermeulen (gedeputeerde provincie Zuid-Holland namens de 12 provincies): 'Ik ben er trots op dat alle provincies deze doelstelling hebben onderschreven', Pex Langenberg (wethouder Rotterdam namens de Metropoolregio Rotterdam Den Haag) en Pieter Litjens (wethouder Amsterdam namens de Stadsregio Amsterdam).
België.
In België bouwde Van Hool een prototype voor een brandstofcelbus, in samenwerking met verschillende industriële partners en de Vlaamse Overheid. Hiervoor nam de busfabrikant het driedeursmodel NewA330 als basis. De bus werd uitgerust met een tweede achteras, en is langer dan een gewone standaardbus (13,2 meter in plaats van 12 meter). Hij blijft echter bijzonder wendbaar, dankzij de meesturende tweede as. De bus is fluisterstil omdat er geen bewegende delen aanwezig zijn in de aandrijving. Het prototype kreeg de naam NewA 330FC (=FuelCell), en gebruikt de energie van een brandstofcel die met waterstof gevoed wordt als aandrijving. Er heeft geen verbrandingsproces plaats, waardoor er geen enkele schadelijke stof wordt uitgestoten. Het enige wat de bus uitstoot is waterdamp.
Omdat de cel niet genoeg vermogen kan leveren voor het optrekken wordt ze bijgestaan door elektriciteit uit batterijen. Bij het afremmen wordt de remenergie gerecupereerd om de batterij terug op te laden.
Voor het testen van de "waterstofbus" werd beroep gedaan op de Vlaamse Vervoersmaatschappij De Lijn.
Vanaf 18 juni 2007 werd het voertuig tussen Antwerpen en Lier ingezet. Tijdens deze eerste proefperiode bleek het model nog vele problemen te vertonen. Zo opteerde men na enige tijd onder andere voor een ander merk batterij, aangezien de eerste batterijen te zwak bleken en te veel defecten veroorzaakten.
Vanaf 3 maart 2008 wordt de bus ingezet tussen Sint-Niklaas en Dendermonde, vermoedelijk tot eind april. Het voertuig heeft een vaste dienst op lijn 91, en moet nog dagelijks naar de Van Hool-fabriek te Lier voor opvolging en om waterstof te tanken.
Intussen zijn er verschillende persvoorstellingen, en de bus zal nog op verscheidene plaatsen proef lopen.
Diverse vervoersbedrijven toonden reeds interesse voor het model. Het zal echter nog wel een tijd duren eer men in serie kan beginnen produceren, al is men wel overtuigd van de haalbaarheid van serieproductie, eens het model volledig op punt staat.

</doc>
<doc id="33304" url="https://nl.wikipedia.org/wiki?curid=33304" title="J.F. Hoogervorst">
J.F. Hoogervorst



</doc>
<doc id="33305" url="https://nl.wikipedia.org/wiki?curid=33305" title="Fort Eben-Emael">
Fort Eben-Emael

Fort Eben-Emael, gelegen nabij het Belgische dorp Eben-Emael, even ten zuiden van de Nederlandse stad Maastricht, is een voormalig militair verdedigingswerk dat deel uitmaakte van de buitenste oostelijk gelegen fortengordel rond Luik, gebouwd in het Interbellum. Dit uniek gelegen en uitstekend bewapend sperfort, met zeventien ondergronds met elkaar verbonden bunkers beschouwde men destijds als oninneembaar.
Het Fort Eben-Emael maakte als belangrijke schakel in de Fortengordel rond Luik en de Belgische voorverdediging, naast de KW-stelling en de Stelling van Antwerpen, tot 1940 deel uit van de Belgische verdediging tegen een militaire dreiging uit het oosten.
De praktijk toonde dat de hoge Belgische verwachtingen van het fort onterecht waren. Op 10 mei 1940 slaagden 86 goed geoefende Duitse Fallschirmjäger erin door verrassing, snelheid en innovatieve militaire technieken (gebruik van zweefvliegtuigen en toepassing van een nieuw wapen: de holle lading) om in een "dode hoek" (namelijk boven op het fort) te landen en de eerste dag een gedeelte van het geschut van het fort in vijftien minuten uit te schakelen. Na anderhalve dag belegering moest het fort (1200 manschappen) capituleren.
De slag om het Fort Eben-Emael gaf het startsein voor de Achttiendaagse Veldtocht en ruimer gezien de Slag om Frankrijk (van Duitse zijde Fall Gelb en Fall Rot genoemd). Op 22 juni 1940, na amper zes weken strijd, leidde dit tot de capitulatie van Frankrijk. In de militaire literatuur spreekt men van "De meidagen van '40".
Bouw van het fort.
Doel.
Na de Eerste Wereldoorlog vatte de Belgische regering het plan op om een fort te bouwen om zo een bres in de verdediging te dichten tussen enerzijds het Albertkanaal en anderzijds de Maas en de Ardennen, die als ondoordringbaar werden beschouwd. Immers bij de aanvang van de Eerste Wereldoorlog, in 1914, drong een groot deel van het Duitse leger via dit onverdedigde gebied België binnen. Men bouwde in de jaren 80 van de 19e eeuw de Forten rond Luik en Namen. Door geldgebrek was op deze plek nog geen fort gebouwd. De belangrijkste taak van het fort zou erin bestaan te verhinderen dat vijandelijke troepen en pantservoertuigen over de bruggen van het Albertkanaal en de Maas zouden trekken. Zo zou de vijand worden opgehouden om de geallieerde eenheden de kans te geven om snel te reageren bij een aanval. Als locatie werd het strategisch gelegen Eben-Emael gekozen.
De plannen werden niet uitgevoerd om budgettaire redenen en omdat de Weimarrepubliek in Duitsland geen militaire bedreiging vormde. Toen de nationaalsocialisten in Duitsland in 1933 aan de macht kwamen, veranderde de situatie totaal. Duitsland herbewapende zich snel. De demilitarisering van de rechter Rijnoever werd, in strijd met het Verdrag van Versailles, opgeheven. Duitsland trok zich terug uit de Volkenbond. Kortom, de militaire dreiging vanuit het oosten was een feit. Men verwachtte een Duitse inval in de omgeving van Luik, net als bij het Schlieffenplan uit 1914.
De Belgische regering stond tussen twee vuren: enerzijds de noodzaak van herbewapening, anderzijds besparen wegens de economische crisis. Van de oude fortengordel rond Luik werden aan de oostzijde acht forten hersteld. Verder bouwde men vier nieuwe forten op een grotere afstand ten oosten van Luik: van zuid naar noord zijn dit Fort Tancrémont, Fort Battice, Fort Aubin-Neufchâteau en Eben-Emael. Deze fortengordel heeft als benaming PFL I (Position Fortifiée Liège I).
Het Belgische parlement trok 24 miljoen frank uit om de bouw van het fort van Eben-Emael, een reus onder de forten, te bekostigen. De gigantische klus werd tussen 1932 en 1935 geklaard. De constructie, uitgevoerd door verschillende aannemers, hoorde eigenlijk onder de categorie "openbare werken" en diende deels tot leniging van de hoge werkloosheid.
Het fort, met een oppervlakte van 700 bij 900 meter, werd zo het centrale punt van de Belgische verdediging aan zijn oostgrens. Het bewaakte drie bruggen over het Albertkanaal (de bruggen van Vroenhoven, Veldwezelt en Kanne) en bood kilometers vrij uitzicht op een gebied vlak bij de Nederlandse grens. Om deze reden rekende men het Fort Eben-Emael tot een sperfort.
Uitwerking.
Het sperfort werd gesitueerd op een strategisch gezien bijzonder goed uitgekiende plaats, precies op de plek nabij Lixhe die door Brialmont in 1880 reeds werd aangegeven. Het complex van 17 bunkers werd ingegraven in de mergel van het Plateau van Caestert, het Belgische gedeelte van de Sint-Pietersberg, gelegen 70 meter boven de Maasvallei. Een deels natuurlijke verdediging versterkte het fort daarbij: aan de oostzijde het Albertkanaal met aan beide zijden oevers van 65 m hoogte over een lengte van 1300 m, aan de zuidzijde een droge antitankgracht met zes meter hoge betonnen muren vanaf het Albertkanaal tot aan Blok VI en in het noordwesten een 400 meter lange kunstmatige watergracht met een steile oever, terwijl het terrein ervoor verder nog onder water gezet kon worden door het opstuwen van de Jeker. Het complex werd geheel omringd met prikkeldraad met daartussen driehoekige stalen tankhindernissen. Mijnenvelden werden aangelegd, die bestreken werden door machinegeweren, opgesteld in betonnen bunkers. Over een oppervlakte van 75 ha bevinden er zich een zeventiental onderling verbonden bunkers van verschillende types. Het geheel had een vuurkracht van 2100 kg munitie per minuut met volautomatische kanonnen.
Het complex werd gelaagd aangelegd. Op het laagste niveau bouwde men een ondergrondse kazerne, bestaande uit een grote schuilkelder die het garnizoen een beleg moest laten doorstaan. Men voorzag er 24 slaapzalen, keukens, waszalen en douches, een hospitaal, machineruimtes en een waterput. Twintig meter hoger bevonden zich de door een gangenstelsel van zes km verbonden kazematten met munitiemagazijnen. Telkens daartegenover bevond zich een lange schacht naar de 40 meter hoger gelegen geschutsbunker op het plateau met twee munitieliften. Rondom deze liften waren trappen met 100 tot 120 treden. De drie geschutskoepels Koepel 120, Koepel Noord en Koepel Zuid bestonden uit drie verdiepingen met elk hun eigen functie. De bovenste verdieping was een over 360° ronddraaiende gevechtstoren uitgevoerd als een gepantserde cilinder met een diameter van 4,80 m, afgedekt met een cirkelvormige pantserkroon. De afmeting van de gehele gevechtstoren was 12 m. De kanonnen werden automatisch geladen en gericht via een hydraulisch systeem en konden om de tien seconden vuren. Verder bevatte elke koepel een kelder, toilet, rustbanken en een ruimte waarin de lege hulzen vielen. Ook had elke koepel een handluchtververser, die de binnenruimte van de toren van overdruk kon voorzien om zo vervuilde lucht af te voeren.
Op het middenniveau was er een afsluiting voorzien voor het geval dat de vijand via een bunker op het hoogste plateau zou binnendringen en het middenniveau zou bereiken. Deze afsluiting bestond uit een sluis met twee gepantserde deuren. Daartussen plaatste men dan in geval van een bedreiging een dam van zandzakken achter een muur van metalen staven, gevat in een verticale gleuf. Dit geheel moest een aanval met een conventionele springlading weerstaan.
Twaalfhonderd man, waaronder tweehonderd technici, werden geselecteerd om het fort te bemannen. Om de week deed één groep van vijfhonderd artilleristen dienst in het fort. De andere groep lag ondertussen in het rust-kantonnement te Wonk, zeven km ten zuiden van het fort. De algemene staf, de technici (elektriciens, wapenreparateurs) en het ondersteunend personeel (koks, medisch personeel, administratie), ongeveer tweehonderd man, verbleven net buiten het fort in houten barakken of waren ingekwartierd bij burgers in Emael. Zij deden acht uur per etmaal dienst in het fort.
Tekorten/Tekortkomingen.
Aan de westzijde, maar voor velen onbekend en stilgehouden, is de verbinding die het fort had met een middelgrote oude mergelgroeve, de groeve Hennebille. De mergelgroeve met tot zeven meter hoge gangen en een vloeroppervlak van ruim 3000 m² werd tijdens de bouw van het fort grotendeels opgevuld met mergel om een ondergrondse aanval onmogelijk te maken. Bij toeval werd de groeve in de jaren negentig ontdekt en is in 1996 in kaart gebracht. Toen bleek dat men het fort ondergronds alsnog tot op 10 meter kon naderen. Ook in het fort is de verbindingsgang nu nog herkenbaar.
Buiten het feit dat het plateau nauwelijks beschermd was tegen luchtaanvallen, ontbraken er nog meer zaken aan het fort. Er was geen periscoop voorhanden voor de koepel 120, er waren onvoldoende explosieven aanwezig voor de afgrendeling van een gang en veel telefoontoestellen waren niet aanwezig. Het elektrisch paneel van de machinekamer was in ombouw. Bovendien waren de troepen (waarvan het moreel middelmatig was) onvoldoende opgeleid als artillerist. De mitrailleurbunker Mi-Nord was zwak en Mi-Sud geheel onbemand bij de aanval in de vroege ochtend van 10 mei 1940.
Bewapening van het fort.
De bewapening van het geheel was onderverdeeld in twee batterijen.
Batterij 1 bestond uit
Batterij 2 bestond uit een gordel van zes zogenoemde "blocks" als rondomverdediging. Elke blok was voorzien van een antitankkanon, zoeklichten en machinegeweren.
Verder nog drie bloks:
Al deze batterijen hadden als bewapening een of twee antitankkanonnen van 60 mm, mitrailleurs en schijnwerpers
De luchtafweer boven op het fort bestond uit vier Vickers luchtdoelmitrailleurs met telefoonverbinding met het fort. Verder bestond de enige nabijverdediging van het bovenplateau van het fort uit twee machinegeweerbunkers (Mi Sud en Mi Nord) die een terrein van vele voetbalvelden groot moesten bestrijken.
Oorspronkelijk wilde men het fort voorzien van zwaardere kanonnen met een grote reikwijdte. Deze hadden echter Aken binnen bereik en zou door Duitsland als een niet-neutrale houding kunnen worden uitgelegd. De zwaarste kanonnen bracht men om die reden terug tot een kaliber van 120 mm.
De bewapening van het fort met een vuurkracht van 2 ton munitie per minuut was voor die tijd superieur te noemen. Het fort kan men vergelijken met een slagschip: boven op een krachtige langeafstandsartillerie (10 tot 20 salvo's per minuut met een maximaal bereik van 17,5 km), een gedegen randverdediging met goed bewapende blokken en in het ruim een ondergrondse kazerne om een belegering voor een geruime tijd te kunnen doorstaan.
Slag rond het Fort Eben-Emael.
Onder de Slag rond het Fort Eben-Emael (een onderdeel van Fall Gelb) of de Slag om Frankrijk, verstaat men een 36 uur durende hevige strijd om en in het Fort Eben-Emael op 10 en 11 mei 1940, die leidde tot de val van het zeer goed bewapende en onneembaar geachte fort. Het fort werd bij verrassing en met grote snelheid ingenomen. Dit was mogelijk door de "Einsatz neuartiger Angriffsmittel" (nieuwsoortige aanvalsmiddelen) zoals transportzweefvliegtuigen en de "holle lading", een soort springlading. De uitschakeling van het fort gaf een beslissende wending aan de pas gestarte oorlog aan het westelijk front.
Gevolgen van de val van het fort.
Een direct gevolg van de val van het Fort was de krijgsgevangenschap van ongeveer 1200 beroepsmilitairen en dienstplichtigen. Deze werden afgevoerd naar het kamp Fallingbostel, bij Hannover. Dit garnizoen werd eerst apart gehouden, omdat zij in contact gekomen waren met de nieuwe Duitse wapens. In het kader van de Flamenpolitik van Hitler werden alle Vlaamse krijgsgevangenen (uitgezonderd de beroepsofficieren en onderofficieren en inbegrepen alle Franstaligen die slaagden in een eenvoudige taaltest in het Nederlands) vervroegd vrijgelaten (vanaf augustus 1940 tot maart 1941). De Franstaligen brachten vijf jaar in gevangenschap door.
Door de vlugge uitschakeling van het fort en het intact blijven van twee bruggen over het Albertkanaal kon het Duitse leger snel doorstoten. Het betekende een snelle doorbraak van de Albertkanaalstelling. De doorbraak had ook een breder strategisch effect. De ontstane kwetsbare zuidflank van het Belgische leger dwong het tot een versnelde terugtrekking. De snelle doorstoot van het Duitse leger naar de Franse kust bij Duinkerke en Calais sloot bijna het gehele Britse expeditieleger in. Dit kon ternauwernood met alles wat kon varen in grote chaos en onder vijandelijke luchtaanvallen ontsnappen naar het Verenigd Koninkrijk via Operatie Dynamo. Dit alles versnelde de capitulatie van het Belgisch Leger en verkortte de Achttiendaagse Veldtocht. Ten slotte vielen Noord-Frankrijk en Parijs vlugger en werden Noord- en West-Frankrijk bezet en in het zuiden het Duitsgezinde Vichy-regime gevestigd.
Besluit.
Achterhaald concept.
In de praktijk bleek vestingbouw met het handhaven van één ononderbroken verdedigingslinie (vergelijk ook de Maginotlinie) door de tijd te zijn ingehaald. Dit gold ook voor dit fort. Moderne oorlogsvoering, met vliegtuigen en andere snel verplaatsbare voertuigen, maakte de statische vestingwerken niet meer doorslaggevend in de oorlogsvoering. De bewegingsoorlog, in tegenstelling tot een stellingenoorlog zoals in de Eerste Wereldoorlog, gaat uit van het doorbreken van de linies, gevolgd door een opmars waarbij de statische kazematten snel afgesneden worden. Guderians tankdivisies gaven geen directe steun aan de algemene infanterie, maar waren door goede communicatielijnen verbonden afzonderlijke entiteiten, met eigen infanterie, genie en bevoorradingscolonnes die vliegtuigen (Stukas) als hun artillerie aanwendden.
Belgische militaire leiders namen een aanval vanuit de lucht niet serieus. Aan de zuidzijde van het plateau van het Fort van Eben-Emael was slechts een kleine batterij van vier luchtdoelkanonnen opgesteld. Meer nog, het uitgestrekte vlakke plateau van het fort zonder prikkeldraad en andere versperringen en niet ondermijnd, bleek een uitstekende landingsplaats voor zweefvliegtuigen. Boven op het plateau van het Fort werden twee voetbalvelden aangelegd voor de ontspanning van de troepen. In geval van nood kon dit terrein worden gebruikt om het fort vanuit de lucht te bevoorraden. Daarbij waren de kazematten ook niet voorzien van een zogenoemde "diamant-gracht", een diepe droge betonnen gracht vlak voor de schietgaten om de bereikbaarheid te bemoeilijken. Dit laatste achtte men niet nodig, gezien de sterke randverdediging van het fort met zogenaamde 'bloks'.
Nieuwe militaire technieken deden het fort Eben-Emael vlug zijn waarde verliezen. Dit overkwam ook de vestingen van Sébastien Le Prestre de Vauban tweehonderd jaar eerder die door het groter bereik van kanonnen hun functie verloren.
Algemeen besluit.
De degelijke voorbereiding door geoefende elitetroepen, verrassing en snelheid en toepassing van innoverende militaire technieken, gecombineerd met de onder officieren geldende Auftragstaktik waren de sleutel van het Duitse succes. Dit werd van Belgische zijde in de hand gewerkt door inschattingsfouten van de militaire leiders, tijdrovende interne hiërarchische commandostructuren, niet-gemotiveerde en ongeoefende troepen met een laag moreel en een falende uitrusting.
Situatie na het buiten gevecht stellen van het fort in mei 1940.
Toestand tijdens de oorlog.
Vanaf de aanvang van de aanval op het Fort en de bruggen over het Albertkanaal werd deze militaire activiteit in de Duitse media door propagandaminister Joseph Goebbels bewust overgeaccentueerd om te dienen als afleidingsmanoeuver bij de Slag om Frankrijk. Deze actie en de schijnaanval op de KW-stelling was slechts ersatz, het echte werk ging door in de Ardennen aan de Maas te Sedan, waar generaal Charles Huntziger de Duitsers niet kon verhinderen de rivier over te steken. Op die wijze draagt het spectaculaire beleg en snelle val van Eben-Emael ook bij tot het in stand houden van de door Goebbels in het leven geroepen mythe van mei '40. Deze nog tot op vandaag geldende perceptie van de feiten houdt in dat een overweldigend, groots en superieur Duits invasieleger als een pletwals over West-Europa rolde en zo Frankrijk binnen de zes weken tot een capitulatie dwong.
Gedurende het verdere verloop van de Tweede Wereldoorlog werd "Eben-Emael" nog voor propagandadoeleinden gebruikt door de Duitsers. Het werd trots aan bezoekers getoond om hun militaire superioriteit te etaleren. Het fort gebruikte men ook als kazerne en als werkplaats voor het herstellen van machines. Op enkele andere forten rond Luik testte men nieuwe wapens uit. Men overwoog ook om het fort aan te wenden als ondergrondse fabriek voor de productie van de V1.
Situatie na de bevrijding.
Voorafgaand aan de Bevrijding van Maastricht en omgeving werd het fort op 10 september door het 120e regiment van de Amerikaanse Old Hickorydivisie moeiteloos ingenomen. Na de bevrijding van België werden de interne communicatielijnen van het fort door het Belgisch leger ontmanteld. Het fort diende verder als opslagplaats voor het Belgisch leger. Het gehele complex verloor haar betekenis, gezien de gewijzigde internationale politieke context en viel ten prooi aan verval. Waardevolle delen, zoals kostbare metalen, werden geroofd en souvenirjagers deden hun werk.
Actuele ontsluiting van het fort.
Vanaf 1986 streeft de Stichting Milieueducatie, (vereniging zonder winstoogmerk (vzw) FEE) (Foundation for Environmental Education Fort Eben-Emael), met medewerking van de militaire overheden, naar het bekendmaken van de geschiedenis en de locatie van het fort en het openstellen voor bezoekers. Het jaar daarop kreeg de locatie het statuut van een bevoorrecht monument. Op 23 december 1987 verkreeg de vzw FEE een tijdelijke concessie van het Ministerie van Defensie. Eind 2001 kreeg deze vzw een erkenning van het Waalse Gewest als "Association Touristique". Vanaf begin 2002 werd de locatie ondergebracht in de Historische Pool van Defensie, een overkoepelende adviesraad die historisch belangrijke militaire locaties in België beheert. Begin 2004 werd de tijdelijke concessie omgezet in een meer duurzaam samenwerkingsverband tot 2024 met steun van het Ministerie van Defensie. De vzw kan de locatie tot die datum beheren en exploiteren, mits de organisatie instaat voor de onderhoudswerkzaamheden. Het gebruik van de locatie van het fort bij de opname van de dramaserie De Smaak van De Keyser vergrootte de belangstelling ervoor in grote mate. In 2009 telde men een 25.000 bezoekers.
De vzw FEE investeerde tot 2010 al meer dan een half miljoen euro in de restauratie en verfraaiing van het geheel. Het verbeterde de infrastructuur, richtte een museum in en staat in voor de begeleiding van het bezoek met ter zake onderlegde gidsen. De vzw voorzag drie km van het tunnelcomplex en 90 lokalen met nieuwe verlichting en restaureerde een artilleriekoepel. In 2010 restaureerde men de stalen geschutskoepel 120 en herstelde men de lift tussen het gelijkvloers en de middenetage. Koepel 120 is vanaf het voorjaar 2011 van binnenuit te bezichtigen. Een veertigtal lokalen van het fort die telkens een ander aspect van het fortleven uitbeelden, werden reeds heringericht. In de Ebenoramazaal krijgt de bezoeker een beeld van de slag aan het Albertkanaal en de luchtaanval. Ook de aanval op de bruggen van Kanne, Vroenhoven en Veldwezelt wordt uitgebeeld.
Het museum, met een cafetaria en een boekwinkel, bevat een lokaal met oorlogstuigen en er zijn een 75-tal originele legeruniformen te zien, getoond door mannequinpoppen. In een van de gangen van het gelijkvloers is een replica van het zweefvliegtuig (type DFS 230) te zien. Ook is een kopie van een holle lading van 50 en 12,50 kg te zien, samen met kaarten van de aanvalsplannen op de verschillende bruggen over het Albertkanaal in de Ebenoramazaal, namelijk operatie Stahl, Beton, Eisen en Granit. Er zijn vier projectielokalen voor bezoekers voorzien. De beleving van de aanval op het fort wordt geëvoceerd met een simulatie van een ontploffing van een holle lading op de kazemat van Ma1.
De vzw FEE organiseerde op 16 mei 2010, 70 jaar na dato, een simulatie van de aanval op het fort met levende replica's van Duitse parachutisten en Belgische soldaten van de luchtafweer op het plateau van het fort. Daarbij werd een model van het transportzweefvliegtuig (zonder vleugels) gebruikt en een aanval op kazemat Ma2 met een holle lading gesimuleerd.

</doc>
<doc id="33306" url="https://nl.wikipedia.org/wiki?curid=33306" title="Keerkring">
Keerkring

De keerkringen zijn de twee parallellen op de Aarde die de maximale afstand van de evenaar weergeven waar de zon in de middag in het zenit staat, dus loodrecht boven de waarnemer. De Kreeftskeerkring bevindt zich op ongeveer 23°26' noorderbreedte en de Steenbokskeerkring op ongeveer 23°26' zuiderbreedte. Het gebied tussen de keerkringen heet de tropen.
Doordat de obliquiteit van de aarde niet constant is, varieert de uiterste plaats waar de zon in het zenit staat volgens de milanković-parameters met een periode van 41.000 jaar tussen de 22 en 24,5°. Het laatste maximum was 10.700 jaar geleden op 24,4° en het volgende minimum ligt over 9.800 jaar op 22,6°.
Zonnestand.
Doordat de aardas een hoek maakt ten opzichte van de baan rond de zon, bereikt de zon voor een waarnemer niet op elke datum dezelfde maximale hoogte.
De zon staat op of rond 21 juni loodrecht boven de Kreeftskeerkring. Deze keerkring wordt traditioneel naar het sterrenbeeld Kreeft genoemd, waarin de zon eerst op dat moment stond. Ten gevolge van precessie is de positie van de zon op het moment van de zomerzonnewende op het noordelijk halfrond verschoven van Kreeft, via Tweelingen naar, sinds 1990, het sterrenbeeld Stier. Op het noordelijk halfrond zijn dan de dagen het langst en is het midzomer. 
Bij het passeren van de evenaar, op ongeveer 21 maart of 21 september wisselen de seizoenen van zomer naar winter of omgekeerd. Vervolgens staat de zon op ongeveer 22 december loodrecht boven de Steenbokskeerkring, zijn de dagen het langst op het zuidelijk halfrond en is het daar dan midzomer en op het noordelijk halfrond midwinter. De zon staat op dat moment volgens de astrologische traditie in het sterrenbeeld Steenbok, in werkelijkheid is dat nu Boogschutter.
Zenit.
Alleen op of tussen de keerkringen kan de zon 's middags in het zenit staan, dat is loodrecht boven de waarnemer. Ten noorden van de Kreeftskeerkring staat de zon 's middags altijd in het zuiden. Ten zuiden van de Steenbokskeerkring staat zij 's middags altijd in het noorden. Tussen de keerkringen zijn beide mogelijk naargelang het seizoen en staat de zon twee keer per jaar in het zenit. Op de keerkringen zelf is dat eenmaal het geval.

</doc>
<doc id="33309" url="https://nl.wikipedia.org/wiki?curid=33309" title="Planeetkunde">
Planeetkunde



</doc>
<doc id="33310" url="https://nl.wikipedia.org/wiki?curid=33310" title="Nance Coolen">
Nance Coolen

Nancy Anna Francina Coolen, artiestennaam Nance, (Asten, 10 september 1973) is een Nederlands zangeres en televisiepresentatrice.
Loopbaan.
Op vijftienjarige leeftijd werd ze in een discotheek ontdekt door danceproducer Ruud van Rijen. Ze werd zangeres van de dance-act Twenty 4 Seven samen met rapper Captain Hollywood. Deze werd later vervangen door rapper Stay-C. In 1995 verliet ze de band om als solo-zangeres verder te gaan. De band had, met Nance, toen al enkele grote hits op zijn naam staan, zoals "Slave to the Music".
Voor TMF maakte ze haar debuut als presentatrice, toen ze enkele malen voor Erik de Zwart inviel bij de Top 40. Later presenteerde ze "Liefde Is..." voor RTL 5. In 1999 stapte ze over naar de TROS, om daar het spelletjesprogramma "Rappatongo" te presenteren. Na 200 uitzendingen viel het doek voor dit programma. Nance werd toen de opvolger van François Boulangé bij "Lingo", dat ze tot september 2005 presenteerde. Ook presenteerde zij tussen 2000 en 2004 "Te land, ter zee en in de lucht", samen met Bert Kuizenga.
In 2005 ging Coolen aan de slag bij SBS6. Hier presenteerde ze onder meer "Sterren dansen op het ijs", "So You Wannabe A Popstar?" en "Popstars" (alle samen met Gerard Joling), "Retourtje Geluk", "Stay or Go", "Dancing Queen" en "Domino Day". In 2005 mocht zij tijdens het Eurovisiesongfestival namens Nederland de punten doorgeven. Vanaf februari 2010 presenteerde ze samen met Henkjan Smits het programma Het Mooiste Pand van Nederland. In 2011 kwam Nance terug op SBS6 met een nieuw hondenprogramma Een Huis Vol Honden. In januari 2012 werd bekend dat Nance geen contractverlenging kreeg bij SBS. In 2012 deed ze mee aan Ranking the Stars.
In 2012 maakte Nance Coolen samen met onder meer Fred Butter, Tony Neef, Rik Hoogendoorn en Esther Roord deel uit van de vakjury van de Gouden Pepernoot. Deze stichting reikt prijzen uit aan de beste sinterklaasinitiatieven van Nederland.
In augustus 2014 werd bekend dat Nance aan de slag zou gaan voor RTL 4. Vanaf november was ze te zien als presentatrice van het programma Familie Gezocht. In 2015 en 2016 presenteerde Nance het studioprogramma de Staatsloterij show 'Puur Geluk' bij RTL 4. In de zomer van 2015 was Nance te zien in het dagelijkse programma Wie Doet De Afwas?, dat ze afwisselend met Angela Groothuizen en Froukje de Both presenteerde. Vanaf het najaar van 2015 presenteerde Nance het programma RTL Woonmagazine afwisselend met Nicolette van Dam en in het voorjaar van 2016 ging ze het programma alleen presenteren.
Van juni 2017 tot eind 2018 was Nance, als presentatrice, online te zien bij Telegraaf VNDG (Telegraaf Media Groep).
Sinds 2022 maakt Nance samen met Giel Beelen en Henkjan Smits een wekelijkse podcast voor NPO Radio 2, waarin ze het laatste nieuws uit de muziekindustrie bespreken.
Televisie.
Presentatie
Overig
Persoonlijk.
Nance kreeg in 2009 een zoon samen met haar partner Pico, met wie ze in 2018 trouwde. Ze was eerder van 1995 tot 2000 getrouwd met popfotograaf William Rutten.
Nance lijdt aan de ziekte van Crohn, een ontstekingsziekte van het darmkanaal. In 2004 lag ze in het ziekenhuis. Prins Bernhard was een fan van Nance en liet haar destijds een bos bloemen bezorgen.
Films.
Nance speelde zichzelf in "Vet Heftig", de Hakkûhbar-film.

</doc>
<doc id="33311" url="https://nl.wikipedia.org/wiki?curid=33311" title="Bijbelsoftware">
Bijbelsoftware

Bijbelsoftware is software waarmee men minstens een Bijbelvertaling op de computer kan gebruiken. Met sommige Bijbelsoftware kan men een aantal Bijbelvertalingen en grondteksten lezen of doorzoeken, met daarnaast commentaren, woordenboeken en andere referentiewerken, mogelijkheden tot het bijhouden van notities, en eventueel grammatica- of andere tools.
Geschiedenis.
Beginperiode.
De eerste Bijbelsoftwareprogramma's dateren uit 1985-1986. Deze programma's zijn nagenoeg allemaal van Amerikaanse herkomst en gebaseerd rondom een public domain ASCII-tekst van de King James Version.
Van grote invloed was het programma "Online Bible" van de Canadees Larry Pierce, dat in 1987 met een eerste versie verscheen, toen nog voor MS DOS. In tegenstelling tot wat de naam doet vermoeden, is er geen internetverbinding nodig om de "Online Bible" te gebruiken. Pierce bedoelde met deze naam dat de gebruiker zijn bijbel "op het computerbeeldscherm" "online" heeft. Onder de titel "Omni Deo Gloria" moedigde Pierce iedere gebruiker aan om in de eerste maand van ontvangst een tweetal kopieën van de diskettes te maken en door te geven aan vrienden. Pierce, zelf wiskundige, had berekend dat wanneer iedereen dit zou doen, de gehele computerwereld binnen vijf jaar een bijbel op de pc zou hebben staan. Ook de "Online Bible" was aanvankelijk op de King James Version gebaseerd. Omdat de public domain ASCII-tekst vol fouten zat, begon Pierce een corrigeerproces op basis van de Authorised Version van 1776. In 1991 won Pierce een prijs voor de kwaliteit van de database die hij had ontwikkeld. Sharp Electronics in Japan had berekend dat de door Pierce ontwikkelde database voor 99,995% overeenkwam met de gedrukte King James uit 1776. Hiermee was dit de nauwkeurigste database van deze King James-uitgave.
"Online Bible"-activiteiten bereikten Europa in 1990, toen in het Verenigd Koninkrijk de Online Bible Foundation opgericht, en voor het continent de Stichting Publishare in Nederland.
Mettertijd kwamen ook andere programma's beschikbaar, zoals "SeedMaster", "the Way", "GodSpeed", e.a.
De eerste Nederlandstalige Bijbelsoftware werd uitgegeven in 1988. Het Rotterdamse bedrijf AND ontwikkelde een cd-rom voor verkoop via het warenhuis V&amp;D, waarop ook drie Nederlandse Bijbelvertalingen beschikbaar waren: de (Statenvertaling 1977, de NBG-vertaling 1951 en de Groot Nieuws Bijbel). Later werd dit programma ook los op diskette beschikbaar gemaakt en werd er voor de Katholieke Bijbelstichting een variant ontwikkeld met de Willibrordvertaling (editie 1978).
In 1991 kwam bij Stichting Publishare de Statenvertaling (Jongbloed-editie) beschikbaar in het "Online Bible" formaat (als freeware) en bij Uitgeverij Medema de zogenaamde "Computerbijbel" (commercieel). In 1992 kwam de NBG-vertaling 1951 beschikbaar in het "Online Bible" formaat (commercieel) en enkele maanden later ook in de "Computerbijbel".
In 1992 verscheen de "Nieuwe-Wereldvertaling — Met verwijsteksten, op diskette" voor het publiek en sinds 1995 bestaat deze op cd-rom.
Internettijdperk.
Toen rond 1995 het internet bekend werd bij het publiek, ontstond er een nieuwe ontwikkeling: er kwamen veel initiatieven om de Bijbel ook op het internet te zetten. (In Nederland onder andere op de website van de Evangelische Omroep.) Ook in dit geval werd er gesproken van Online Bijbels, waardoor er wat naamsverwarring ontstond tussen de merknaam "Online Bijbel" van Larry Pierce en de bijbels die op websites kunnen worden geraadpleegd.
Andere Nederlandse Bijbelsoftwareprogramma's zijn: "Search the Scriptures" (ST), gevolgd door een volgende uitgave onder de naam "Solas Scriptura" (Statenvertaling met Kanttekeningen), "Beeldscherm Bijbel", "Multi-Medema Bijbel".
Vermeldenswaard is ook de zeer specialistische uitgave van het programma "Quest" door het Nederlands Bijbelgenootschap in samenwerking met de Vrije Universiteit Amsterdam, dat met name bedoeld was om de Hebreeuwse tekst te bestuderen. Dit is in de praktijk inmiddels grotendeels ingehaald door "BibleWorks for Windows".
In 2005 verschenen de 17 delen van het Nieuwe Testament van de "Studiebijbel" van het "Centrum voor Bijbelonderzoek" in een softwareapplicatie, waarin onder meer vier Griekse tekstedities (met vertaling), woordstudies, tekstuitleg en achtergrondartikelen zijn opgenomen.
Moderne gratis Bijbelsoftware is onder andere "e-Sword", geschreven door Rick Meyers, "TheWord", door Costas Stergiou. Voor Macintosh is vooral het commerciële programma "Accordance", van Oak Tree Software, bekend.

</doc>
<doc id="33312" url="https://nl.wikipedia.org/wiki?curid=33312" title="Authorised Version">
Authorised Version



</doc>
<doc id="33313" url="https://nl.wikipedia.org/wiki?curid=33313" title="King James Version">
King James Version

De King James Version (KJV) van de Bijbel is een Engelse Bijbelvertaling uit 1611, gepubliceerd op last van koning Jacobus I van Engeland. Deze versie van de Bijbel was het werk van 54 geleerden en geestelijken, die meer dan zeven jaar samenwerkten in subcommissies van negen personen, de zogenoemde 'companies'. De vertalers grepen ook terug op de oorspronkelijke Hebreeuwse, Griekse en Aramese teksten.
Geschiedenis.
Deze officiële Engelse bijbel moest het gebruik van voorgaande vertalingen vervangen. Deze vertaling heette officieel "geautoriseerd" te zijn, vandaar dat ook wel de naam Authorized Version wordt gebruikt. Later is een aantal nieuwe edities gepubliceerd, een bekende is uit 1769. De King James Version is grotendeels gebaseerd op de Genève-bijbel uit 1599, welke op zijn beurt voor 80% de tekst van William Tyndales Nieuwe Testament bevat. De totstandkoming van de King James Version deed de Synode van Dordrecht (1618-1619) besluiten ook in Nederland tot een officiële Bijbelvertaling te komen, dit werd de Statenvertaling.
In 1604 belegde koning Jacobus I in Hampton Court Palace een ontmoeting met een delegatie van Engelse puriteinen (de "Hampton Court Conference"). Deze conferentie leidde tot de publicatie van de King James Bible in 1611.
Er zijn diverse pogingen ondernomen om de tekst van de King James Version te moderniseren. Vermeldenswaardig zijn de revisie door Noah Webster in 1833 (Webster Bible), de New King James Version, de 21st Century King James Version, Modern King James acc. Green.
In 1942 werden drukplaten van een bijbel in de King James Version met kantlijnverwijzingen gekocht van de uitgeverij A. J. Holman in Philadelphia (Pennsylvania) door het Wachttorengenootschap, de organisatie van Jehova's getuigen. Jehova's getuigen hebben echter hun eigen Bijbelvertaling, de Nieuwewereldvertaling.
King James Only.
In 2012 stond de King James Version op nummer twee van meest verkochte Bijbelvertalingen in de Verenigde Staten.
Diverse kerkverbanden (vooral in Schotland en de Verenigde Staten) gebruiken de King James Version nog in hun erediensten. Deze kerken worden "KJV only churches" genoemd, de groep voorstanders vaak de "King James Only Movement". Vooral in de Verenigde Staten worden vaak verhitte discussies gevoerd tussen voor- en tegenstanders. Een groot verdediger van de KJV is de Britse Trinitarian Bible Society. De volgende kerkverbanden maken gebruik van de King James Version in hun erediensten:
Australië.
Behalve de genoemde kerkverbanden maken over de hele wereld honderden vrije gemeenten gebruik van de King James Version.

</doc>
<doc id="33314" url="https://nl.wikipedia.org/wiki?curid=33314" title="Waterstofbus">
Waterstofbus



</doc>
<doc id="33315" url="https://nl.wikipedia.org/wiki?curid=33315" title="Accumulatio">
Accumulatio

Een accumulatie (ook "accumulatie" en "congeries") is een stijlfiguur waarbij elementen die iets gemeenschappelijks hebben worden opgesomd. Deze figuur wordt gebruikt om te benadrukken dat iets uit grote hoeveelheden bestaat. Het ritme van de zin kan een tweede reden zijn om accumulatie te gebruiken.
Met accumulatio wordt ook de opsomming van woorden die min of meer hetzelfde betekenen bedoeld, die voor de stijl soms ook nog alliteren. In deze vorm heet het ook wel een versteende tautologie. Meestal is dit dan ook een vaste uitdrukking geworden, ofwel een fossiel in de taal:

</doc>
<doc id="33316" url="https://nl.wikipedia.org/wiki?curid=33316" title="Napalm">
Napalm

Napalm is benzine waaraan als verdikkingsmiddel een mengsel van "na"ftenaat en "palm"itaat is toegevoegd, zodat het beter blijft kleven als de (brandende) spetters ergens tegenaan vliegen. Op die manier vat de onderlaag eerder vlam. Het verlaagt tegelijk de neiging van de benzine tot ontbranden en maakt de verbranding trager.
Nafteenzuur is een algemene naam voor een verzameling van organische zuren die in ruwe olie aanwezig zijn en werd oorspronkelijk gebruikt bij de bereiding van napalm. Tegenwoordig worden meestal andere middelen gebruikt voor de bereiding van napalm, maar de naam is blijven hangen.
Napalm werd in 1942 ontwikkeld. Het wordt voornamelijk gebruikt in brandbommen en is gevreesd door de ernstige brandwonden die het bij mensen en dieren veroorzaakt. Napalmbommen maken vaak gebruik van fosfor om de napalm te ontsteken.
Gebruik van napalm.
Napalm, toen nog niet onder die naam bekend, werd voor het eerst gebruikt tijdens de Slag om Overloon tijdens de Tweede Wereldoorlog. In Vierlingsbeek gooiden P38's van de Amerikaanse luchtmacht zogeheten brandbommen op Duitse stellingen.
Napalm werd voor het eerst op grote schaal ingezet door het Amerikaanse leger tijdens de Tweede Wereldoorlog. In 1945 werden vele Japanse steden waaronder Tokio met napalm gebombardeerd. 
Tijdens de laatste (loopgraafoorlog-)fase van de Koreaanse Oorlog bestookten de Amerikanen het hele grondgebied van Noord-Korea met napalmbommen, met vermoedelijk enkele honderdduizenden doden als resultaat.
Ook in de Vietnamoorlog werd door de Amerikanen veelvuldig gebruikgemaakt van napalm. Dit leidde tot verzet onder delen van de Amerikaanse bevolking. 
Tijdens de Eerste Golfoorlog werd geen gebruikgemaakt van napalm, maar van Mark 77-brandbommen, die een met napalm vergelijkbaar effect hebben.
Naast Amerika maakten ook landen zoals Frankrijk (in Algerije en Vietnam), Israël (in de Zesdaagse Oorlog) en het Verenigd Koninkrijk (in Kenia) gebruik van napalm.
In 1980 verklaarde de VN het gebruik van brandbommen tegen burgers tot een oorlogsmisdaad.

</doc>
<doc id="33317" url="https://nl.wikipedia.org/wiki?curid=33317" title="Antifrase">
Antifrase

Een antifrase is een stijlfiguur waarbij door middel van een woord of zinsdeel iets wordt uitgedrukt waarvan de gevoelswaarde min of meer tegengesteld is aan datgene wat net daarvoor is gezegd, meestal om een ironisch effect te bereiken. Voorbeelden:
In de spreektaal komt men constructies tegen als: "hij is me ook een mooie", waarmee het tegenovergestelde wordt bedoeld. Ook dit is een "antifrase".
Verwante begrippen.
De antifrase lijkt qua gebruik enigszins op de parabool. 

</doc>
<doc id="33318" url="https://nl.wikipedia.org/wiki?curid=33318" title="Toendraklimaat">
Toendraklimaat

Het toendraklimaat is het klimaat zoals dat heerst op de toendra en andere klimatologisch gelijksoortige gebieden.
Het toendraklimaat heeft volgens het systeem van Köppen de volgende kenmerken:
Köppen noemt het toendraklimaat het ET-klimaat.
Het toendraklimaat komt onder andere voor in Alaska (VS), Canada, Groenland, Noorwegen, Zweden, Finland en Rusland.
Ook Antarctica heeft voor een deel toendraklimaat.

</doc>
<doc id="33319" url="https://nl.wikipedia.org/wiki?curid=33319" title="Nafteenzuur">
Nafteenzuur

Nafteenzuur is een algemene naam voor een verzameling van carbonzuren die in ruwe olie aanwezig zijn, vaak met de structuurformule R-(CH2)n-COOH waarbij "R" een cyclopentaan- of een cyclohexaan-ring voorstelt en "n" meestal varieert tussen 9 en 20.
De zouten en esters van nafteenzuren worden naftenaten genoemd. Van industrieel belang zijn onder meer kobalt(II)naftenaat, lood(II)naftenaat, bariumnaftenaat, calciumnaftenaat, koper(II)naftenaat, natriumnaftenaat, magnesiumnaftenaat, mangaan(II)naftenaat en zinknaftenaat.
Oorsprong.
Nafteenzuren worden gewonnen uit oxidatie van nafta, een mengsel van koolwaterstoffen, dat ontstaat bij het destilleren van ruwe olie. De samenstelling van het mengsel nafteenzuren hangt af van hoe zuiver de nafta is en in welke mate het oxidatieproces heeft plaatsgegrepen. Vandaar kan geen vaste samenstelling worden bepaald.
Ruwe olie die een hoog natuurlijk percentage nafteenzuren bevat wordt geclassificeerd als TAN (Engelse afkorting voor "Total Acid Number") of HAC ("High Acid Crude Oil").
Eigenschappen.
Het smeltpunt van nafteenzuren ligt binnen een bereik van −35 tot 2 °C, het kookpunt schommelt tussen 140 en 370 °C. Deze waarden hangen logischerwijs af van de procentuele samenstelling. De dichtheid ligt in de buurt van 0,98 g·cm−3.
Nafteenzuren kunnen gescheiden worden van het substraat (nafta of aardolie) door middel van een neutralisatiereactie met een 10% natriumhydroxide-oplossing. De zouten van nafteenzuren zijn immers oplosbaar in water, waardoor ze in de waterige fase terechtkomen. Aardolie en nafta zijn overwegend apolair en lossen bijgevolg niet op in water. Door deze waterfase weg te halen en weer aan te zuren worden de nafteenzuren herwonnen.
Nafteenzuren zijn ook reeds aanwezig in ruwe olie en dit kan leiden tot corrosieproblemen in opslagvaten. Men spreekt in dat verband over nafteenzuurcorrosie. Deze corrosie grijpt hoofdzakelijk plaats in een temperatuursgebied tussen 65 en 420 °C. Nafteenzuren kunnen ofwel afzonderlijk, ofwel in combinatie met andere organische zuren of fenolen aanwezig zijn in ruwe olie.
Toepassingen.
Nafteenzuren werden oorspronkelijk gebruikt bij de bereiding van napalm, hoewel het daarin tegenwoordig niet meer voorkomt. Andere toepassingen hangen af van de zuiverheidsgraad. Ze worden onder meer gebruikt in corrosie-inhibitoren, houtconserveringsmiddelen, smeermiddelen en brandstofadditieven.

</doc>
<doc id="33320" url="https://nl.wikipedia.org/wiki?curid=33320" title="Brandbom">
Brandbom

Een brandbom is een bom met ontbrandbare (in tegenstelling tot ontplofbare) inhoud, die wordt afgeworpen om het doelwit in brand te steken. Voor de inhoud kan bijvoorbeeld napalm, thermiet en/of witte fosfor worden gebruikt. De brandbare inhoud van de bom kan eventueel door een kleine explosie worden verspreid. Witte fosfor is zelfontbrandend.
Tijdens de Tweede Wereldoorlog zijn brandbommen op zeer grote schaal gebruikt. De Duitse Luftwaffe gebruikte staafbrandbommen bij de aanvallen op Engelse steden, terwijl de Royal Air Force deze tegen Duitse steden inzette. Van de vierponds-staafbrandbom (1,7 kg) werden meer dan 80 miljoen stuks boven Duitsland afgeworpen.
Om de schade te maximaliseren werden brandbommen veelal voorafgegaan door zware explosieven ("luchtmijnen") die tot doel hadden daken van huizen te blazen zodat de brandbommen in het interieur van de gebouwen zouden ontploffen. Door de ravage in de straten werd ook de toegang voor de brandweer bemoeilijkt.
In de strijd tegen Japan zette Amerikaanse luchtmacht voor het eerst napalmbommen op grote schaal in. Bij het bombardement op Tokio in maart 1945 werd een vuurstorm ontketend die ongeveer 100.000 slachtoffers eiste.
Internationaal wordt met de Conventie over bepaalde conventionele wapens gepoogd het gebruik van deze wapens te beperken. 

</doc>
<doc id="33321" url="https://nl.wikipedia.org/wiki?curid=33321" title="Thermiet">
Thermiet

Thermiet is een metastabiele intermoleculaire composiet (MIC), meer bepaald een mengsel van een metaalpoeder en een fijn verdeeld metaaloxide, dat extreem heet kan branden. Om deze zogenoemde thermietreactie te laten optreden moet dit mengsel aan de voorwaarde voldoen dat het metaalpoeder minder edel is dan het metaal in het metaaloxide.
De redoxreactie die verloopt bij het aansteken van thermiet, is de overdracht van zuurstofatomen. Deze verhuizen van het metaaloxide naar het metaal. Hierbij komt zeer veel warmte vrij; temperaturen van boven de 3000 kelvin zijn niet ongewoon. Hierbij ontstaat het oxide van het metaal dat eerst ongebonden in het mengsel zat en het pure metaal in vloeibare vorm, afkomstig van het metaaloxide. De reactie verloopt meestal vlot maar doorgaans niet explosief.
Het bekendste en meest gebruikte thermietmengsel is een mengsel van aluminiumpoeder en ijzer(III)oxide, hetgeen zeer exotherm is (ΔH = −851,5 kJ/mol). Dit geeft de volgende reactie:
Bij exothermisch lassen wordt deze reactie gebruikt; het overgebleven gesmolten ijzer vormt een nieuwe lasverbinding.
Geschiedenis.
Het mengsel is in 1893 voor het eerst gemaakt door de scheikundige Hans Goldschmidt, die het in 1895 patenteerde. Hierom wordt deze reactie ook wel de "Goldschmidtreactie" of het "Goldschmidtproces" genoemd. Goldschmidt was vooral geïnteresseerd in produceren van zeer zuivere metalen door de toevoeging van koolstof tijdens het smeltproces te vermijden, maar hij zag al snel dat het proces ook voor lassen gebruikt kon worden.
Thermiet is voor het eerst commercieel gebruikt in Essen, in 1899, om tramrails te lassen. Evonik, eerder Degussa, een dochterbedrijf van Goldschmidts bedrijf, is nog steeds een van de grootste producenten van thermiet dat gebruikt wordt om te lassen.
Gebruik.
Thermiet wordt vooral gebruikt waar de enorme warmte nodig is, bijvoorbeeld in brandgranaten voor het vernietigen van informatie en technologie die in verkeerde handen dreigt te vallen, voor het lassen van spoorstaven tot voegloos spoor en het lassen onder water. Ook wordt thermiet gebruikt om metalen eenvoudig vrij te maken uit hun oxiden. Thermiet wordt niet gebruikt in een thermische lans, hierbij wordt gewoon ijzer gebruikt.
De ontsteking van het mengsel is niet zo eenvoudig. Er is zeer veel warmte nodig om de reactie te starten. Zelfs roodgloeiend thermiet zal niet ontbranden, het moet witgloeiend (ca. 2000-2500 K) zijn. Voor de ontsteking kan bijvoorbeeld een stukje brandend magnesiumlint worden gebruikt. Sommige thermietgebruikers geven de voorkeur aan het chemisch aansteken van thermiet. Dat gebeurt bijvoorbeeld door middel van een hoopje kaliumpermanganaat en enkele druppels glycerine.
Eenmaal aangestoken kan de reactie niet geblust worden - in deze reactie is er sprake van een "overdracht" van zuurstofatomen, dus er wordt geen zuurstof uit de lucht gebruikt. Met water blussen heeft vaak zelfs een averechts effect: door de hoge temperatuur dissocieert water in zuurstof en waterstof, waardoor de reactie alleen maar heviger wordt en er zelfs explosiegevaar ontstaat. Dit geldt alleen voor water in een vaste vorm (ijs). Thermietmengsels die op ijs liggen zijn daarom bijzonder gevaarlijk.
In het leger wordt ook gebruikgemaakt van een bepaald mengsel waarin thermiet zit. Het mengsel heet "Thermate-TH3" en zit in de AN-M14-granaat. Dit bestaat uit 68,7% thermiet, 29,0% bariumnitraat, 2% zwavel en 0,3% bindmiddel.

</doc>
<doc id="33322" url="https://nl.wikipedia.org/wiki?curid=33322" title="Brachylogie">
Brachylogie

Een brachylogie (Grieks: / brachýs - 'kort' en / lógos - 'woord') is een stijlfiguur waarbij door het weglaten van woorden een kernachtige uitspraak wordt verkregen. Varianten van de brachylogie zijn de apokoinou en zeugma.

</doc>
<doc id="33325" url="https://nl.wikipedia.org/wiki?curid=33325" title="Epitrope">
Epitrope



</doc>
<doc id="33327" url="https://nl.wikipedia.org/wiki?curid=33327" title="Ijsdag">
Ijsdag



</doc>
<doc id="33328" url="https://nl.wikipedia.org/wiki?curid=33328" title="IJsbaan">
IJsbaan

 
Een ijsbaan is een ruimte waarvan de grond bestaat uit een laag ijs, ook wel 'ijsvloer' of 'rink' genoemd, waarop geschaatst kan worden.
Meestal zijn ijsbanen terug te vinden in speciaal daarvoor ingerichte en geïsoleerde gebouwen, waarin het hele jaar door gebruik kan worden gemaakt van de ijslaag. Dankzij recente technologische ontwikkelingen zijn mobiele kunstbanen eveneens mogelijk in wisselende weersomstandigheden. Rondom bevindt zich meestal een omheining op heuphoogte.
Naast dergelijke kunstbanen bestaan er uiteraard ook natuurlijke ijsbanen, zoals bevroren rivieren en kanalen, die zich zonder menselijke tussenkomst vormen bij temperaturen onder het vriespunt. Ook worden wel ijsbanen aangelegd door bij vorst een weiland of ander vlak stuk grond onder water te zetten of te besproeien. 

</doc>
<doc id="33329" url="https://nl.wikipedia.org/wiki?curid=33329" title="Ijzerslangen">
Ijzerslangen



</doc>
<doc id="33331" url="https://nl.wikipedia.org/wiki?curid=33331" title="Ijzerslang">
Ijzerslang



</doc>
<doc id="33335" url="https://nl.wikipedia.org/wiki?curid=33335" title="Flora (overzichtswerk)">
Flora (overzichtswerk)

Een flora is een naslagwerk met een systematisch behandeling van taxa van wilde planten (soorten, geslachten en families, maar ook lagere taxa), voorkomend in een omschreven gebied of tijdperk. 
Vaak wordt een determinatiesleutel voor de onderscheiden taxa een beschrijving van de diagnostische morfologische kenmerken gegeven. Ook worden verspreidingsgegevens, de status en ecologische gegevens van de taxa in het betreffende gebied vermeld.
Deze aanduiding van de verzameling van de planten van een bepaald gebied heeft betrekking op een selectie van planten, bijvoorbeeld de recente vaatplanten (varens en zaadplanten), de mossen (met levermossen en hauwmossen), de bomen of de korstmossen in een bepaald gebied. 
Voor een, gewoonlijk alfabetische, opsomming van taxa van een gebied wordt de term "standaardlijst" of "checklist" gebruikt.
Het woord "flora" wordt ook wel gebruikt voor naslagwerken die cultuurplanten beschrijven. De voorlopers van de moderne flora's zijn de kruidboeken.
Een soortgelijk overzicht van dieren noemt men een fauna.
Determinatie.
Veel flora's zijn boekwerken waarmee de wilde planten niet alleen beschreven worden, maar waarmee ze in een bepaald gebied ook op naam kunnen worden gebracht. Dat gebeurt aan de hand van determinatietabellen, waarin aan de hand van vragen de gebruiker naar een waarschijnlijke identiteit geleid wordt. De gebruiker kan dan controleren of de plant inderdaad overeenkomt met de beschrijving. Soms bieden handflora's, heel beknopt, extra informatie, vaak in de vorm van codes over de standplaatsfactoren van de plant en de mate van voorkomen. Tegenwoordig (2003) zijn flora's niet alleen verkrijgbaar in boekvorm maar ook op cd-rom, dvd etc. Sommige worden beschikbaar gesteld op het internet.
Nederland.
In de 19e eeuw verschenen de "Flora van Noord-Nederland" van Van Hall en de "Flora van Nederland" van Oudemans. Deze flora's waren moeilijk toegankelijk vanwege de vele vaktermen en het ontbreken van Nederlandse namen. Alleen de wetenschappelijke namen werden genoemd. De "Zakflora" van W.F.R. Suringar was de eerste waar Nederlandse namen in voorkwamen. De onderwijzer H. Heukels had al veel meer Nederlandse namen in zijn flora die verscheen in 1883. Een probleem hierbij was dat er geen officiële Nederlandse namen waren, er waren alleen volksnamen. Dat had als gevolg dat er voor dezelfde soort verschillende namen waren en dezelfde namen voor verschillende soorten waren. Een andere vernieuwing van Heukels was dat hij in zijn flora voor het determineren het Eichler-systeem gebruikte. In 1899 verscheen de "Geïllustreerde Flora" van Heimans en Thijsse (later Heimans, Heinsius en Thijsse). Dit was de eerste flora met afbeeldingen. Deze was bedoeld voor een breed publiek en daarom probeerden de schrijvers zo veel mogelijk vaktermen te vermijden. In 1907 publiceerde Heukels het "Woordenboek der Nederlandsche volksnamen van planten" waardoor de Nederlandse namen eindelijk eenduidig werden. 
Na de dood van Heukels krijgt zijn flora ("Heukels' Flora van Nederland") steeds meer een wetenschappelijke status door toedoen van zijn opvolgers Wachter en van Ooststroom. Deze laatste is professioneel botanicus en conservator bij het Rijksherbarium. De Flora van Heimans, Heinsius en Thijsse blijft laagdrempeliger en na de dood van de naamgevers van deze flora wordt Jacob Heimans de belangrijkste redacteur. Na zijn dood neemt J. Mennema de 23ste druk voor zijn rekening die in 1994 verschijnt. In de jaren tachtig verschijnt de vijfdelige "Nederlandse Oecologische Flora", een zeer uitgebreid overzicht met grote aquarellen van de Nederlandse flora.
Gekweekte planten.
In 1933 verscheen voor het eerst het boek "Nederlandse dendrologie. Een geïllustreerde handleiding bij het bepalen van de in Nederland voorkomende soorten en variëteiten der gekweekte houtgewassen". Dit boekwerk werd geschreven door Dr. B.K. Boom, onderzoeker bij het Instituut voor de veredeling van Tuinbouwgewassen te Wageningen. In deze serie verschenen ook de "Flora der gekweekte, kruidachtige gewassen (eenjarige, tweejarige, vaste planten)" en de " Flora van kamer- en kasplanten". Daarnaast werd gewerkt aan een deel succulenten.
Wetenschappelijke flora's en veldflora's.
Flora's gericht op het grote publiek presenteren een zo eenduidig mogelijke weergave van het plantenrijk in hun gebied. Gewoonlijk gaat het dan om de meer opvallende en algemene soorten. Dit voorkomt onnodige verwarring bij de leek. Voor botanici die zich op wetenschappelijk niveau met de flora bezighouden, is dit onvoldoende.
De taxonomie is niet "af" en auteurs die een flora schrijven moeten beslissingen nemen: welke taxa, zoals soorten, ondersoorten en variëteiten, wel en niet worden opgenomen, welke individuele verzamelde planten wel en niet tot een taxon gerekend worden, welke taxa tezamen genomen dan wel gesplitst worden in meerdere taxa, welke genera en hogere taxonomische niveaus gebruikt worden et cetera. De transparantie van het wetenschappelijke proces vereist dat dergelijke keuzes verantwoord en onderbouwd worden. In een wetenschappelijke flora wordt daarom vermeld waarop de beschrijving is gebaseerd - gewoonlijk onder vermelding van de codes van de verzamelde planten in de diverse herbaria. Veel beschrijvingen van soorten, ondersoorten en variëteiten worden gevolgd door een discussie waarin de auteur uitlegt welke keuzes hij gemaakt heeft en waarom.
Aan veel soorten is in de loop der tijd met een reeks van verschillende namen gerefereerd (synoniemen). Ook zijn er homoniemen: namen die voor meer dan een taxon zijn gebruikt. Dat komt niet alleen door naamwijzigingen, maar ook doordat verschillende auteurs verschillende keuzes maken, of zelfs simpelweg de verkeerde naam toepassen en dat vervolgens publiceren. Het aantal synoniemen kan gemakkelijk in de tientallen belopen. Een belangrijke taak van de wetenschappelijke flora is daarom om helderheid te scheppen in deze chaos van namen door bij de eigen soortenbeschrijvingen aan te geven welke naam eerdere auteurs daarvoor gebruikten. Met name in soortenrijke, minder bekende gebieden, zoals veel tropische streken, is dit de enige manier om meerdere bronnen naast elkaar te gebruiken bij het identificeren van een plant.
Veldflora's zijn secundaire producten, die gebaseerd zijn op een of meerdere wetenschappelijke flora's. Hier is het doel uitsluitend identificatie, eventueel aangevuld met wat geografische en ecologische vermeldenswaardigheden. Anders dan bij de wetenschappelijke flora's wordt niet de hele plant beschreven, maar is er een keuze gemaakt uit de meest opvallende en onderscheidende kenmerken, teneinde met een korte beschrijving toch snel de soort te kunnen bepalen.
Omdat ze de weergave zijn van de opvatting van vaak een team van botanici die gebaseerd is op wetenschappelijke flora's, monografieën en artikelen in vaktijdschriften is het op pragmatische gronden vaak een nuttige leidraad. Het ontbreken van verantwoording maakt ze echter ongeschikt als basis voor meer diepgaande discussie.
Naast de grotere eenduidigheid is de fysieke omvang van de veldflora een ander onderscheidend punt, dat het mogelijk maakt de flora mee het veld in te nemen. Wetenschappelijke flora's bestaan meestal uit meerdere delen die niet gelijktijdig uitkomen. Er zijn vele overgangsvormen, flora's, die bijvoorbeeld wel uitgebreide beschrijvingen en/of een groot aantal synoniemen, geven, maar niet de volledige verantwoording (zie bijvoorbeeld Flora Neerlandica).
Volgens de Amerikaanse botanicus Willis Linn Jepson mag een flora pas wetenschappelijk heten als er verwezen wordt naar concrete planten in herbaria (specimens): 
Lijst van Flora's van Nederland en België.
(Inbegrepen flora's die een groter gebied beslaan, waaronder Nederland en/of België).

</doc>
<doc id="33336" url="https://nl.wikipedia.org/wiki?curid=33336" title="Tweeklank (taalkunde)">
Tweeklank (taalkunde)

Een tweeklank of diftong is een klinkerklank waarvan de articulatie tijdens het uitspreken verandert.
Men kan ook zeggen dat een tweeklank een combinatie is van twee opeenvolgende klanken binnen een lettergreep, gevormd door verschillende klinkers. Van deze klinkers is er één doorgaans een halfklinker - dat wil zeggen een klinkerachtige klank die ook eigenschappen van een medeklinker heeft, met name "j", "w" of een sjwa. De andere is een volle klinker.
Tweeklanken of diftongen staan in tegenstelling tot enkelvoudige klinkers of monoftongen. De overgang van een monoftong naar een diftong wordt diftongering genoemd. Een uit drie fonematische posities gevormd foneem wordt een triftong genoemd. Triftongen komen in de Nederlandse taal niet voor.
Tweeklanken vallen in twee typen uiteen, uitgaande van de klemtoon binnen de combinatie. Ligt de klemtoon op het eerste element, dan is er sprake van een "dalende" of "neergaande" tweeklank. De eerste plaats wordt bij zulke tweeklanken ingenomen door de volle klinker. 
In het Standaardnederlands bestaan alleen dalende tweeklanken. Ze worden doorgaans gespeld als au/ou, ij/ei, ui, oei, ieu, ooi, aai en eeu. Het tweede element is in deze tweeklanken een halfklinker (j- en w-achtige klank). 
Omgekeerd is er sprake van een "stijgende" of "opgaande" tweeklank als het tweede element de nadruk heeft en een volle klinker is. Deze komen in het Standaardnederlands niet voor.
Het hedendaagse Standaardnederlands is relatief arm aan tweeklanken: de genoemde drie tweeklanken worden in het overgrote deel van het taalgebied gerealiseerd. Regionaal komen er meer voor. Er zijn ook talen met meer dan tien tweeklanken, zoals het Fries en het Fins.
Het feit dat een klank met twee verschillende letters geschreven wordt, betekent niet dat hij een tweeklank is. De combinaties "eu", "ie" en "oe" zijn klinkers, geen tweeklanken.
Tweeklanken in het Nederlands.
Het Nederlands kent de volgende fonematische diftongen:
Ook "aai" /aːɪ̯/, "eeu" /eːu̯/, "ieu" /iʊ̯/, "oei" /uɪ̯/ en "ooi" /oːɪ̯/ worden wel tot de tweeklanken gerekend. 
In het Nederlands-Nederlands worden ook de lange klinkers /eː/, /øː/ en /oː/ als de tweeklanken [eɪ̯], [øʏ̯] en [oʊ̯] gerealiseerd (bijv. "zee", "beu" en "zo" = BN [zeː], [bøː], [zoː] = NN [zeɪ̯], [bøʏ̯], [zoʊ̯]). Deze tweeklanken kunnen echter in het Nederlands niet gevolgd worden door een "r", in welk geval ze worden verhoogd en gemonoftongeerd naar [ɪː], [øː] en [ʊː] (bijv. "door" /doːr/ klinkt in BN als [doːr] en in als NN [dʊːr]). Voor een donkere "l" (/l/ wordt in codapositie als [ɫ] gerealiseerd) worden ze als de centrerende tweeklanken [eə̯], [øə̯] en [oə̯] met sjwa als eindklank uitgesproken (bijv. "veel" BN [veːɫ] wordt NN [veə̯ɫ]).
Kenmerkend voor het Poldernederlands is de uitspraak van de als "ij" of "ei" geschreven klank als [æj] of [aj] 'aaj'. Deze diftong geldt voor sommigen als minder beschaafd.
Bij vervoeging of verbuiging kan een dalende tweeklank overgaan in een stijgende. Dit verschijnsel wordt breking genoemd en is bijvoorbeeld waar te nemen in het Westerlauwers Fries, Limburgs en het Westfaals (Nedersaksisch).

</doc>
<doc id="33337" url="https://nl.wikipedia.org/wiki?curid=33337" title="Zuidwesthoek (Friesland)">
Zuidwesthoek (Friesland)

De Zuidwesthoek (Fries: "Súdwesthoeke") is een streek in het zuidwesten van de Nederlandse provincie Friesland en valt ongeveer samen met de gemeente De Fryske Marren en een deel van de gemeente Súdwest-Fryslân. Met die gemeente mag het echter niet worden verward.
De landstreek wordt begrensd door het IJsselmeer in het westen, Makkum in het noorden en Heerenveen in het oosten.
De Zuidwesthoek is sterk gericht op de stad Sneek, die aan de rand van het gebied ligt. Door door de regio lopen de autoweg N359 die Lemmer met Bolsward verbindt, en de spoorverbinding van Sneek naar Stavoren.
Het gebied kent veel toeristische voorzieningen, met name op het gebied van waterrecreatie. 
Het landschap kernmerkt zich door overgangen. Het noordwesten bestaat uit een kleiweidegebied dat bekend staan als de Greidhoek. De rest van het gebied is een (deels verdronken) veenontginningslandschap, met tientallen grote en kleine meren, waartussen pleistocene opduikingen liggen. Het gebied is waterrijk en bestaat grotendeels uit veenweiden. Ten zuidwesten daarvan bevindt zich het glooiende en deels beboste morenenlandschap Gaasterland, dat aan de vroegere Zuiderze grenst.
De Friese taal van de Zuidwesthoek valt op door het ontbreken van gebroken klinkers.

</doc>
<doc id="33338" url="https://nl.wikipedia.org/wiki?curid=33338" title="Synode van Dordt">
Synode van Dordt



</doc>
<doc id="33339" url="https://nl.wikipedia.org/wiki?curid=33339" title="Breking (taal)">
Breking (taal)

Breking is in de fonologie de benaming voor een aantal veranderingen in de articulatie van klinkers waar onder andere diftongering en triftongering onder vallen. 
Een andere vorm van breking is het verschijnsel dat een neergaande tweeklank verandert in een opgaande tweeklank. Dit verschijnsel komt in het Fries veelvuldig voor bij de vorming van meervouden en verkleinwoorden. Het Friese "keal" ("kalf") bevat een tweeklank waarbij de articulatoren dezelfde beginpositie hebben als bij de i van "pit" en dezelfde eindpositie als bij e in "vader". In het meervoud "keallen" en het verkleinwoord "kealtsje" heeft de tweeklank de beginpositie van j in "jas" en de eindpositie van e in "pet".
Ook in de meeste Noord-Germaanse talen en in het Oudengels treedt dit verschijnsel op. In het Oudengels gebeurt hetzelfde als in het Fries voor de liquidae ("r", "l") en voor "h". Vergelijk ter illustratie de volgende gebroken vormen in het Deens en het Oudengels met de overeenkomende ongebroken vormen in het Nederlands:

</doc>
<doc id="33340" url="https://nl.wikipedia.org/wiki?curid=33340" title="Spaghetti">
Spaghetti

Spaghetti ( /spaˈɡetti/), (spreek uit: spa-kè-tie) is een ronde pastasliert, waarmee typisch Italiaanse gerechten kunnen worden gemaakt. Spaghetti wordt, onder de naam "itriyya" voor het eerst vermeld in een Syrisch-Arabisch woordenboek door Isho bar Ali, een arts en lexicograaf in de negende eeuw als product van Siciliaanse boeren dat met scheepsladingen tegelijk wordt geëxporteerd.
Het verhaal dat Marco Polo spaghetti uit China zou hebben meegebracht is fantasie en werd in de wereld gebracht door het "Macaroni Journal", een publicatie van de voedselindustrie om pastaproducten te populariseren in de Verenigde Staten.
De bekendste variant buiten Italië is de spaghetti bolognese, Italianen eten dat met tagliatelle. Andere bekende recepten zijn spaghetti al Milanese, spaghetti Napoletana, spaghetti carbonara of spaghetti vongole.
Naam.
De naam "spaghetti" is de meervoudsvorm van het Italiaanse "spaghetto", dat "bindgaren" betekent. "Spaghetto" is het verkleinwoord van "spago" ("bindtouw"). Letterlijk vertaald betekent "spaghetti" dus "bindtouwtjes".
Keukengerei voor spaghetti.
Om spaghetti makkelijk te kunnen opdienen, gebruikt men een spaghettitang. Een spaghettilepel heeft een gat in het midden; dit dient om de ongekookte spaghetti te doseren: de spaghetti die door dit gat past is goed voor een portie. Er zijn ook speciale voorraaddozen voor spaghetti, met gaten in de deksel met een soortgelijke functie.

</doc>
<doc id="33342" url="https://nl.wikipedia.org/wiki?curid=33342" title="Vocaal">
Vocaal



</doc>
<doc id="33348" url="https://nl.wikipedia.org/wiki?curid=33348" title="Bokmål">
Bokmål

Bokmål is een van de twee Noorse standaardtalen. Evenals de andere Noorse standaard, het Nynorsk, is het een hoofdzakelijk op schrift gebruikte variëteit. Het Bokmål staat dicht bij de Deense schrijftaal. Van de twee Noorse standaardtalen is het Bokmål het oudst en het meest gebruikt, zij het toch meer in oostelijk dan in westelijk Noorwegen. Het woord "bokmål" bestaat uit de delen "bok" en "mål", die resp. "boek" en "taal" betekenen; "boekentaal" dus. De meeste Noren spreken geen Bokmål, maar een dialect.
Bokmål heeft vaak twee spellingsvormen in de volgende gevallen:
Vaak worden Oostelijke vormen als het meest gebruikelijk gezien ("løs" ↔ "lau"s (los) en "leke" ↔ "leike" (spelen)). Soms is er echter alleen de diftongvorm van het woord aanwezig ("hauk" (havik) of "øy" (eiland)). Er is ook een kleine groep met de diftong als de voorkeurspelling, zoals "stein" (alt. "sten"), dat steen betekent. Dit twee-vormensysteem is historisch ontstaan uit de wens om het bokmål en nynorsk samen te brengen in een "algemeen Noors", het zogenaamde samnorsk.
De vrouwelijke vormen worden meer in de spreektaal dan in de schrijftaal gebruikt, en men ziet de uitgang "-a" dan ook steeds minder naarmate de tekst formeler wordt. Een heus drie-geslachtensysteem zoals in het Nynorsk en het IJslands is nooit echt van de grond gekomen.

</doc>
<doc id="33349" url="https://nl.wikipedia.org/wiki?curid=33349" title="Bokmal">
Bokmal



</doc>
<doc id="33350" url="https://nl.wikipedia.org/wiki?curid=33350" title="Nynorsk">
Nynorsk

Het Nynorsk (Nieuwnoors) is een standaardtaal binnen het Noors. De meest gebruikte standaardtaal in Noorwegen is Bokmål. Ongeveer 13% van de Noren gebruikt Nynorsk. Beide standaardtalen fungeren hoofdzakelijk als schrijftaal. De spreektaal in Noorwegen is nauwelijks gestandaardiseerd en vertoont vrij grote regionale verschillen.
Het Nynorsk is ontwikkeld door de Noor Ivar Aasen in de 19e eeuw als alternatief voor het sterk op het schriftelijke Deens geënte Bokmål. Het wordt met name in westelijk Noorwegen gebruikt en is gevormd op basis van vooral westelijke plattelandsdialecten. In vele aspecten lijkt het op het IJslands.
Dat IJslands en Nynorsk meer op elkaar lijken dan IJslands en Bokmål komt doordat het IJslands en de zuidwestelijke dialecten van het Noors een gemeenschappelijkere oorsprong delen. Net als het IJslands en het Faeröers onderscheidt het Nynorsk drie geslachten, te weten: mannelijk, vrouwelijk, en neutrum. Het Zweeds en het Deens hebben slechts twee geslachten. Bokmål hangt een beetje tussen de twee systemen in, waardoor er vaker twee vormen naast elkaar voorkomen.

</doc>
<doc id="33352" url="https://nl.wikipedia.org/wiki?curid=33352" title="Sjwa">
Sjwa

Met sjwa (of "schwa") wordt de uitspraak van de zogenaamde "stomme e" of "doffe e" (bijvoorbeeld in het woord 'vader') aangeduid. De sjwa is een klinker. Bij het uitspreken van de sjwa zijn de spieren in de mond in rust. De "sjwa" staat in de klinkervierhoek dan ook in het midden.
In het Nederlands en de meeste andere Europese talen zijn lettergrepen met sjwa's altijd onbeklemtoond. Het Albanees en Bulgaars vormen hierop uitzonderingen. Het Roemeens kent twee sjwa-klanken, één midden in de mond (ă) en één vanboven in de mond (â/î). In het Roemeens komen deze klanken in een groot deel van de woorden terug. In het Nederlands komt de sjwa veel voor; dit is veroorzaakt door een verschuiving in het Oudnederlands, waarin de onbeklemtoonde lettergrepen in de loop der tijd allemaal gingen samenvallen op de sjwa. Het einde van dit proces geldt taalkundig als het overgangspunt tussen Oudnederlands en Middelnederlands.
In het Internationaal Fonetisch Alfabet wordt de sjwa geschreven met een 'omgekeerde e': ə. Deze komt ook in het Azerbeidzjaans voor en wordt dan als 'a' getranslitereerd. In het Nederlands wordt de sjwa standaard geschreven als e ("vader"). Om etymologische redenen worden sommige sjwa's geschreven als ij ("-lijk"), i ("-ig", bijv. in "gezellig"). Verder wordt de sjwa met een u geschreven in sommige plaatsnamen, zoals "Winsum", en met een apostrof in "m'n" en "z'n".
De Nederlandse sjwa (IPA ə) verschilt op een subtiele manier van de u-klank in "put" (IPA ʏ): de laatste klinker van "katterig" is net iets anders dan die van "kattenrug". Vanwege de gelijkenis met deze klank gebruikt men in het taalonderwijs soms de term 'duffe u' voor de sjwa.
Voor een l (zoals in "winkel") klinkt de sjwa meer als o, tenzij er weer een sjwa volgt (zoals in "winkelen"). Dit verklaart waarom kinderen soms "winkol" schrijven. We treffen dit ook aan in het Spaanse woord "apóstol".
Het begrip "sjwa" wordt ook weleens gebruikt om enige epenthetische klinkers aan te duiden, ongeacht de manier waarop ze worden uitgesproken.
Etymologie.
Het Hebreeuwse שְׁוָא (šěwā’, /ʃəˈwaʔ/) betekent iets als 'leegte‘. In deze taal wordt de sjwa aangegeven met twee punten onder elkaar, die onder een medeklinker worden weergegeven in gevocaliseerde teksten, en geeft hij ook de 'stomme e' weer. Hij kan ook helemaal niet uitgesproken worden, waarop men spreekt van een sjwa 'nach', wat zoveel betekent als 'rustende' sjwa.

</doc>
<doc id="33353" url="https://nl.wikipedia.org/wiki?curid=33353" title="Schwa">
Schwa



</doc>
<doc id="33358" url="https://nl.wikipedia.org/wiki?curid=33358" title="Atjeh">
Atjeh

Atjeh (Indonesisch: "Aceh", een spellings- en uitspraakvariant uit de koloniale 19e eeuw is "Achin") is een provincie van het huidige Indonesië, gesitueerd in het uiterste noorden van het eiland Sumatra. Het omvat het gebied dat van de 16e tot de 19e eeuw onderdeel vormde van het sultanaat Atjeh. Atjeh heeft verschillende officiële namen gehad: "Daerah Istimewa Aceh" (1959-2001) en "Nanggroë Aceh Darussalam" (2001-2009).
Inleiding.
Atjeh is bekend om zijn politieke onafhankelijkheid en sterke oppositie tegen buitenstaanders, inclusief de voormalige Nederlandse koloniale overheersing en de huidige Indonesische regering. Sinds 2003 was het de locatie van hernieuwde conflicten tussen het Indonesische leger en de Atjehse onafhankelijkheidsbeweging, hoofdzakelijk de "Gerakan Aceh Merdeka" (GAM). Het conflict is in de nasleep van de tsunami-ramp (26 december 2004) geluwd.
Geografie.
De hoofdstad en de grootste stad in Atjeh is Banda Atjeh (in Indonesië gespeld als "Banda Aceh"), gesitueerd aan de kust op het noordelijkste punt van Sumatra. De tsunami van 2004 heeft de stad grotendeels verwoest, en begin 2006 verbleef nog de meerderheid van de getroffenen in tenten. Andere belangrijke steden zijn Sabang, Lhokseumawe (dat ook zwaar door de vloedgolven werd geteisterd) en Langsa. Bestuurlijk is de provincie verdeeld in vijf steden ("kota otonom" of "kotamadya") en achttien regentschappen ("kabupaten").
Steden, regentschappen en plaatsen.
Steden:
Regentschappen:
Demografie.
Atjeh is, ten opzichte van de rest van Indonesië, een religieus conservatief gebied en werd als een der eerste gebieden in het huidige Indonesië islamitisch. Ook heeft Atjeh de sharia ingevoerd in het gebied. Naast de Atjehezen kent Atjeh vele andere bevolkingsgroepen, waaronder afstammelingen van Arabieren en Europeanen. De provincie heeft een aanzienlijke hoeveelheid natuurlijke hulpbronnen, vooral aardolie en aardgas. Binnen de Republiek Indonesië wordt Atjeh als een speciaal territorium ("daerah istimewa") geregeerd, een bestuurlijke vorm bedoeld om de provincie een groeiende autonomie te geven ten opzichte van de regering in Jakarta.
Geschiedenis.
Rond 1500 ontstond op Noord-Sumatra het sultanaat Atjeh. In het begin van de zeventiende eeuw was het rijk op zijn hoogtepunt. De toenmalige sultan bezat grote delen van het eiland Sumatra en van het schiereiland Malakka. In de tijd van de Verenigde Oostindische Compagnie steunde Atjeh vaak de Britten in hun strijd tegen de Nederlanders. Later waarborgde Nederland onder Engelse druk Atjehs onafhankelijkheid. De Atjehers gingen vaak tot zeeroof over en werkten in Deli, en elders op Sumatra, de consolidatie van de Nederlandse invloed tegen.
In de jaren 1860-1869 nam de spanning in de regio toe vanwege de naderende opening van het Suezkanaal. Atjeh zou daarmee ineens aan een belangrijke internationale vaarweg komen te liggen. De regering van Atjeh begreep dat ze buitenlandse protectie nodig zou hebben, en stuurde in 1868 een gezantschap naar Istanboel. Aan de Osmaanse sultan werd de opperhoogheid over Atjeh aangeboden. De Verheven Porte wilde zich echter niet in dit wespennest steken en sloeg het aanbod beleefd af. Vanaf 1869 voeren Europese schepen niet meer door Straat Soenda maar door Straat Malakka de Indische Archipel binnen, langs de noordkust van Atjeh. Het werden gouden tijden voor de Atjehnese zeerovers, en het Verenigd Koninkrijk zag in dat ze de garantie voor de soevereiniteit van Atjeh niet kon handhaven. In 1871 sloten het Verenigd Koninkrijk en Nederland het Verdrag van Sumatra. Nederland stond de laatste Afrikaanse bezitting te Goudkust af, en kreeg in ruil daarvoor de vrije hand op geheel Sumatra.
In 1873 verklaarde Nederland Atjeh de oorlog. Een langdurige en bloedige strijd was het gevolg. In 1904 lukte het generaal Van Heutsz geheel Atjeh te bezetten, al slaagden de Nederlanders er nooit in de bevolking volledig te onderwerpen. Tot aan de Tweede Wereldoorlog braken er geregeld grote opstanden uit, die met geweld door de Nederlanders werden neergeslagen. De komst van de Japanners luidde het definitieve einde van het Nederlands kolonialisme in. Het Indonesische nationalisme was niet meer te keren. De laatste daad van de Nederlanders was de overdracht, in 1949, van geheel Nederlands-Indië aan de Republiek Indonesië. Daarmee werd na vijf jaar strijd het Indonesische nationalisme erkend, maar werden ook onder meer Atjeh, de Molukken en later Papoea ingelijfd bij de nieuwe republiek.
Indonesië.
Hoewel Atjeh in 1949 onderdeel van de Republiek Indonesië geworden was, erkenden de nationalisten de soevereiniteit van Djakarta niet. Atjeh had geen deel uitgemaakt van Nederlands-Indië, zo redeneerden ze, en dus kon Nederland de soevereiniteit over Atjeh niet overdragen aan de Republiek. De lont ging in het kruitvat toen president Soekarno in 1953 besloot Atjeh bestuurlijk samen te voegen met Noord-Sumatra. Een opstand liep uit op een guerrilla-oorlog, die duurde totdat Atjeh in 1959 weer een speciale status kreeg. Maar ook daarna bleef het onafhankelijkheidsstreven onverminderd sterk. Dit werd bevorderd door het Javaans centralisme, dat niet alleen alle bestuursmacht, maar ook alle baten uit de oliewinning monopoliseerde. In 1976 bundelde het verzet zijn krachten in de Beweging Vrij Atjeh (GAM, "Gerakan Aceh Merdeka") die de gewapende strijd aanging met het Indonesische leger. Deze strijd kenmerkt zich door de afwisseling van periodes van hevig gewapend conflict en relatieve rust. De GAM heeft haar hoofdkwartier in Stockholm. Er vielen in Atjeh 10.000 burgerslachtoffers in de periode 1989-1998.
Met het terugtreden van president Soeharto in 1998 kwam er in Indonesië na jaren van dictatuur ruimte voor democratische hervormingen. Onder president Habibie bloeide de "Reformasi" op. Hij schonk Oost-Timor in 1999 een referendum waarin met grote meerderheid gekozen werd voor onafhankelijkheid. Atjeh vroeg nog in datzelfde jaar eveneens om een referendum. Vanaf dat moment startten de Indonesische regering en de GAM met onderhandelingen, die op 12 december 2002 tot een vredesakkoord leidden. Na beschuldigingen over en weer besloot de Indonesische regering de onderhandelingen te staken. Op 19 mei 2003 begon een troepenmacht van 50.000 militairen aan een grootscheeps offensief in Atjeh.
Volgens onderzoek van de Nederlandse Socialistische Partij is de Indonesische marine ingezet tegen de bevolking van Atjeh. Krista van Velzen stelde hierover begin 2004 vragen in de Tweede Kamer. Nasi, een klein eilandje voor de kust van Atjeh, zou op 22 mei 2003 door vijf marineschepen gebombardeerd zijn. Zeker twee schepen hiervan, de "Todak" en de "Lemabang", zouden zijn uitgerust met radarapparatuur van Thales Nederland. De toenmalig Minister van Buitenlandse Zaken, De Hoop Scheffer, antwoordde in de zomer van 2003 dat het marineschip "de Todak" "in de regio aanwezig (was) teneinde patrouilles uit te voeren in de kustwateren van Atjeh ter voorkoming van in- en ex-filtratie van rebellen en van in die regio veel voorkomende smokkel en piraterij".
Door de tsunami van 26 december 2004 is er toenadering ontstaan tussen de partijen, resulterend in een bestand waarbij GAM-leden de wapenen inleverden. Op 17 juli 2005 kondigt de Indonesische minister van Communicatie Sofyan Djalil vanuit Helsinki aan dat de GAM en de regering op 15 augustus een vredesovereenkomst zouden tekenen dat het einde zou betekenen van de dertigjarige onafhankelijkheidsstrijd. Toestemming voor de onafhankelijkheidsbeweging om eigen politieke partijen te vormen, bleef echter nog een heikel punt. In de overeenkomst die op 15 augustus 2005 ondertekend werd, werd onder meer de vorming van eigen politieke partijen toegelaten. Het naleven van de vredesovereenkomst zou gecontroleerd worden door monitoren van de EU en van ASEAN.

</doc>
<doc id="33360" url="https://nl.wikipedia.org/wiki?curid=33360" title="Lingua franca">
Lingua franca

Een lingua franca is een taal die als gemeenschappelijk communicatiemiddel wordt gebruikt tussen mensen met verschillende moedertalen. De term "lingua franca" wordt met name gebruikt als geen van de betrokken sprekers de betreffende taal zelf als moedertaal heeft.
In contacten tussen Nederlandstaligen enerzijds en andere Europeanen anderzijds wordt doorgaans gekozen voor 'grote' talen (talen met veel moedertaalsprekers) zoals het Engels, Duits of Frans, die steeds meer als "internationale talen" worden aangeduid.
Lingua franca door de eeuwen heen.
De term "lingua franca" werd voor het eerst gebruikt voor de Mediterrane lingua franca of "Sabir," een variant van het Italiaans, die in de Middeleeuwen in het Middellandse Zeegebied als zodanig fungeerde. "Lingua franca" betekent letterlijk "Frankische taal" en verwijst naar de grote invloed van de Franken in West-, Midden- en Zuid-Europa sinds de dagen van Karel de Grote.
In de Middeleeuwen en tijdens de Renaissance was het Latijn de "lingua franca" van de wetenschappelijke gemeenschap. Deze positie begon het in de 17e eeuw te verliezen, vooral door de opkomst van het Frans, en in de eerste helft van de 19e eeuw verloor het Latijn zijn status als "lingua franca" geheel. Daarna werd het Frans tot ongeveer 1919 de Europese cultuur- en diplomatentaal, het Duits de taal van de wetenschap.
Na de Tweede Wereldoorlog, tot aan de val van de Berlijnse Muur, was het Russisch de "lingua franca" van het Oostblok.
Met name sinds de tweede helft van de 20e eeuw heeft het Engels zich ontwikkeld tot de wereldwijd meest verbreide "lingua franca". Dit is deels een uitvloeisel van de economische en culturele (televisie, automatisering) dominantie van de Engelssprekende landen; deels komt het voort uit het feit dat vele landen voormalige Engelse kolonies zijn. Soms fungeert het Engels ook als neutrale taal die een gevoelige keuze tussen de inheemse talen onnodig maakt, zoals in India. Op bepaalde deelterreinen is het Engels zeer herkenbaar als "lingua franca": het is de internationale taal in het (vlieg- en scheepvaart)verkeer en heeft de dominante rol van het Duits in wetenschappelijke publicaties geheel overgenomen. Onder andere in Nederland worden proefschriften zelfs veelal in het Engels geschreven. 
Voor postdiensten is het Frans nog steeds de internationale "lingua franca", en in de terminologie van de muziek is het Italiaans als "lingua franca" vrijwel intact.
Kleinere "linguae francae".
Hoewel het Latijn een dode taal is, heeft het Kerklatijn zich (enigszins marginaal) als "lingua franca" kunnen handhaven in rooms-katholieke kringen, bijvoorbeeld als taal gesproken door kardinalen tijdens een pausverkiezing. Ook schreef de (protestantse) Abraham Kuyper nog in 1862 zijn dissertatie over Johannes Calvijn en Johannes a Lasco in het Latijn.
In zekere zin fungeren het Latijn en het Grieks tegenwoordig nog steeds als "lingua franca". Vrijwel alle westerse talen hebben namelijk duizenden woorden eraan ontleend, vooral termen die te maken hebben met de wetenschap, techniek, en politiek, zodat deze in heel veel talen in vrijwel dezelfde vorm te vinden zijn. Voorbeelden van dergelijke woorden zijn "astronomie", "biologie", "elektriciteit", "religie", "telefoon". Tegenwoordig verspreidt deze woordenschat zich als onderdeel van het Engels verder over de wereld.
Belgen en Zwitsers maken soms gebruik van het Engels als "lingua franca" om Nederlands/Frans/Duits te overbruggen. Zo gebruikt de website van de Belgische regering ".fgov" (als afkorting van het Engelse "federal government") in haar webadres.
Een veelvoorkomend verschijnsel is dat een als "lingua franca" functionerende taal langzamerhand de rol als lokaal, regionaal of nationaal communicatiemiddel overneemt van kleinere talen, maar het tegenovergestelde komt evenzeer voor: als de "lingua franca" goed gedefinieerd is als een aparte standaard voor communicatie over de regiogrenzen heen, kunnen regionale talen soms aan belang winnen. Karakteristiek voor dit laatste is bijvoorbeeld dat het Iers, Welsh en Schots zich in Groot-Brittannië sterker konden profileren ongeveer gelijktijdig met de opkomst van het Engels als wereldwijde "lingua franca" vanaf de tweede helft van de twintigste eeuw. Ook was de versterking van het Limburgs in België in dezelfde periode waarschijnlijk niet denkbaar geweest, als niet eerst het Nederlands de "lingua franca" was geworden in Vlaanderen (door onder andere de taalwetten). Hierop kan de Voerstreek in België als uitzondering worden aangemerkt. Hier is het Limburgs wel degelijk nog steeds dé "lingua franca" bij uitstek, vanwege de vaak onderlinge weigering van de zowel Franstalige als Nederlandstalige bevolking om elkaars taal te spreken.
Het Lingala is een voorbeeld van een kleinere taal die tot "lingua franca" evolueerde. De Bangala was het Congolese volk dat de eerste inheemse soldaten leverde voor de gewapende politiemacht, bekend als Force Publique, van de Congo-Vrijstaat. Hun taal werd de voertaal van de Force Publique, ook in Belgisch-Congo en na de onafhankelijkheid, en werd zo op den duur in het noord-westelijk deel van het land als "lingua franca" gebruikt. In het Oosten van Congo was en is het Swahili, zoals in bijna heel Oost-Afrika, de "lingua franca". Een ander voorbeeld is het Maleis in Indonesië, dat zich van "lingua franca" in de kustgebieden heeft ontwikkeld tot de nationale taal "Bahasa Indonesia". In het precolumbiaanse Meso-Amerika diende het Nahuatl, de taal die werd gesproken door de Azteken, als "lingua franca", ook onder volken die niet door de Azteken werden onderworpen. In het oosten van Zuid-Amerika vervulde het Tupi eenzelfde functie.
Talen die met grafische tekens werken, zoals Chinees, kunnen dan weer een geschreven "lingua franca" hebben die verschillende onderling onuitwisselbare spreektalen omvat. Voor Chinees is dat van toepassing voor zes totaal verschillende talen, die alle precies hetzelfde geschreven worden.
Natuurlijke taal en lingua franca.
Omdat een lingua franca in de regel wordt gesproken als tweede taal, zal het bijna altijd een min of meer vereenvoudigd taalsysteem zijn. De eerste Europese lingua franca, het Koinè dat sinds Alexander de Grote tot in Azië en Afrika verspreid raakte, was bijvoorbeeld een verbastering en vereenvoudiging van het Attisch Grieks. Reeds in de oudheid werd het Koinè omwille van die onzuiverheden door sommigen verketterd.
Ook een kunsttaal doet vaak dienst als lingua franca. Het bekendste voorbeeld hiervan is het Esperanto. Deze kunsttaal is zelfs oorspronkelijk ontworpen met het doel als lingua franca te dienen.
Het Standaardnederlands (vroeger Algemeen Beschaafd Nederlands genoemd), dat als lingua franca gepropageerd wordt bij alle Nederlandssprekenden, heeft vele compromissen moeten zoeken tussen de verschillende varianten van het Nederlands die als natuurlijke spreektaal voorkwamen.
Zo ook is Internationaal Engels, waarmee de lingua franca-variant van het Engels aan het begin van de 21e eeuw soms aangeduid wordt (bijvoorbeeld door softwarefabrikanten), volgens sommigen nauwelijks een "taal" te noemen, omdat het een samenraapsel is uit de meest voorkomende varianten van het Engels, maar eigenlijk door niemand gesproken of consequent geschreven wordt, en zeker niet door Engelstaligen. Het heeft daarmee nog het meeste weg van een pidgintaal.
Kunstmatig gestandardiseerde talen.
Indien een kunstmatig gestandaardiseerde taal in conflict komt met een variant die door de taalgemeenschap gebruikt wordt (door linguïsten soms met de term "demotisch" aangeduid), dan gaan de invloeden van de demotische variant vaak zwaarder wegen, bijvoorbeeld in de Griekse varianten Katharevousa en Dimotiki: de invloed van deze laatste variant weegt zwaarder in het modern Grieks, dat in het begin van de 21e eeuw de lingua franca van alle Grieken is. Het Katharevousa heeft wel een niet te onderschatten rol gespeeld bij het homogeniseren van het Griekse schrift, dat in de 19e eeuw nog verre van uniform was.
Koinè.
"Koinè" (Gr. "gemeenschappelijk[e taal]") is een minder vaak gebruikt synoniem van "lingua franca". Het woord dateert uit de tijd toen de Koinè-variant van het Grieks de lingua franca was in grote delen van het Romeinse Rijk.
In de huidige taalkunde wordt over het algemeen een lingua franca als een afgesproken contacttaal gezien, zoals de talen tijdens vergaderingen van de Verenigde Naties, terwijl een koine een taal is die min of meer toevallig door de desbetreffende gesprekspartners gedeeld wordt, zoals het Engels dat door Nederlandse toeristen tijdens vakanties (met wisselend succes) in vrijwel elk land gebruikt wordt om te communiceren met de plaatselijke bevolking.
Trivia.
Toen de geallieerden in 1918–1919 in Versailles over de vredesvoorwaarden na de Eerste Wereldoorlog discussieerden, ging dat aanvankelijk volledig in het Frans. De Britse diplomaten, vrijwel allen edellieden, spraken uitstekend Frans en waren daar trots op. In de Verenigde Staten waren er echter niet zo veel mensen die die taal goed beheersten. President Woodrow Wilson wees erop dat de VS een heel belangrijke bijdrage hadden geleverd aan de geallieerde overwinning en eiste dat het verdrag ook in het Engels zou worden gesteld.
Toen in de jaren 1920 de Volkenbond werd opgericht, werden Frans en Engels de voertalen. Een voorstel om ook het Esperanto als officiële werktaal te erkennen werd afgewezen op aandrang van Frankrijk, dat niet nóg een concurrent voor de Franse taal wenste.

</doc>
<doc id="33364" url="https://nl.wikipedia.org/wiki?curid=33364" title="Adorp">
Adorp

Adorp (Gronings: "Oadörp") is een dorp gelegen in de gemeente Het Hogeland in de provincie Groningen. Het dorp telt inwoners (CBS ) binnen de dorpskom en 300 in het buitengebied.
Beschrijving.
Adorp is een wierdedorp, gelegen op de uitloper van de Hondsrug en gelegen aan een voormalige bocht (meander) van de Hunze, plaatselijk het Selwerderdiepje genoemd. Voor de naam Adorp zijn diverse verklaringen geopperd: dorp in het bouwland (arth), dorp van Arn (een persoonsnaam) of - als waarschijnlijkste - dorp aan de Aa dat rivier of beek betekent. Hiermee wordt dan de Hunze bedoeld, ook al zal men (vanwege de naam) geneigd zijn aan de Drentsche Aa te denken die in de late Middeleeuwen ten zuiden van Adorp nabij Harssensbosch uitmondde in de Hunze.
Op de wierde staat de kerk uit de 13e eeuw, die in 1667 van binnen en van buiten grondig is gemoderniseerd. De vrijstaande kerktoren verdween in 1794. Sinds 2005 wordt deze kerk ook gebruikt door de enige Groningse kerk van het kerkgenootschap Gereformeerde Kerken in Nederland. Het dorp heeft verder een molen uit 1851, "Aeolus" genaamd, die toe is aan restauratie.
Adorp is ook de naam van de voormalige gemeente die in 1990 is opgegaan in Winsum. Deze bestond naast het dorp zelf uit de dorpen, buurtschappen en gehuchten: Arwerd, Groot Wetsinge, Harssens, Hekkum, Klein Wetsinge, Sauwerd en Wierum. Het gemeentehuis stond in Sauwerd.
Ten oosten van Adorp loopt de spoorlijn Groningen - Delfzijl. In de periode 15 juni 1884 tot 15 mei 1938 had Adorp een spoorweghalte, de stopplaats Adorp. De exploitant Arriva kondigde in september 2012 aan te willen onderzoeken of hier weer een halte kon worden geopend, maar tot heropening leidde dit niet.
Opgravingen.
In 2021 werden er tussen Adorp en Sauwerd opgravingen gedaan in een oude wierde naast de spoorlijn ter hoogte van de Munnikeweg, bij de aanleg van een fietssnelweg tussen Groningen en Winsum. Dat leverde vele bijzondere archeologische vondsten op, van de Romeinse Tijd tot zelfs aan de IJzertijd (tot ongeveer 500 v. Chr).

</doc>
<doc id="33365" url="https://nl.wikipedia.org/wiki?curid=33365" title="Lijst van Italiaanse gerechten">
Lijst van Italiaanse gerechten

Op deze pagina een overzicht van Italiaanse gerechten, inclusief de bereidingswijzen daarvan. Zie ook Italiaanse keuken.
Kijk bij kookkunst voor gerechten van andere landen.

</doc>
<doc id="33366" url="https://nl.wikipedia.org/wiki?curid=33366" title="Breking">
Breking



</doc>
<doc id="33367" url="https://nl.wikipedia.org/wiki?curid=33367" title="Wetsinge">
Wetsinge

Groot Wetsinge en Klein Wetsinge (Gronings: "Groot Wetsen" en "Klain Wetsen") zijn twee dorpen in de gemeente Het Hogeland in de provincie Groningen. Beide dorpen, die nog geen halve kilometer van elkaar liggen, worden tezamen ook wel Wetsinge ("Wetsen") genoemd.
Beschrijving.
De naam "Groot Wetsinge" is een wat verwarrende naam; er staan namelijk minder huizen dan in Klein Wetsinge. Groot betekent hier hoog, vanwege de wierde waar het dorp op ligt. Klein Wetsinge, even ten zuiden van Groot Wetsinge, ligt niet op zo'n kunstmatige hoogte.
Het Wetsingermaar en de Wetsingerzijl zijn genoemd naar Wetsinge. Dit duidt erop dat het in oude tijden een belangrijk dorp moet zijn geweest. De eerste bewoning van de wierde van Groot Wetsinge stamt uit de 3e eeuw v.Chr. In de wierde zijn verschillende vondsten gedaan, waaronder een aarden lampje uit de 1e eeuw. De wierde vormt onderdeel van een cluster van wierden langs de oostelijke oever van de Hunze. Een nog gave wierde verheft zich aan de overzijde van de weg tussen Winsum en Groningen; de Schellingheheert. Rond 1890 werd de wierde van Groot Wetsinge aan oostzijde voor een klein deel afgegraven. Dit gedeelte werd bemalen door het molentje van de Lugtenborg's polder.
Kerk van Wetsinge.
Afgaande op het type en de manier van gebruik van de tufsteen zal de eenvoudige zaalkerk van Groot Wetsinge in eerste aanzet zijn gebouwd in de 11e of 12e eeuw. Mogelijk had de kerk een houten voorganger, maar hiervan is bij de archeologische opgravingen van 1987 niets teruggevonden. De parochie - en daarmee de kerk - komt voor het eerst voor in de 15e eeuw onder de namen 'Werschum', 'Wessinge' en Wetsinge in kerspellijsten van Münster. De beschermheilige van de kerk is onbekend. De vrijstaande gotische klokkentoren, die voorkomt op de kaart van Joannes Baptista van Regemortes uit 1643 of 1644 (maar de situatie aangeeft van 1578), werd waarschijnlijk in de 13e of 14e eeuw ten zuidoosten van de kerk gebouwd, toen meer vrijstaande kerktorens werden gebouwd in Groningen. Kort na 1645 werd de toren afgebroken. Omdat de klei sterk genoeg was had de toren geen fundering, waardoor niets van de toren is teruggevonden.
Wetsinge viel onder de hoofdelingen uit het geslacht Onsta, die ten noordoosten van Wetsinge de Onstaborg bouwden (gesloopt in 1801). De datering van het bakstenen koor dat het tufstenen koor verving is onzeker, maar wordt geplaatst op midden 16e eeuw. Tussen 1616 en 1630 (dus nog voor de sloop van de oude toren) werd een nieuwe toren gebouwd aan westzijde van de kerk, die de oude verving. Later werd aan de zuidmuur een steunbeer aangebracht. Begin 19e eeuw raakte de kerk in verval en in 1840 werd ze net als die van Sauwerd gesloopt om te worden vervangen door de in hetzelfde jaar, onder leiding van architect P.M. Kruizinga, gereedgekomen kerk aan de molenstreek, halverwege tussen Wetsinge en Sauwerd. De plek van de nieuwe kerk werd vervolgens in de volksmond "Klein Wetsinge" genoemd. Later kreeg het streekje een eigen plaatsnaambord. Deze kerk heeft een sobere neoclassicistische gevel. Waarschijnlijk werd de preekstoel overgeplaatst naar de nieuwe kerk en vanuit de vroegere Sauwerdse kerk werd de kerkklok uit 1609 overgebracht. De gecombineerde hervormde gemeente Wetsinge-Sauwerd fuseerde later tot de PKN-gemeente Adorp-Wetsinge-Sauwerd. Het huidige kerkorgel van orgelbouwer Jan Doornbos stamt uit 1914 en verving een kabinetorgel, dat een tweede leven kreeg in een café in het dorp.
Bezienswaardigheden.
Groot Wetsinge heeft een opvallende weem (pastoriehuis), waarvan de oudste delen dateren uit de 13e eeuw. Het gebouw is zeer vaak gerestaureerd en werd elke 100 jaar ingrijpend gewijzigd. Vanaf 1884, toen de pastorie verhuisde naar Klein Wetsinge (vandaar in 1967 verhuisd naar Adorp), was er ongeveer 100 jaar een smederij (met veehouderij) in gevestigd. In de jaren 1980 verdween de laatste smid en verviel het gebouw. In 2000 werd het gerestaureerd. Deze pastorie is sinds kort door de huidige eigenaren opengesteld voor kleinschalige bijeenkomsten en concerten.
In Groot Wetsinge staat een herbouwde kosterij die waarschijnlijk oorspronkelijk uit het einde van de 16e, begin 17e eeuw stamt. Hier werd vroeger les gegeven aan de kinderen van het dorp. In 1970 was het gebouw erg in verval geraakt en de eigenaar wilde het daarop slopen om te vervangen door een nieuw gebouw. Het huis stond op de nominatie om op de monumentenlijst te worden geplaatst, maar de eigenaar kreeg toch toestemming van de gemeente Winsum. Dat leidde tot protest van de directeur van het Openluchtmuseum Het Hoogeland in Warffum. Hij kreeg de eigenaar zo ver dat hij het gebouw schonk aan zijn museum om het zeldzame middeleeuwse gebouw zeker te stellen voor de toekomst. In 1973 werd de resterende bouwval steen voor steen afgebroken met de bedoeling weer te worden opgebouwd bij het museum. De gemeente Warffum had daar geld voor gereserveerd. Maar het ministerie van CRM bepaalde dat het gebouw weer op zijn oude plek terug moest komen. De Rijksdienst voor Monumentenzorg liet het terrein tot archeologisch monument verklaren. Pastorie, kosterij en begraafplaats vormden een eenheid. In 1988 wist de stichting Woonhuismonumenten de benodigde subsidie bijeen te krijgen voor de herbouw van de kosterij op haar oude plaats en werden de stenen weer overgebracht uit Warffum. In 1989 verrees daarop de kosterij op haar oude plek in Groot Wetsinge.
De begraafplaats van Wetsinge had volgens een oude kaart 17 grafakkers met elk 3 legersteden, die elk 6 graven telden. Voor elk huis was tot 1892 (toen het kerkhof te vol werd) een legerstede gereserveerd. De begraafplaats werd gebruikt tussen 1850 en 1910.
Een bijzonderheid in Klein Wetsinge is de koren- en pelmolen "De Wetsinger", die in 2015-16 volledig is gerestaureerd. De molen heeft een unieke inrichting en geldt als een van de molens met het meest gemoderniseerde binnenwerk dat volledig op windkracht kan draaien.

</doc>
<doc id="33368" url="https://nl.wikipedia.org/wiki?curid=33368" title="Klein Garnwerd">
Klein Garnwerd

Klein Garnwerd (Gronings: Klain Garnwerd), ook wel 'De Hoek' genoemd, is een buurtschap in het noorden van de provincie Groningen. Het bestaat uit twee huisjes en een boerderij. Door het rechttrekken van het Reitdiep in 1638 is het van het dorp Garnwerd gescheiden geraakt. Nadien is het bij Het Hogeland gevoegd. De oude rivierbedding is nog duidelijk herkenbaar in het landschap aanwezig.
De variant van het Gronings dat door de bewoners van de ongeveer acht boerderijen, inclusief van het dichtbijgelegen Alinghuizen en voormalig Duisterwinkel, werd gesproken is die van het Westerkwartier gebleven. Het Westerkwartiers wordt door de Hogelandsters "Overdaaips" genoemd, letterlijk: over het (Reit)diep. Omgekeerd wordt het Hogelands door de Westerkwartierders ook "Overdaaips" genoemd.
Het Pieterpad loopt door Klein Garnwerd.

</doc>
<doc id="33370" url="https://nl.wikipedia.org/wiki?curid=33370" title="Groot Wetsinge">
Groot Wetsinge



</doc>
<doc id="33371" url="https://nl.wikipedia.org/wiki?curid=33371" title="Klein Wetsinge">
Klein Wetsinge



</doc>
<doc id="33375" url="https://nl.wikipedia.org/wiki?curid=33375" title="Tritium">
Tritium

Tritium (symbool T of 3H) is een isotoop van waterstof met in de atoomkern een proton en twee neutronen, in plaats van alleen maar een proton (bij protium). De atoommassa bedraagt 3,016 u. Tritium is bij standaardtemperatuur en -druk een gas, net als "gewone" waterstof, protium.
Tritium is radioactief (vervalt door bètaverval tot helium-3) met een halveringstijd van ongeveer 12,26 jaar. De laag-energetische elektronen (bètastralen) van tritium dringen niet door de menselijke huid heen. Het is alleen gevaarlijk als het in grote hoeveelheden wordt opgenomen. De lage energie van de straling maakt het ook moeilijk deze te detecteren.
Verval.
Voor tritium zijn verschillende experimentele waarden voor de halveringstijd in omloop. Het Amerikaanse National Institute of Standards and Technology (NIST) stelt dat deze (4500 ± 8) dagen (ongeveer 12,32 jaar) bedraagt. Tritium vervalt tot helium-3 via de kernreactie:
De vervalenergie bedraagt 18,6 keV. Het elektron heeft een gemiddelde kinetische energie van 5,7 keV. Het haast niet detecteerbare elektron-antineutrino gaat er vandoor met de resterende energie. De geringe energie van de bètastraling wordt toegepast met gelabelde verbindingen bij "liquid scintillation counting".
Productie.
Tritium ontstaat in de natuur door de interactie van energierijke neutronen in kosmische straling met stikstof in de atmosfeer.
Het ontstaat in kernreactoren met zwaar water zoals de CANDU-reactor: 2,5 kg/a in "Ontario Power Generation".
Het ontstaat ook in kernreactoren als 6Li-kernen aan een neutronenbron worden blootgesteld. Dit gebeurt bijvoorbeeld als lithium aan het koelwater wordt toegevoegd om de pH te regelen. Voor productie van tritium voor gebruik in waterstofbommen worden staven met lithium in een kernreactor ingebracht, bijvoorbeeld in Savannah River Site.
Het tritium vervalt zoals hoger gesteld tot helium-3. Dit helium-3 vormt echter bij bestraling met neutronen nieuw tritium:
Bij de kernramp van Fukushima is 2,45 g tritium vrijgekomen.
Chemische eigenschappen.
De chemische eigenschappen van tritium zijn nagenoeg gelijk aan die van waterstof. Door de, ten opzichte van waterstof, driemaal zo grote atoommassa zijn de fysische eigenschappen van veel tritiumverbindingen echter meetbaar verschillend.
Toepassingen.
Het wordt wel gebruikt in waterstofbommen en in experimentele installaties voor kernfusie omdat het relatief makkelijk kernfusie ondergaat. Het vindt ook toepassing in lichtgevende stoffen (bijvoorbeeld horlogewijzers en vluchtwegsignalering), waarbij natuurlijk de stralingshygiëne bepaalde eisen aan de verwerkingstechniek stelt.
Toepassingen zijn verder veelal in militair materiaal. Dit vooral als lichtbron voor het richten van wapens, tactical devices, in militaire horloges (zoals Traser en Luminox) en tegenwoordig ook in sleutelhangers, lichtgevende buisjes (bètalights) en zaklampjes zonder batterij.
Meting van tritium wordt ook gebruikt om de ouderdom van magma, de ouderdom van wijn en de waterinhoud van het menselijk lichaam te meten.
Kernfusie.
Met deuterium kan tritium versmelten tot helium-4, waarbij een neutron en energie (17,6 MeV) vrijkomt:
Deze reactie kan in theorie benut worden voor energieopwekking in fusie-reactoren.
Geschiedenis.
Ernest Rutherford maakte samen met Mark Oliphant en Paul Harteck in 1934 voor het eerst tritium door twee deuterium-kernen op elkaar te doen botsen.
&lt;chem&gt;2^2_1D -&gt; ^3_1T + ^1_1H&lt;/chem&gt;
Tegelijk vormde de concurrerende reactie helium-3
&lt;chem&gt;2^2_1D -&gt; ^3_2He + ^1_0n&lt;/chem&gt;
Rutherford kon het tritium niet volledig scheiden van het deuterium. Luis Alvarez slaagde daar in 1937 wel in door gebruik van een cyclotron. Alvarez leidde ook af dat tritium radioactief moest zijn en niet, wat juist bleek.
Willard Libby ontdekte dat tritium kon worden gebruikt om de ouderdom van waterlagen vast te stellen, wat bijvoorbeeld toepassingen heeft bij wijnjaren en grondwatermonsters. De techniek is analoog aan koolstofdatering. Atmosferische kernproeven veroorzaakten in de jaren '60 van de 20e eeuw een duidelijke piek in de hoeveelheid tritium in de atmosfeer.
Wettelijk toegestane activiteit in drinkwater.
De wettelijke regels voor toegestane concentraties van tritium in drinkwater wisselen.

</doc>
<doc id="33378" url="https://nl.wikipedia.org/wiki?curid=33378" title="Lijst van gitaristen">
Lijst van gitaristen

Dit is een lijst van gitaristen, geordend naar muziekstijl.

</doc>
<doc id="33379" url="https://nl.wikipedia.org/wiki?curid=33379" title="Influenza">
Influenza



</doc>
<doc id="33380" url="https://nl.wikipedia.org/wiki?curid=33380" title="Doubletloep">
Doubletloep



</doc>
<doc id="33381" url="https://nl.wikipedia.org/wiki?curid=33381" title="Grondtal">
Grondtal

In de wiskunde heeft de term grondtal, afhankelijk van de context, verschillende betekenissen. Ten eerste is het het getal waarop een talstelsel is gebaseerd. Ten tweede is het het getal waarop een berekening is gebaseerd. Meestal is uit de context wel op te maken welke van de twee betekenissen bedoeld wordt.
Basis van een talstelsel.
De basis van een talstelsel is in een positioneel numeriek systeem het aantal unieke symbolen dat gebruikt wordt om alle getallen te representeren, dus het aantal verschillende cijfers dat in gebruik is in het betreffende talstelsel. Zo is 10 het grondtal van het decimale systeem, aangezien er 10 symbolen gebruikt worden om alle getallen weer te geven (nl. de cijfers 0 t/m 9). Het hoogste symbool van een positioneel numeriek systeem (in het decimale stelsel de 9) heeft een waarde die 1 minder is dan het grondtal van het systeem, dankzij het gebruik van de 0 (nul). Diverse positionele systemen verschillen onderling alleen in het grondtal dat zij gebruiken, de rekenregels zijn verder voor alle systemen gelijk. Het talstelsel wordt daarom vaak genoemd naar het grondtal: tweetallig, viertallig, tientallig enz. of een aan het Grieks of Latijn ontleende vertaling daarvan.
Wanneer van een geschreven getal niet zonder meer duidelijk is in welk talstelsel het uitgedrukt is, wordt het grondtal vaak als subscript afgedrukt na het getal, bijvoorbeeld: 10010012. De 2 geeft aan dat het betreffende getal gelezen moet worden in het binaire systeem, en dus – uitgedrukt in de taal van het decimale systeem – de waarde "drieënzeventig" representeert, en niet "honderdduizend honderdeneen".
In principe zijn er oneindig veel talstelsels met evenzovele grondtallen denkbaar. In de praktijk worden slechts enkele gebruikt. Het "tientallige stelsel" of "decimale stelsel" kennen we allemaal uit het dagelijks leven. Computers en andere 'digitale' apparaten gebruiken intern vrijwel altijd het het binaire of "tweetallige" stelsel (grondtal 2), waarbij elke geheugenpositie maar twee mogelijke waarde heeft (bijvoorbeeld een negatieve of positieve elektrische spanning, door mensen weergegeven als 0 of 1). In de computertechniek of informatica gebruikt men naast het binaire schrijven in 'nullen en enen' ook het hexadecimale (grondtal 16) en soms het octale stelsel (grondtal 8). In PLC's werd ook nog weleens het viertallig stelsel (grondtal 4) gebruikt. De grondtallen 2, 4 en 8 hebben het voordeel dat alle getallen makkelijk zijn om te rekenen naar de binaire weergave.
Historisch waren er talstelsels en meeteenhedenstelsels met de grondtallen 12, 20 en 60. Het grondtal 60 (sexagesimaal stelsel) wordt nog gebruikt voor de indeling van het uur en van graden.
Het grondtal van een talstelsel is meestal een positief geheel getal, groter dan 1. Maar men kan getallen ook voorstellen met een negatief grondtal, of met een niet-geheel grondtal; deze laatste voorstelling, met grondtal β, noemt men een β-expansie.
Basis van een berekening.
Bij een machtsverheffing is het grondtal het getal dat een aantal malen met zichzelf vermenigvuldigd wordt. Meer expliciet: in de machtsverheffing formula_1 is formula_2 het grondtal.
Bij de logaritme is het grondtal het getal dat als 'basis' geldt bij het berekenen van de logaritme. Meer expliciet: in de logaritme formula_3 is formula_4 het grondtal.

</doc>
<doc id="33382" url="https://nl.wikipedia.org/wiki?curid=33382" title="Router">
Router

Een router (uitspraak: Brits: "roeter", Amerikaans: "rauter") is een apparaat dat twee of meer verschillende computernetwerken aan elkaar verbindt, bijvoorbeeld internet en een bedrijfsnetwerk, en pakketten data van het ene naar het andere netwerk verzendt. Een router kan gezien worden als een schakelapparaat voor datapakketten dat actief is op OSI-laag 3. Dit in tegenstelling tot een hub, die op laag 1 werkt en een switch, die opereert op OSI-laag 2.
Werking.
Om de juiste uitgaande poort te kiezen, zoekt de router het bestemmingsadres van het te routeren pakket op in de routeringstabel. Bij het TCP/IP-protocol (zoals op het internet) bestaat een routeringstabel uit een tabel met IP-adressen of gegroepeerde IP-adressen (subnet), en het bijbehorende volgende knooppunt (next-hop).
Het volgende knooppunt is doorgaans een andere router, die gekoppeld is via een van de poorten van de router.
Wanneer het bestemmingsadres routeerbaar is, en dus bestaat in de routeringstabel, zal de router het bijbehorende volgende knooppunt gebruiken om de uitgaande poort te bepalen. Het binnenkomende IP-pakket wordt naar de uitgaande poort gestuurd.
De router bouwt een routeringstabel op door route-informatie uit te wisselen met buurrouters. Zo ontstaat een volledig beeld van alle routes in het IP-netwerk. De router zal op basis van het kortstepad-algoritme een routeringstabel opbouwen waarbij het kortste pad wordt gekozen naar de eindbestemming. In andere bewoording: het knooppunt dat gekozen wordt, maakt deel uit van het kortste pad.
De volgende routeringsprotocollen kunnen hiervoor gebruikt worden:
Cisco heeft zelf een uitgebreidere versie van IGP ontwikkeld onder de naam "Enhanced Interior Gateway Routing Protocol" of EIGRP. In een 'Cisco only' core-netwerk kon dit protocol worden gebruikt, omdat het makkelijker te implementeren is dan bijvoorbeeld OSPF, terwijl het een aantal van de nadelen van RIP of IS-IS niet heeft; het werkte echter alleen op Cisco-routers. Via een 'redistributie' instelling was het mogelijk om routes vanuit een ander protocol te injecteren in de EIGRP-routetabel. Hierdoor was het in principe mogelijk om EIGRP te gebruiken in een netwerk met een Cisco core en een beperkt aantal routers van een andere fabrikant. Sinds 2013 is het routeringsprotocol een open standaard.
Een datapakket mag normaal maar door een bepaald aantal routers heen gaan voor het op zijn eindbestemming aankomt, bepaald door de Time To Live-waarde (TTL) van het pakket. Een router staat vaak in verbinding met een gateway (netwerk), of functioneert zelf als dusdanig.
Extra functies.
Een consumentenrouter heeft nog enkele extra functies. Naast het routeren van het netwerkverkeer tussen de interne poorten en de internetpoort, zit in de router nog een DHCP-server ingebouwd, zodat computers hun IP-adres van de router krijgen, wat de configuratie van het netwerk vergemakkelijkt. Ook is een NAT-functie aanwezig, zodat meerdere apparaten aan een verbinding met maar één IPv4-adres aangesloten kunnen worden, zoals meestal bij kabel- en ADSL-modems het geval is. Verder beschikken consumentenopties tegenwoordig ook over een aantal beveiligings-, logging- en doorvoerfuncties, en is soms een firewall ingebouwd. Overigens vervult de NAT-functie deels al de rol van een firewall doordat verbindingen van buitenaf niet opgebouwd kunnen worden zonder dat dit specifiek is ingesteld.
Interfaces.
Hedendaagse routers beschikken over een ruim aanbod aan interfaces of poorten. De poorten variëren in gebruikte technologie en beschikbare bandbreedte.
De volgende poorten bestaan doorgaans:
Met onderliggende transportlaag: Ethernet:
Met onderliggende transportlaag: Serieel, SDH, PDH, ATM, POS etc.:
In Noord-Amerika en Japan wordt in plaats van E1 en E3 gebruikgemaakt van T1 en T3 met respectievelijke bandbreedtes van 1,55 Mb/s en 44,7 Mb/s en wordt in plaats van SDH SONET gebruikt. De structuur van SONET is praktisch identiek aan die van SDH.
Ontwikkelingen.
Extensible Open Router Platform (XORP) is een modulair opgezette router die als open source beschikbaar is. Een XORP-router is 10 tot 20 keer zo goedkoop als een commerciële router.
Ook in de infrastructuur van het internet zelf gaan de ontwikkelingen door. Multi Protocol Label Switching (MPLS) is een gebied waar technische ontwikkelingen nieuwe functionaliteit mogelijk maken en de bestaande functionaliteit schaalbaarder.
Protocollen.
Routers communiceren door middel van protocollen, zoals het Internet Protocol. Daarnaast worden protocollen gebruikt voor het routeren van pakketten door het netwerk. Deze routeringsprotocollen hebben elk een eigen manier van routeberekening. Het meest uitgeklede protocol is het Routing Information Protocol (RIP). Er zijn twee manieren om te routeren, "statisch" en "dynamisch".
Voorbeelden van die variabelen zijn "afstand", "kosten", "belasting" en "bandbreedte". Door deze variabelen goed in te stellen kan de beheerder van de router een efficiënt netwerk opbouwen. Primaire protocollen zijn: Border Gateway Protocol, Connectionless Network Service, Hot Standby Router Protocol, Intermediate System-to-Intermediate System, Multiprotocol Label Switching, Open Shortest Path First en Routing Information Protocol (RIP). Naast deze 'openbare' protocollen zijn er ook leverancier-specifieke tools zoals het Cisco Discovery Protocol. Andere functionaliteiten die aan de orde komen bij routeren zijn onder meer multicast, Network address translation (NAT) en Quality of Service.
Gebruik.
Een personal computer kan als router fungeren en ook computers onder Unix en verwante besturingssystemen kunnen als router werken, maar tegenwoordig worden meestal speciale apparaten gebruikt om als router te dienen. Grofweg zijn er drie soorten: de breedband-router voor thuisgebruik, de professionele router voor bedrijven en organisaties en de grote backbone-routers voor internetproviders.&lt;br&gt;
Sinds de start van de grote populariteit van internet was Cisco de grootste producent van netwerkapparatuur, met name voor de professionele markt. Door de overname van Linksys in 2003 heeft Cisco zich ook op de particuliere markt begeven.
Breedbandrouter.
Deze router, vaak geïntegreerd met een xDSL-modem en/of wifi-toegangspunt is een kastje voor thuisgebruik om meerdere computers aan te sluiten op één breedbandaansluiting. In veruit de meeste gevallen verzorgt hij ook NAT ofwel network address translation of het verwante port adress translation waarbij meerdere computers gebruikmaken van één publiek IP-adres en de computers in het thuisnetwerk een IP-adres hebben uit de zogenaamde privéreeks. Dat zijn adressen die alleen in een eigen netwerk gebruikt kunnen worden en niet uniek zijn: een privé-IP-adres hoeft alleen binnen het eigen LAN uniek te zijn omdat het door de router wordt vertaald in een publiek IP-adres.
Professionele router.
Deze routers worden gebruikt bij bedrijven of andere organisaties. Ze kunnen een vergelijkbare functie vervullen als de breedbandrouter voor thuisgebruik, maar vaker worden achter een dergelijke router systemen aangesloten die een eigen publiek IP-adres hebben. Bij een dergelijke aansluiting krijg je niet één publiek IP-adres toegewezen, maar een blok opeenvolgende adressen (een subnet) van unieke adressen. Achter een dergelijke router kunnen meerdere web-, mail- of andere internetservers worden aangesloten, elk met een eigen IP-adres.&lt;br&gt;
Ook een combinatie van beide toepassingen is mogelijk: een apart segment met (eventueel) publieke IP-adressen voor servers die vanaf internet toegankelijk moeten zijn, en een ander segment voor het bedrijfsnetwerk waar wel privé-IP-adressen worden gebruikt.&lt;br&gt;
Cisco is in dit marktsegment, evenals bij onderstaande ISP-routers nog steeds marktleider, maar andere aanbieders proberen een deel van Cisco's marktaandeel over te nemen.
Backbone- of ISP-routers.
De laatste hoofdgroep zijn de routers die gebruikt worden door de Internetproviders in hun eigen netwerk. Deze routers moeten zeer grote hoeveelheden data kunnen routeren, erg betrouwbaar zijn, en moeten lange tijd kunnen werken zonder enig toezicht. Binnen deze categorie zijn natuurlijk allerlei typen te onderscheiden, maar ze onderscheiden zich van de voorgaande twee groepen in capaciteit, aantal poorten of interfaces en zijn meestal modulair opgebouwd: in een basisframe worden de modules geschoven die nodig zijn.

</doc>
<doc id="33383" url="https://nl.wikipedia.org/wiki?curid=33383" title="Morragambiet">
Morragambiet

Het Morragambiet - of kortweg Morra - is in de opening van een schaakpartij een variant van de schaakopening Siciliaans. De beginzetten van dit gambiet zijn: 1.e4 c5 2.d4 cxd4 3.c3. Het gambiet kan worden aangenomen (3. dxc3) of op verschillende manieren worden geweigerd (waaronder 3... d6 en 3... Pf6).
Als zwart het gambiet aanneemt krijgt wit een ontwikkelingsvoorsprong en vaak een felle aanval. Dit gambiet is echter niet populair bij topschakers, omdat wit bij een nauwkeurige verdediging van zwart onvoldoende compensatie heeft voor de geofferde pion.
Het Morragambiet was in de 19e eeuw al bekend, maar werd in de veertiger jaren van de 20e eeuw voortreffelijk geanalyseerd door de schakers Pierre Morra en Kenneth Smith. Ook Paul Morphy heeft er aandacht aan besteed.
De theorie gaat als volgt:
1.e4 c5 2.d4 cxd4 3.c3 dxc3 4. Pc3 Pc6 5. Lc4 d6 6. Pf3 e6 7. 0-0 Pf6 8. De2 Le7 9. Td1 e5! 10. h3 (om Lg4 te voorkomen). Met een ongeveer gelijke stelling.
Zwart kan er ook voor kiezen om zijn paard op b8 te laten staan en op een goed moment Pd7 te spelen: 1.e4 c5 2.d4 cxd4 3.c3 dxc3 4. Pc3 d6 5. Lc4 e6 6.Pf3 Pf6 7. 0-0 a6 8. De2 b5 9. Lb3 Pd7, met een gelijke stelling.
Eco-code B 21

</doc>
<doc id="33386" url="https://nl.wikipedia.org/wiki?curid=33386" title="Gateway (netwerk)">
Gateway (netwerk)

Het woord gateway heeft twee betekenissen:

</doc>
<doc id="33389" url="https://nl.wikipedia.org/wiki?curid=33389" title="Stavoren">
Stavoren

Stavoren, tot 1978 ook Staveren (Fries: "Starum" (; Stavers Stadsfries: "Staveren") is een stad in de gemeente Súdwest-Fryslân, in de Nederlandse provincie Friesland. De stad is een van de Friese elf steden en was de eerste Nederlandse stad die stadsrechten verkreeg.
Stavoren is een voormalige Hanzestad en was tijdens de hoge middeleeuwen een belangrijke handelshaven. Een bekende sage is die van "Het Vrouwtje van Stavoren". Daain wordt een verklaring gegeven voor het verval van de handelspositie van de stad aan het einde van de middeleeuwen, toen opkomende steden als Amsterdam en Antwerpen steeds meer concurrentie boden. In telde de stad inwoners.
Naamgeving.
De oudste vermelding van Stavoren dateert rond het jaar 1000; de plaatsnaam wordt dan als "Stavron" geschreven. Munten uit de 11e eeuw hebben het opschrift "STAVERUN", STAVERON of STAVEREN. Latere documenten geven de vormen "Stauero" (1145), "Stavoren" (1245) en "Starum" (1477). ook varianten als "Stovern", "Stoweren", "Stoure" en "Steveren" komen voor. Een Oud-Noorse tekst heeft het over "Starfring" (1289), een Deense tekst noemt de inwoners "Stowærskæ". In de 18e en 19e eeuw is de vorm "Staveren" standaard; sinds 1978 heet de plaats officieel Stavoren; dit om verwarring met het Gelderse Staverden te voorkomen.
De naam van de stad is naar alle waarschijnlijkheid afgeleid van het Oud-Friese "staver," hetgeen 'paal' of 'staaf' betekent, hier in datief meervoud met de betekenis '(nederzetting) bij de palen'. Daarmee werden vermoedelijk de grenspalen bedoeld die de marktplaats afbakenden en het gebied markeerden als een beschermd terrein waar geweld niet was toegestaan. Anderen denken wel aan aanlegpalen voor schepen.
Tot 1979 was de officiële naam van de stad "Staveren". Dat jaar besloot de toenmalige gemeente dat de naam Stavoren bekender, maar vooral herkenbaarder was, en werd de plaatsnaam veranderd. Volgens de Friese oud-burgemeester van Workum en Sneek, Bernhard van Haersma Buma, is de naam Stavoren historisch onjuist.
Geschiedenis.
De geschiedenis van Stavoren is omgeven met sagen, grotendeels ontstaan omstreeks 1575 en verbonden met het thema van de Friese Vrijheid. Een belangrijke bron voor deze verhalen was de grotendeels fictieve kroniek van Ocka Scharlensis die werd gedrukt in 1597. Deze verhalen werden aangedikt door stadspredikant Adam Westerman in zijn "Beschryvinge van de oude Anze-stadt Stavoren" (1611), daarna door Hendrick Soeteboom in diens "Op en nedergank vande oude [...] anzee-stadt Stavoren" (1647). Deze boeken beleefden vele herdrukken en de verhalen werden volop nageschreven. De Friese geleerde Martin Hamconius publiceerde in 1620 een schets van de stad Stavoren met de ronde tempel van de afgod Stavo (Jupiter), zoals die er aan het begin van de jaartelling uit zouden hebben gezien. 
Een groot deel van deze fictieve verhalen draait om de voorname plaats die Stavoren ooit zou hebben ingenomen als zetel van de koningen, van Friesland. Hun regering zou tevens verbonden zijn geweest met heidense rituelen rond het Roode Klif. De auteur van deze fictieve geschiedenis is onbekend gebleven. Gedacht wordt wel aan de staatsraad Joachim Hoppers, voor wie het verhaal rond Frieslands voorgeschiedenis en het verval van Stavoren mogelijk een metafoor was voor eigentijdse politieke verwikkelingen. 
Aanvang.
Circa 300 v.Chr. was er reeds bewoning langs een waterloop, waarschijnlijk De Nagele.
Stavoren is ontstaan op een lage keileemrug. Archeologische vondsten maken het waarschijnlijk dat de plaats in de loop van de 9e eeuw opkwam als handelsplaats aan het water. Volgens de "Hildesheimer Annalen" werd "Staverun" in 991 verwoest door (vermoedelijk Deense) Vikingen.
Sint-Odulfusklooster.
Bisschop Frederik van Utrecht zond vóór 835/837 de monnik Odulfus over het water van de zeearm of rivier Almere ("Alechmere", "Almere") naar Stavoren ("Stavron") om de ketterij van de oproerige Friezen te bestrijden. Vlak voordat hij weer zou vertrekken, voorspelde hij een wonder: een grote kei die naast zijn voordeur lag, zou spontaan in het Vlie ("Flé") zou rollen, maar daarna op eigen kracht weer aan land zou komen zodra de Friezen zich zouden bekeren. De voorspelling kwam uit en steen werd daarna in de kerk vereerd. Dat beweert tenminste de hagiografie van de heilige, die dateert rond het jaar 1000. Men heeft later wel aangenomen dat dit het begin was van het Sint-Odulfusklooster, waarvoor 837 als stichtingsdatum gold. Maar het is de vraag of een dergelijk klooster wel bestaansrecht had. Eerder zal het zijn gesticht ten tijde van bisschop Balderik (918-975). Pas in de 11e eeuw wordt gesproken over een gemeenschap van kanunniken in Stavoren, die de relieken van Odulfus bezat en de herinnering aan hem in ere hield. 
Kennelijk was het een benedictijns dubbelklooster. In 1132 werd het vermoedelijk gesplitst, waarna de nonnen verhuisden naar het Sint-Nicolaasklooster te Hemelum, dat echter pas in 1245 vermeld wordt. Beide kloosters hadden niet alleen omvangrijke bezittingen in Zuidergo, maar ook in West-Friesland, het Zuiderzeegebied rond Urk en Schokland, alsmede op Vlieland.
Het klooster stond buiten de stad - zo'n 1000 meter ten westen van de huidige stadskern - en had ernstig te lijden van de Hollandse invallen van 1345 en 1398. Na vertrek van de Hollanders werd het klooster in 1414 tijdelijk verplaatst naar de stad zelf, waar de kloosterlingen beschikten over een hospitaal aan de zuidkant buiten de stadswallen. In 1424 keerde men terug in het oude klooster, maar dat duurde niet lang. Een deel van de landerijen met het oude kloosterterrein gingen door landafslag verloren. In 1494 verhuisden de laatste monniken naar Hemelum, waar inmiddels geen nonnen meer woonden.
Bloei.
Stavoren gold rond 1100 als de centrale marktplaats van het district Zuidergo ("Suthergo"). De "17 Keuren en 24 Landrechten" uit de 12e eeuw noemen Stavoren ("Stauria", lees "Stavria") als eindpunt van een belangrijke handesroute naar Keulen, de hoofdplaats van het aartsbisdom. Emden en Jever golden als eindpunt voor de handelswegen naar Münster en Bremen. 
Stavoren kreeg volgens een gefalsifieerde akte met het jaartal 1108 al vóór 1068 stadsrechten, verleend door de graaf Egbert I van Meißen (uit de familie der Brunonen); dit met toestemming van keizer Hendrik V. Stavoren was kennelijk een belangrijke handelsstad. Ook werd er in Stavoren recht gesproken namens de graaf. De plaats had een eigen muntslag; deze munten waren herkenbaar aan het opschrift "Stavervn", "Staveron" of "Staveren". De grootschippers en kooplieden onderhielden handelsrelaties met de landen rond de Oostzee.
Rond 1200 bouwden de burgers een eigen parochiekerk, gewijd aan Maria. Een van de monniken diende als voorganger. Deze kerk werd na 1522 elders herbouwd omdat hij te dicht bij het blokhuis (stadskasteel) stond.
In 1285 werd Stavoren lid van de Hanze. De schippers uit Stavoren genoten bij passage van de Sont een oud voorrecht; bij de tolheffing werd hun voorrang verleend, wat een flinke tijdwinst opleverde. Bij de Oostzeehandel speelde de Amsterdamse haven een belangrijke rol. Holland was met een snel groeiende bevolking voor de voedselvoorziening aangewezen op graanimporten uit de Oostzeelanden. De schippers uit Friesland waren voor Holland om die reden van levensbelang.
Stavoren gold als uitvalsbasis voor de graaf van Holland, die in Stavoren rechtzittingen hield. Bij oorlogen tussen Holland en Friesland koos Stavoren dan ook dikwijls partij voor het grafelijke kamp, en in 1292 ontving de plaats opnieuw stadsrechten van graaf Floris V van Holland. Onder het Huis Avesnes verslechterden de betrekkingen echter. Bij de Slag bij Warns, die zich in werkelijkheid rond het Odulfusklooster afspeelde, werd de grafelijke macht in 1345 definitief gebroken. Graaf Willem IV van Holland-Henegouwen vond hierbij - samen met een deel van zijn secundanten - de dood.
Verval.
Aan het einde van de middeleeuwen raakte de stad in verval. De haven verzandde en bij de graanhandel speelde Stavoren geen rol van betekenis meer. Op dit feit is het verhaal "Het Vrouwtje van Stavoren" gebaseerd. Na deze tijd van verval kwamen er in de 17e en 18e eeuw weer betere tijden met zeevaart naar verre landen. Maar in de 19e eeuw ging de stad verder achteruit. Van de eens zo internationale haven bleef niet veel over.
Na aanleg van de spoorlijn Zaandam - Enkhuizen naar Amsterdam (waarmee ook de Veerdienst Enkhuizen - Stavoren naar Enkhuizen en de spoorlijn Stavoren - Leeuwarden tot stand kwamen), werd Stavoren een belangrijke Zuiderzeehaven.
In het jaar 2011 vierde Stavoren "950 jaar stadsrechten". Sinds de gemeentelijke herindeling van 1984 is Stavoren geen zelfstandige gemeente meer. Tot 2011 behoorde deze stad tot de gemeente Nijefurd. Daarna ging Nijefurd op in de nieuwe gemeente Súdwest-Fryslân. Het stadhuis van Stavoren heeft een andere bestemming gekregen.
Scheepvaart.
De veerdienst Enkhuizen - Stavoren bestaat sinds 1886 en sinds de jaren 60 wordt gevaren met het "MS Bep Glasius". De overtocht van Stavoren naar Enkhuizen duurt ongeveer 1:20 uur; het schip vaart alleen in het zomerseizoen, van eind april tot en met begin oktober.
Verder zijn er twee sluizen in Stavoren die de scheepvaart van en naar het IJsselmeer begeleiden, de Johan Frisosluis uit 1966 en Sluis Stavoren. De eerste sluis is uitgebreid en op 8 mei 2014 officieel in gebruik genomen. De andere sluis is de oude zeesluis naar de Zuiderzee uit 1575.
De haven is thuishaven voor schepen van de bruine vloot. Stavoren is de poort van Friesland. Het is het beginpunt om de Friese meren op te gaan. Stavoren beschikt over een tiental restaurants, zes havens, een hotel, een camping en diverse B&amp;B's.
Op de pieren bij de haveningang staan twee havenlichten en de vuurtoren.
Kerken.
In Stavoren hebben meerdere kerken gestaan. De oudste kerk zal de Sint-Odulfuskerk geweest zijn, die van 900 tot 1132 er heeft gestaan. De Nicolaaskerk of gewoonweg de Hervormde kerk dateert uit 1861 en was gebouwd als opvolger van de bouwvallige kerk uit de 16e eeuw.
Op het kerkhof van de kerk ligt het Erehof Stavoren, waar onder meer bemanningsleden liggen van neergestorte gevechtsvliegtuigen tijdens de Tweede Wereldoorlog.
In dezelfde straat, de Voorstraat, staat het kerkgebouw van de Doopsgezinde Gemeente en dateert uit 1858. De Baptistenkerk even verder op in de straat dateert uit 1886, maar sloot haar deuren in 2001. De Gereformeerde Zwanenkerk aan de Schans was een kerk uit 1884; in 2002 werd deze kerk gesloten. Ze is daarna nog een tijd een expositiekerk geweest.
Bezienswaardigheden.
De stad kent meerdere prominente gebouwen en objecten, zoals:
Stavoren kent enkele rijksmonumenten, zie daarvoor de Lijst van rijksmonumenten in Stavoren.
Sport en cultuur.
Stavoren heeft naast watersport sinds 1916 een voetbalvereniging, VV QVC, een volleybalvereniging Staveren en een tennisvereniging Stavoren. Sinds1998 is er in Stavoren muziekvereniging De Lytse Súdwesthoeke (LSWH), de vereniging is ontstaan door een fusie.
Onderwijs.
De stad heeft één basisschool, De Skutslús. Deze school is onderdeel van Onderwijsbureau Nije Gaast. Sinds de opheffing van de Meester Otterschool in augustus 2006 is de Skutslús de enige basisschool in Stavoren. Beide scholen deelden hetzelfde gebouw. In een van de lokalen van de voormalige Meester Otterschool is nu een vestiging van Skik Kinderopvang voor peuteropvang en BSO.
In augustus 2018 fuseerde de Skutslús met basisschool it Swannenest uit het nabijgelegen Molkwerum. De naam bleef hierbij behouden.
Treinstation.
Station Stavoren is het eindpunt van de spoorlijn uit Leeuwarden; van en naar Leeuwarden rijdt één keer per uur een trein vanaf het station in Stavoren (in de spits elk half uur).
Fietsroutes.
Stavoren ligt aan de Hanzefietsroute, een van de fietsroutes geïnspireerd door het oude Hanzestedenverbond. Deze route begint bij Zaltbommel en komt onder andere langs Lübeck, Nijmegen, Arnhem en de Friese steden Stavoren, Hindeloopen en Bolsward. De route komt ook langs Frankfurt (Oder), Berlijn en voert uiteindelijk via Sittard weer terug naar Zaltbommel. De route is ruim 3000 km lang. Voor de gehele route zijn GPS-tracks beschikbaar.
Wandelpaden.
Stavoren maakt deel uit van twee wandelpaden. Het Friese Kustpad dat loopt tussen Stavoren en Lauwersoog. Het is 152 kilometer lang en komt onder andere langs Hindeloopen, Workum, Makkum en Harlingen. Het Zuiderzeepad loopt rond het IJsselmeer van Enkhuizen naar Stavoren en is 400 kilometer lang. Het pad is in beide richtingen met wit-rode tekens gemarkeerd.

</doc>
<doc id="33390" url="https://nl.wikipedia.org/wiki?curid=33390" title="Heimans, Heinsius en Thijsse's geïllustreerde flora van Nederland">
Heimans, Heinsius en Thijsse's geïllustreerde flora van Nederland

De Heimans, Heinsius en Thijsses "Geïllustreerde flora van Nederland", afgekort als "HH&amp;T", was de eerste flora in Nederland met afbeeldingen en had 386 bladzijden. Het was geschreven door Eli Heimans en Jac. P. Thijsse en verscheen in 1899. Het oblongformaat bleef door alle drukken heel karakteristiek.
Geschiedenis.
De eerste druk van 1899 van de HH&amp;T werd uitgegeven door uitgeverij Versluys, die alle drukken tot en met de 23ste druk in 1994 voor haar rekening nam. Vanaf de tweede druk in 1909 tot en met de 10e in 1936 speelde ook H.W. Heinsius een belangrijke rol. De flora werd veel dikker en minder onvolledig en was net als "Heukels' Flora" gebaseerd op het het systeem van Eichler. 
De "HH&amp;T" bleef echter gelden als toegankelijker voor geïnteresseerde leken dan Heukels' flora. Dit omdat vakterminologie zo veel mogelijk vermeden werd en de determinatietabellen zijn gericht op de uiterlijke kenmerken die het best te zien zijn met het blote oog. De flora is dan ook educatief en heeft lange tijd ook informatie geboden over tuinplanten. 
Na de dood van Eli Heimans in 1914 nam zijn zoon Jacob Heimans plaats in de redactie. Hij zou uitgroeien tot de hoofdredacteur tot zijn dood in 1978. De 22ste druk, die hij nog in belangrijke mate had voorbereid, verscheen pas enige jaren na zijn dood in 1983.
De 23ste druk van 1994 is onder redactie van J. Mennema. Deze liet de tuinplanten vervallen en liet de flora wel de hele Benelux beslaan. Ook stonden er nieuwe tekeningen in van de Sneker botanicus en fonteinkruidendeskundige D.T.E. van der Ploeg. De titel van deze bewerking luidt voluit: "Heimans, Heinsius en Thijsse's geïllustreerde flora van Nederland, België en Luxemburg en aangrenzend Duitsland en Frankrijk."
Bibliografie.
Van deze flora verschenen:

</doc>
<doc id="33392" url="https://nl.wikipedia.org/wiki?curid=33392" title="Buik">
Buik

De buik of (Latijn) het abdomen is bij gewervelde dieren waaronder de mens een holte, de buikholte, die gevuld is met een aantal organen die vooral te maken hebben met de spijsvertering, de urineproductie en de voortplanting. Organen die zich echt in de buikholte bevinden, zoals maag, lever, milt en het overgrote deel van de darmen liggen intraperitoneaal. Organen die er wel aan grenzen maar zich niet echt in de buikholte bevinden, zoals de nieren en het pancreas, noemt men extraperitoneaal (meestal retroperitoneaal). Een orgaan als de baarmoeder is een beetje een grensgeval.
Het buikvlies (peritoneum) is een vlies dat de buikholte aan de binnenkant en de buikorganen aan de buitenkant bedekt.
De buikholte is van hart en longen afgescheiden door het middenrif of "diafragma", een spier in de vorm van een dunne koepelvormige plaat die bij samentrekking de borstholte vergroot ten koste van de buikholte, zodat de longen zich vol lucht kunnen zuigen. Omdat de buikinhoud nauwelijks samendrukbaar is zal hierbij de buikwand wat naar buiten puilen. (Een korset maakt slanker ten koste van het beschikbare ademvolume van de longen.) In het midden van de buik bevindt zich de navel.
Op de buik van de mannen (en soms ook vrouwen) groeit, afhankelijk van de genen, buikhaar. Dit haar ontwikkelt zich in de puberteit en kan bestaan uit een streep haar tussen de schaamstreek en de navel, maar kan ook de gehele buik bedekken.

</doc>
<doc id="33393" url="https://nl.wikipedia.org/wiki?curid=33393" title="Alinghuizen">
Alinghuizen

Alinghuizen (Gronings: "Allenhoezen"), vroeger "Aldingehuisen" genoemd, is een buurtschap van drie boerderijen aan de weg Klein Garnwerd in de gemeente Het Hogeland in de Nederlandse provincie Groningen, gelegen tussen de buurtschap Klein Garnwerd en het dorp Winsum. Het behoort feitelijk tot Klein Garnwerd. Alinghuizen ligt net als Klein Garnwerd en De Raken in 'De Hoek' of 'Winsumerhoek', een stuk land dat tot het graven van het Garnwerder Rak in 1629 aan westzijde van het Reitdiep lag. De oude loop is nog herkenbaar in het landschap als het Oude Diepje.
Op de plek van de twee centrale boerderijen van Alinghuizen zijn resten van een vlaknederzetting gevonden. Ook werd er een wierde aangelegd die nu nog 1,2 meter tot 2,08 meter boven NAP uitsteekt. Bij opgravingen in 1994 werd op kwelderniveau een wand van een vroegmiddeleeuws plaggenhuis gevonden en een laatmiddeleeuwse waterput. Na de bedijking van de Hunze liet het klooster Aduard (net als bij Schilligeham) een voorwerk op de wierde bouwen. In de 19e eeuw werd gesproken over de aanwezigheid van een middeleeuws kerkhof, waarbij mogelijk ook een kapel zou hebben gestaan. Van het oude voorwerk resteert alleen nog een stuk van de singel met binnen- en buitengracht aan noordzijde van het terrein.
Vanaf Alinghuizen loopt een kerkpad naar de Reitdiepsdijk. Het pad maakte tot 1999 deel uit van het Pieterpad. Het pad was voor de ruilverkaveling openbaar.

</doc>
<doc id="33395" url="https://nl.wikipedia.org/wiki?curid=33395" title="Oostum">
Oostum

Oostum is een wierde op het grondgebied van Garnwerd in de gemeente Westerkwartier in de Nederlandse provincie Groningen. Het gehucht ligt aan de weg van de stad Groningen naar Garnwerd. Het is een beschermd dorpsgezicht. Oostum ligt aan het Pieterpad.
Wierde en kerk.
De wierde dateert uit de IJzertijd of later en ligt op een oude kwelderwal. Mogelijk wordt de plek echter al langer bewoond, daar bij boringen ten oosten van de wierde in 1971 mogelijk een vlaknederzettingstadium werd aangetroffen. Bij andere opgravingen zijn 1 inheems Romeinse en tientallen middeleeuwse potscherven gevonden. De nederzetting komt in de 11e eeuw voor als "in Astne(m)", wat wordt verklaard als een samentrekking van de woorden "ast" ("oost") en "hem" ("heem") met als betekenis "oostelijk gelegen woonplaats". Op de wierde staat het 13e-eeuwse kerkje van Oostum, dat misschien wel het meest afgebeelde romaanse kerkje van de provincie Groningen vormt. Zo had het grote aantrekkingskracht op schilders van De Ploeg. Bij restauratiewerkzaamheden in 1973 bleek dat de kerk oorspronkelijk langer is geweest. In de 14e, 15e of 16e eeuw werd er een toren dwars op gebouwd. In de toren hangt de oude klok van de Jacobuskerk van Feerwerd uit 1446. Tussen 1905 en 1913 werden grote delen van de wierde afgegraven. De eigenaar van boerderij Reinghes Stede heeft in 1913 een tunnel onder de weg door laten leggen om de wierdegrond onder de weg door te kunnen vervoeren per kiepwagen. Door de steilrand rijst de kerk op tot 4,5 meter boven de omliggende omgeving. 
Andere gebouwen.
Rondom de wierde liggen ten noorden, zuidwesten en zuiden drie boerderijwierden, waarin middeleeuwse resten zijn gevonden. De noordelijke is boerderij Reinghes Stede uit 1805 (uitgebreid in 1827), waarin kloostermoppen en een gevelsteen met het jaartal 1561 zijn verwerkt, die mogelijk uit een voorganger komen. Ten zuiden van het gehucht ligt de witgepleisterde villa 'Klein Reinghesstede' die 1914 werd gebouwd. Op een steen in de villa staat de bouwer Olthoff en het bouwjaar 1914.Gevelsteen_Klein_Reinghesstede.jpg
Ten zuiden van de wierde lag vroeger een borg, waarvan in 1587 vermeld werd dat hij toebehoorde aan wijlen Tese Clant. In 1522 werd dit steenhuis vermoedelijk door de Geldersen in brand gestoken. In 1627 is de dan al vervallen borg verkocht. Vermoedelijk zijn de restanten niet lang daarna gesloopt. Op de door Hindrik Warner Folckers vervaardigde Atlas der Stadslanden van Groningen (1724-1729) staat de boerderij die het restant was van de vervallen borg vermeld. Op deze plek staat nog steeds een boerderij (Oostumerweg 29).
Op ruim een kilometer ten zuiden van Oostum staat aan de driesprong met de Wierumerschouwsterweg het landhuis "Dageraad" uit 1890, dat deels de vorm heeft van een schip. Het werd gebouwd in opdracht van de Veendammer reder B.H. Krans en ontworpen door de Veendammer architect G.T. Bos. In de voorgevel prijkt het wapen van Veendam-Wildervank. Bij een storm tijdens de Tweede Wereldoorlog stortte de achterzijde van het huis in. Dit deel werd later herbouwd, maar niet meer in de vorm van een schip. Schuin tegenover dit huis ligt aan de andere zijde van de Wierumerschouwsterweg een wierde uit de late ijzertijd tot late middeleeuwen met een hoogte van 2,18 meter boven NAP.
Ten westen van Oostum stond begin 20e eeuw een steenbakkerij aan de oostelijke oever van het Aduarderdiep. Wat zuidelijker schuin tegenover Joeswerd en de molen De Eolus stond vroeger ook een tichelwerk en noordelijker stonden aan de andere oever tichelwerken bij Bolshuizen en Schifpot.
Dode Laan.
Ten zuiden van Oostum verloopt het Pieterpad verder richting Wierumerschouw over de Dode Laan, een vroegere doodweg die vernoemd is naar de begrafenisstoeten die hier overheen liepen om hun doden op het kerkhof van Oostum of Wierum te begraven.

</doc>
<doc id="33396" url="https://nl.wikipedia.org/wiki?curid=33396" title="Paleis op de Dam">
Paleis op de Dam

Het Koninklijk Paleis Amsterdam (bekend als het Paleis op de Dam en soms als het Stadhuis op de Dam) is een paleis op de Dam in de binnenstad van Amsterdam. Het paleis is in gebruik door het Koninklijk Huis als ontvangstpaleis en wordt gebruikt voor tentoonstellingen.
Het werd tussen 1648 en 1665 gebouwd als stadhuis, naar ontwerp van architect Jacob van Campen, en ingewijd op 29 juli 1655. Het bouwwerk wordt gezien als Nederlands belangrijkste historische en culturele monument van de zeventiende eeuw. Het Paleis op de Dam is venster nummer 24 van de Canon van Amsterdam.
Beschrijving.
Stijl en vorm.
Het paleis is een monumentaal gebouw met barokke versiering, maar helder van opzet, in de stijl van het Hollands classicisme. Het beeldhouwwerk mocht nergens de aandacht afleiden van het grootse geheel.
Gevel.
De compositie van de gevel is harmonieus en voldoet aan de ideale barokke verhoudingen. De zware sokkel draagt twee pilasterorden die beide een hoog en een laag venster beslaan, overeenkomend met een hele en een halve verdieping erachter. In navolging van Vincenzo Scamozzi is een Korinthische orde boven een composiet geplaatst. De middenpartij met het fronton komt iets naar voren, evenals de hoekpaviljoens.
Beeldhouwwerk.
De heldere structuur van het gebouw is zo overheersend dat het fraaie beeldhouwwerk nauwelijks opvalt. We zien de festoenen op grachtenhuizen overal in de stad nagevolgd. Het indrukwekkendst zijn de timpanen (waarvan nog steeds de modellen in het Rijksmuseum te zien zijn), het beeldhouwwerk in marmer, en de bronzen beelden op de frontons.
Koepel.
Boven de middenpartij rijst een hoge koepel op, van waaruit men de aankomst van de schepen op het IJ kon zien.
De koepel wordt bekroond door een windwijzer in de vorm van een koggeschip, het oude symbool van de stad Amsterdam. Volgens het oorspronkelijke plan zou de koepel bekroond worden door acht beelden: de acht windrichtingen. Dit plan is niet uitgevoerd.
Ingang.
Opvallend is het ontbreken van een monumentale ingangspartij en het enigszins ontoegankelijke karakter van het gebouw. De officiële ingang bevindt zich aan de Nieuwezijds Voorburgwal 147. Voor bezoekers en toeristen is een ingang beschikbaar aan de Damzijde. Voor alle vensters op de begane grond zitten zware tralies. In de vensters van de Vierschaar zijn de openingen, waardoor musketten konden worden gestoken om zo een mogelijk bestorming van de ingang af te weren, nog duidelijk zichtbaar. De monumentale burgerzaal (en daarmee de bestuursverdiepingen van het gebouw) was tot aan de verbouwing tot paleis slechts via twee smalle trappen achter de Vierschaar te bereiken, die op hun beurt weer op goed verdedigbare bronzen hekken stuiten.
Het getal zeven van de bogen werd ook wel gezien als symbool voor de zeven Gewesten van de Noordelijke Nederlanden, maar in de bouwtijd wordt daarvoor geen bewijs gevonden.
Inrichting.
Het centrum van het stadhuis is de burgerzaal. Naast de burgerzaal lagen twee door galerijen omgeven binnenplaatsen. Prominent in de burgerzaal staat het beeld van Atlas. In de vloer zijn drie cirkels, met kaarten van het oostelijk en westelijk halfrond en een sterrenkaart, ingelegd. Voor de burgers van de stad lag de hele wereld, en de hemel, aan hun voeten. De burgerzaal moest laten zien dat Amsterdam het centrum van het universum was.
Ook bevindt zich in het stadhuis de Vierschaar. Dat is een monumentale zaal waar vroeger naar oeroude Germaanse rite doodvonnissen, waartoe elders in het gebouw al besloten was, in het openbaar uitgesproken werden. Aan de wand van de Vierschaar bevinden zich drie levensgrote reliëfs: de vonnissen van de Romeinse consul Lucius Junius Brutus, de Griekse koning Zaleucus en de Bijbelse koning Salomo. Deze vonnissen beelden een onpartijdig, barmhartig en wijs vonnis uit.
Govert Flinck is gevraagd een aantal grote schilderijen te leveren; zeven werken met de Bataven als thema en vier met afbeeldingen van goede patriotten. Toen Flinck in 1660 stierf kreeg Rembrandt de opdracht "De samenzwering van de Bataven onder Claudius Civilis" te schilderen. Rembrandt kwam met een donker schilderij voor de dag, met relatief kleine figuren en veel lege ruimte. Het werk werd afgekeurd, of Rembrandt trok het terug na een meningsverschil, en Flincks voormalige medewerker Jurriaen Ovens werd aangezocht binnen vier dagen een voorontwerp (op basis van waterverf en uitermate dun doek) af te maken aan de hand van tekeningen van Flinck. Ferdinand Bol, Jan Lievens, Nicolaes de Helt Stockade, Jan Gerritsz. van Bronckhorst, Thomas de Keyser, Cornelis Holsteyn, Jacob Jordaens en Willem Strijcker leverden schoorsteenstukken.
Indeling.
Eerste verdieping.
Burgerzaal.
De burgerzaal is de grootste zaal van het paleis. De zaal is het middelpunt van het gebouw en stelt het universum in het klein voor. In de vloer zijn marmeren kaarten van het oostelijk en westelijk halfrond met daar tussenin de noordelijke sterrenhemel. De burgers in de 17de eeuw doorkruisten hier als het ware de wereld, zoals handelaars en zeelieden dat in werkelijkheid deden.
De burgerzaal heeft aan de Damzijde een ingang waarboven de Stedenmaagd van Amsterdam staat afgebeeld. Zij kijkt neer op de wereld aan haar voeten. Links van haar zit de 'Kracht', een vrouw met een leeuwenhuid over het hoofd, en rechts de 'Wijsheid', een vrouw met de uitrusting van Minerva, godin van de wijsheid. De twee vierkante reliëfs naast de beeldengroep stellen het 'Het Goede Bestuur' voor.
Aan de andere kant van de burgerzaal is de ingang naar de schepenzaal. Hierboven wordt de 'Gerechtigheid' afgebeeld met een zandloper en martelwerktuigen. De 'Gerechtigheid' vertrapt de 'Hebzucht', gerepresenteerd door koning Midas met ezelsoren, en de 'Nijd', uitgebeeld als Medusa met slangen als haar. Aan deze kant is ook het beeld van Atlas.
Boven de ingang van de galerijen zijn in de bogen de elementen 'Aarde', 'Water', 'Lucht' en 'Vuur' afgebeeld. In de 17e eeuw dacht men dat het universum uit deze vier elementen was opgebouwd. De grote beelden op de kroonlijst zijn de gietmodellen van de bronzen figuren op de frontons van de oostelijke en westelijke buitengevel. Zij stellen voor: 'Vrede' (oost), 'Voorzichtigheid' (zuidoost), 'Gerechtigheid' (noordoost), 'Atlas' (west), 'Waakzaamheid' (zuidwest) en 'Gematigdheid' (noordwest).
De houten kap is tussen 1700 en 1705 aangebracht en is opgebouwd uit balken en latten. Ze werd uit voorzorg tijdens de Duitse bezetting weggenomen en verborgen in de kelders. In 1946 is ze teruggeplaatst. De kristallen kroonluchters zijn uit de tijd van koning Lodewijk Napoleon. Oorspronkelijk hingen aan iedere kroonluchter 12 olielampen. In 1937 zijn de kronen geëlektrificeerd.
Schepenzaal.
In de Schepenzaal werd door de schout (Officier van Justitie en hoofd van de politie) en negen schepenen (rechters) van de stad Amsterdam recht gesproken.
Aan beide zijden van de zaal is een schoorsteen. Aan de zuidwand is er boven een schilderij van Ferdinand Bol met Mozes die met de tien geboden de berg Sinaï afdaalt. Het marmeren fries onder het schilderij beeldt de aanbidding van het Gouden Kalf uit. Aan de noordzijde is een schilderij van Jurriaen Ovens. Het beeldt de Gerechtigheid af met aan haar zijden Vrede en Voorzichtigheid.
Op twee middagen in de week vonden er in deze zaal huwelijksvoltrekkingen plaats. De architraaf onder de insteekkamer is daarom versierd met tortelduifjes en kinderkopjes.
Geschiedenis.
Bouw.
Voor de vervanging van het bouwvallig geworden gotische stadhuis waren verschillende ontwerpen ingediend. De Vrede van Münster in 1648 bracht zo'n euforie met zich mee dat het meest ambitieuze plan werd uitgevoerd. Dit was in het midden van wat later de Gouden Eeuw werd genoemd. Het stadhuis werd gebouwd op een schaal die in Europa nog niet eerder was vertoond. Het werd het grootste niet-religieuze gebouw van de oude wereld. Het gebouw kan daarmee gezien worden als een belangrijk symbool van het vrijzinnige Amsterdam. Het "achtste wereldwonder" werd de parel in de kroon van Amsterdam. Het gebouw moest de rijkdom en het aanzien van de stad Amsterdam weerspiegelen. De bouw kostte 8,5 miljoen gulden, een gigantisch bedrag in die tijd.
Het gebouw rustte oorspronkelijk op 13.659 uit Noorwegen afkomstige houten heipalen, een aantal dat vroeger veel schoolkinderen leerden ('dagen van het jaar, eentje ervoor, negentje erachter'), hiervan zijn er twee palen verwijderd om te controleren of ze nog gaaf waren (en dat was het geval). In 1945 werden echter verzakkingen geconstateerd en werden er palen bijgeheid. Sindsdien staat het bouwwerk op 13.681 palen.
Het werd geheel opgetrokken uit Bentheimer zandsteen (oorspronkelijk zeer licht gekleurd) en met name in het interieur veel marmer. Van Campen liet zich inspireren door de Romeinse bestuurlijke paleizen. Voor de burgemeesters van Amsterdam, die zich de consuls van een nieuw Rome waanden, werd een nieuw Capitool gebouwd. De zilveren troffel, die op 28 oktober 1648 bij het leggen van de eerste steen door de (klein)zonen en neef van de vier toenmalige burgemeesters werd gebruikt, wordt tentoongesteld in het Rijksmuseum.
Hoewel de architect van het stadhuis Jacob van Campen was, werd de technische uitvoering verzorgd door stadsbouwmeester Daniël Stalpaert. Van Campen kwam in 1654 in conflict met het stadsbestuur, waarna Stalpaert de volledige leiding kreeg.
Het beeldhouwwerk werd gemaakt door Artus Quellinus en zijn medewerkers. Op 29 juli 1655 werd het stadhuis feestelijk ingehuldigd, maar het was toen nog niet voltooid. Joost van den Vondel wijdde 1378 dichtregels aan de inwijding, in zijn gedicht "Inwydinge van het Stadthuis".
Er is ook steen of marmer aangetrokken uit de groeven van Culross in Fifeshire, aangeleverd door Alexander Bruce, 2e graaf van Kincardine, die in 1659 trouwde met Veronica van Aerssen van Sommelsdijck. In 1665 was het gebouw gereed, terwijl aan de inrichting van de vertrekken tot aan het begin van de 18e eeuw werd gewerkt.
Inwijding.
De inwijding vond plaats op 29 juli 1655. Om half acht werd in de Oude en in de Nieuwe Kerk een dienst gehouden, daarna moesten de genodigden zich op eigen gelegenheid naar het Prinsenhof begeven en van daaruit is men, in plechtige optocht, naar het nieuwe stadhuis getrokken. Op het stadhuis aangekomen hield Cornelis de Graeff een toespraak. Vervolgens ontvingen de burgemeesters een deputatie van de Nederduits Gereformeerde Kerk. Na de middag begon een feestmaal op stadskosten. Intussen trad de schutterij aan. Zes compagnieën van het gele regiment stelden zich in slagorde op en er werden drie salvo's gelost. Om zeven uur was het gedaan.
Paleis.
Het gebouw is tot 1808 stadhuis gebleven. Daarna werd het aan koning Lodewijk Napoleon aangeboden als paleis. De galerijen werden door houten wanden in vertrekken verdeeld. Aan de voorzijde werd een balkon aangebracht. Beeldhouwwerken die stoorden werden achter doeken verborgen. Lodewijk had in het paleis ook een kapel ingericht. Een aantal zilveren voorwerpen liet hij bij zijn vertrek achter. Uit deze periode stammen ook de fraaie empire-meubelen die in het paleis zijn te zien. Dit is de grootste collectie van deze meubelen buiten Frankrijk. In 1810, toen Nederland werd ingelijfd bij het Franse Keizerrijk, werd het zelfs tijdelijk een "keizerlijk paleis".
Lodewijk Napoleon vestigde met behulp van de stadhouderlijke en Amsterdamse stedelijke collecties in het paleis een "Koninklijk Museum", dat de basis zou vormen voor het latere Rijksmuseum.
Op 2 december 1813 werd het door Willem I bij zijn inhuldiging als stadhuis teruggegeven aan Amsterdam. Het stadsbestuur zag echter op tegen weer een verhuizing en de onderhoudskosten van het gebouw, maar wilde bovendien graag de vorst aan de stad binden. Het stadsbestuur liet de zaak op zijn beloop en zo is sinds 1815, na de Slag bij Waterloo en het Congres van Wenen, het paleis op de Dam in Amsterdam het Koninklijk Paleis van het Nederlandse koningshuis. In 1844 werden er rondom zes imposante lantaarnpalen gezet (vier op de Dam, twee op de Nieuwezijds Voorburgwal).
Sedert 1936 is het, na de overdracht van alle mogelijk nog bestaande rechten van de stad op het gebouw tegen een bedrag van 10 miljoen gulden (in hedendaagse waarde zo'n 100 miljoen euro), ook onbestreden staatseigendom (in portefeuille van de Rijksgebouwendienst). Amsterdam wilde dit geld toen gebruiken voor de bouw van een nieuw stadhuis, dat er pas een halve eeuw later kwam met de bouw van de Stopera en veel duurder werd.
Restauraties en renovatie.
In de 20e eeuw werd het gebouw meermalen gerestaureerd. De verbouwingen van Lodewijk Napoleon werden, voor zover het de onderverdeling van de galerijen betrof, ongedaan gemaakt en het werd in zijn oorspronkelijke staat teruggebracht. Sinds de restauratie in 1960 is het gebouw beperkt opengesteld voor het publiek.
Van september 2005 tot juni 2009 was het paleis gesloten voor het publiek voor opnieuw een restauratie van het interieur. Daarbij werd asbest verwijderd dat bij de vorige restauratie was aangebracht. Ook werden de technische installaties vervangen, waarbij, enigszins omstreden, een deel van een keizerlijke trap, een helende aanvulling (in beton met marmer bekleed) van de restauratie uit de jaren 1930-'60, sneuvelde. Bij de opening op 13 juni 2009 vertelde burgemeester Cohen dat de trap al een eeuw geleden zou zijn verdwenen. De plafondschilderingen in de Weeskamer, de Thesaurie Ordinaris, de Justitiekamer en de Burgemeesterskamer werden onder leiding van prof. Anne van Grevenstein-Kruse gerestaureerd. De interieurs van de gastenverblijven op de tweede verdieping werden opgeknapt en ook de slaapkamers voor het personeel tijdens staatsbezoeken werden gemoderniseerd. Restauratiearchitect Krijn van den Ende werd aangesteld om alles in goede banen te leiden terwijl het bouwhistorich onderzoek in handen was van Hein Hundertmark. Tijdens de ontmanteling van de vertrekken van de voormalige Secretarie werd een verrassende ontdekking gedaan. In de tussenmuur naar de galerij kwamen twee 17de-eeuwse muurkasten tevoorschijn die hersteld zijn en weer in de oude glorie te zien zijn. Ook is een oud toilet hersteld dat loosde op de een gracht (wat nu de Nieuwe Voorburgwal is) en in een zijkamer is gevonden van de Rekenkamer. De kosten van de restauratie waren 80 miljoen euro. Het paleis werd op 13 juni 2009 heropend door koningin Beatrix. Het gebouw is ook weer voor het publiek te bezoeken.
Na de restauratie is er een brochure uitgegeven: Restauratie en renovatie van het paleis, Negentiende eeuwse schittering in zeventiende-eeuwse context welke tot stand is gekomen in opdracht van de Rijksgebouwendienst in samenwerking met de Stichting Koninklijk Paleis Amsterdam. Tekst: Paula van der Heiden, Fotografie: Wim Ruigrok, vormgeving: Hertogh - Sierman, Druk: Spinhex Industrie - 2009.
De eveneens noodzakelijke restauratie van de gevel werd om financiële redenen nog even uitgesteld en begon in 2009. Hoewel vaak aan de Rijksgebouwendienst werd gevraagd (ook door de stadsdeelraad Amsterdam-Centrum in oktober 2005) om de gevel van het gebouw te reinigen, heeft de Rijksgebouwendienst dat nooit willen doen. Er was niet alleen te weinig kennis beschikbaar om dat zonder gevaar voor het gebouw verantwoord te kunnen doen, maar de Rijksgebouwendienst heeft ook het standpunt dat een monument nu eenmaal een oud gebouw is en dat dat ook mag worden gezien. Dat de vervuiling nogal onregelmatig is en ook bij reparaties aangebrachte nieuwe blokken er nogal uitspringen, zag men daar echter wel als een probleem dat serieus genomen moet worden. In opdracht van de Rijksgebouwendienst zijn daarom veel onderzoeken verricht naar de vervuiling van zandsteen en de mogelijkheden om zandsteen te reinigen. Die onderzoeken kwamen vanaf 2001 in een stroomversnelling, nadat de gemeente Rotterdam besloot om de gevels van het stadhuis aldaar te reinigen. Naar aanleiding van de ervaringen daarmee kon in 2008 een plan worden gepresenteerd om ook de gevels van het Paleis op de Dam te 'ontstoren', zoals de Rijksgebouwendienst dat noemt. Van de steigers die nodig waren voor de gevelrestauratie werd gebruikgemaakt om het schoonmaken uit te voeren. Over dit reinigen is verschil van mening ontstaan tussen diverse experts uit de monumentenwereld. Sommige deskundigen denken dat de werkzaamheden nadelige gevolgen voor de conditie van de gevels kunnen hebben. Wijzend naar een inmiddels dikke stapel onderzoeksrapporten zegt de Rijksgebouwendienst echter dat de werkzaamheden volstrekt verantwoord zijn. Zowel Bureau Monumenten &amp; Archeologie van de gemeente Amsterdam als deskundigen bij de Rijksdienst voor het Cultureel Erfgoed hebben de onderzoeken en plannen van de Rijksgebouwendienst kritisch geëvalueerd en goed bevonden.
Huidig gebruik.
Het feit dat het oude – en zo sterk symbolische – stadhuis later een koninklijk paleis is geworden, is niet een kwestie die veelvuldig in de openbaarheid bediscussieerd wordt. De gevoeligheid ten aanzien van het koningshuis en de in Amsterdam gevreesde onderhoudskosten van het kapitale pand zijn hieraan waarschijnlijk debet. Onder de oppervlakte heerst bij een deel van de Amsterdamse bevolking evenwel onvrede over de huidige status van het gebouw. Het oude stadhuis was vooraleerst een symbool van een krachtige en zelfbewuste burgerij die kerk en koning op voet van gelijkheid benaderde. Het met de huidige functie samenhangende gesloten karakter roept misschien hier en daar weerstand op, maar betekent wel het behoud voor het gebouw.
Koningin Beatrix woonde ten tijde van haar koningschap in Huis ten Bosch te Den Haag. Toen zij in het begin van haar koningschap voorstelde meer in het Amsterdamse paleis te gaan werken, omdat in Den Haag alles in restauratie was, stuitte dat bij het Amsterdamse bestuur op grote tegenstand, al was het maar omdat men belemmeringen voor het gemotoriseerde verkeer in de binnenstad verwachtte.
Bij ceremoniële staats- en familieaangelegenheden functioneert het paleis op grootse wijze. Bij staatsbezoeken logeert het bezoekende staatshoofd met gevolg in het paleis te Amsterdam, en wordt daar ook officieel ontvangen. Op 30 april 2013 deed koningin Beatrix in het paleis officieel afstand van de troon, net als haar moeder Juliana dat deed in 1980. De uitreiking van de Grote Prins Claus Prijs en de Zilveren Anjers vinden elk jaar in het paleis plaats.
Op de momenten dat de koning en de leden van het Koninklijk Huis geen gebruik maken van het paleis, dat is een groot gedeelte van het jaar het geval, is het gebouw echter opengesteld door de Stichting Koninklijk Paleis Amsterdam. Vaak is er in de zomer een tentoonstelling. Zo is na de uitreiking van de Koninklijke Prijs voor Vrije Schilderkunst in de maand oktober de mogelijkheid de geselecteerde kunstwerken te bekijken.
Geert Mak noemde het gebouw in zijn boek "Stadspaleis" (1997) het "Stadhuis van Oranje". In de afsluitende paragraaf van deze publicatie, in 2005 uitgegeven ter gelegenheid van het 350-jarig bestaan van het gebouw (150 jaar als stadhuis en 200 jaar als paleis), vindt men de oproep om het gebouw in ceremoniële zaken ook weer te laten functioneren als stadhuis, voor bijvoorbeeld ontvangsten van de burgemeester.
Spotnaam.
In de tijd van de Beurs van Zocher werd het paleis spottend een "gebouw zonder ingang" genoemd en de beurs een "ingang zonder gebouw".

</doc>
<doc id="33397" url="https://nl.wikipedia.org/wiki?curid=33397" title="Koninklijk Paleis">
Koninklijk Paleis

België: 
Cambodja:
Denemarken:
Frankrijk:
Italië
Nederland: 
Noorwegen: 
Polen:
Portugal:
Spanje: 
Thailand: 
Verenigd-Koninkrijk:
Zweden: 

</doc>
<doc id="33398" url="https://nl.wikipedia.org/wiki?curid=33398" title="Obergum">
Obergum

Obergum is het noordelijk gedeelte van het dorp Winsum (provincie Groningen, Nederland). Van oorsprong was Obergum een zelfstandige gemeente – zelfs in een ander rechtsgebied liggend – die in 1851 met Winsum werd samengevoegd. De beide dorpen, gescheiden door het Winsumerdiep, vormen een tweelingdorp, waarvan de oude, aaneengesloten kernen beschermd dorpsgezicht zijn. 
Winsum en Obergum zijn sinds 1808 verbonden met de brug 'De Boog' (opgeblazen in 1940, maar herbouwd).
Het dorp is gegroeid op en rond een ongeveer 5 meter hoge wierde waarop de romaanse Nicolaaskerk staat. De kerk is tegenwoordig eigendom van de Stichting Oude Groninger Kerken. Rondom de wierde van Obergum is de ossengang nog grotendeels aanwezig.
De meeste oude en dichte bebouwing van het dorp (hoofdzakelijk uit de 18e (in aanzet) en 19e eeuw) bevindt zich aan zuidzijde, tegen het Winsumerdiep aan, langs de in elkaars verlengde liggende "Westerstraat" en "Oosterstraat". Op de kruising van de Oosterstraat met de Schoolstraat ligt het hoogste punt van een tweede, lagere wierde. Hier zouden zich eind 10e eeuw ambachtslieden en handelaren hebben gevestigd bij gebrek aan ruimte aan de zuidzijde van het Winsumerdiep. De nu bebouwde vierkante verkaveling rond de kerk had in de 19e eeuw nog veelal een agrarische functie.
Ten noorden van het Hulpkanaal om Obergum, het kanaal dat door het dorp loopt, ligt de wijk Obergum-Noord, dat de bijnaam Nova Zembla (of kortweg: "Nova") heeft, omdat het "er zo koud is".
Bij Obergum lagen vroeger de borgen "Blauwborg" en "De Brake".

</doc>
<doc id="33404" url="https://nl.wikipedia.org/wiki?curid=33404" title="Koning Filips II">
Koning Filips II



</doc>
<doc id="33405" url="https://nl.wikipedia.org/wiki?curid=33405" title="Koningin Elizabeth I">
Koningin Elizabeth I



</doc>
<doc id="33406" url="https://nl.wikipedia.org/wiki?curid=33406" title="Rivierdal">
Rivierdal

Een rivierdal is een dal waardoor een rivier stroomt.
Het dal is meestal niet in eerste instantie door een rivier gevormd, maar was vaak een laaggelegen gebied tussen heuvels en bergen. Zwaartekracht zorgt ervoor dat een rivier steeds naar een lager gelegen gebied stroomt.
Een rivier draagt sediment met zich mee, waarvan vooral de mineraaldeeltjes, het zand, over lange tijd een eroderende werking hebben op het rivierbed, en waardoor een dal breder en dieper wordt. Dit gebeurt vooral waar de rivier snel stroomt. Op locaties in een rivier waar het water langzaam stroomt zakt het sediment naar de bodem.
De mate en vorm van insnijding hangt af van het riviertype. Zo zullen vlechtende rivieren eerder accumulerend, oftewel sedimentaanvullend, zijn en kunnen meanderende rivieren diep insnijdend zijn.
Structurele geomorfologie.
De fluviatiele landschapsvormen van rivierdalen wordt onderverdeeld in vijf algemene klassen:
De verschillende fluviatiele landschapsvormen kunnen gemakkelijk geïllustreerd worden op (bijvoorbeeld) cuesta's, hogbacks of opengebroken anticlines.

</doc>
<doc id="33408" url="https://nl.wikipedia.org/wiki?curid=33408" title="Neanderthalers">
Neanderthalers



</doc>
<doc id="33410" url="https://nl.wikipedia.org/wiki?curid=33410" title="Logo (programmeertaal)">
Logo (programmeertaal)

Logo is een programmeertaal. Het is bedoeld als een leesbare adaptatie van Lisp, bedacht door Seymour Papert. Men zegt ook wel dat Logo een Lisp "(list processor)" zonder haakjes is. Het is tegenwoordig vooral bekend vanwege zijn "Turtle Graphics."
Logo is eind jaren zestig ontstaan. De bedoeling van Seymour Papert was een simpele programmeertaal te maken die speciaal geschikt is voor kinderen. Logo bestaat uit een grafisch scherm waarover je de "turtle" (een cursor in de vorm van een schildpad) heen en weer kan laten lopen.
Er zijn verschillende vertalingen en varianten van Logo ontstaan in de hele wereld. Vandaag is in België en Nederland en zelfs Engeland een variant nog populair: Superlogo. Die is niet meer hetzelfde als de oorspronkelijke taal, zo zijn er veel meer functies dan in de oorspronkelijke taal. Kinderen en volwassenen kunnen er uitgebreide programma's mee maken. Er bestaan tot op de dag van vandaag ook nog andere varianten maar die zijn minder populair. De "turtle" blijft evenwel behouden in de varianten.

</doc>
<doc id="33412" url="https://nl.wikipedia.org/wiki?curid=33412" title="Gletsjerkom">
Gletsjerkom



</doc>
<doc id="33414" url="https://nl.wikipedia.org/wiki?curid=33414" title="Bever">
Bever



</doc>
<doc id="33416" url="https://nl.wikipedia.org/wiki?curid=33416" title="Rivierdalen">
Rivierdalen



</doc>
<doc id="33418" url="https://nl.wikipedia.org/wiki?curid=33418" title="Johan Cruyff-schaal">
Johan Cruyff-schaal



</doc>
<doc id="33421" url="https://nl.wikipedia.org/wiki?curid=33421" title="Wladimir Köppen">
Wladimir Köppen

Wladimir Peter Köppen (Russisch: Владимир Петрович Кёппен) (Sint-Petersburg, 25 september 1846 – Graz, 22 juni 1940) is een in Rusland geboren geograaf, meteoroloog, klimatoloog en botanicus van Duitse afkomst. Hij is vooral bekend van de in 1918 opgestelde klimaatclassificatie van Köppen. Daarbij ging hij uit van de plantengroei: de klimaatgrenzen werden op basis van minimale en maximale gemiddelde maandtemperatuur bepaald door het verspreidingsgebied van bepaalde planten. 
Achtergrond en scholing.
Köppens grootvader behoorde tot de groep Duitse fysici die door keizerin Catharina II van Rusland werden uitgenodigd om de rioolwaterzuivering in het land te verbeteren en werd later een persoonlijk arts van de tsaar. Zijn vader, Peter Köppen was een erkend geograaf, geschiedkundige, etnograaf van Russische culturen uit de oudheid en een belangrijk persoon bij uitwisselingen tussen West-Europese slavisten en Russische wetenschappers.
Wladimir volgde onderwijs aan de middelbare school in Simferopol, de Krim en begon zijn studie botanica in 1864 aan de universiteit van St. Petersburg. Hij reisde regelmatig naar het familielandgoed aan de kust van de Krim vanuit St, Petersburg en ook van en naar Simferopol in het binnenland van het schiereiland. De diversiteit van de flora en de geografie van het Krimse schiereiland en de geografische overgangen tussen het famililandgoed naar de hoofdstad, wekte bij hem de interesse op voor de relatie tussen het klimaat en de natuur. In 1867 ging hij naar de universiteit van Heidelberg en verdedigde zijn doctorale proefschrift over de effecten van temperatuur op plantengroei aan de universiteit van Leipzig in 1870.
Carrière en bijdragen.
Tussen 1872 en 1873 was Köppen in dienst van de Russische meteorologische dienst. In 1875 verhuisde hij terug naar Duitsland en werd hij het hoofd van de nieuwe Divisie van Maritieme Meteorologie van het Duitse Marineobservatorium (Deutsche Seewarte) in Hamburg. Daar was hij verantwoordelijk voor het opzetten van een weerdienst voor het noordwestelijke deel van Duitsland en de aangrenzende wateren. Na vier dienstjaren kon hij zich weer richten op zijn echte interesse, fundamenteel onderzoek en verliet de meteorologische dienst.
Köppen begon een systematische studie van het klimaat en experimenteerde met weerballonnen om gegevens van de bovenste lagen van de aardatmosfeer te verkrijgen. In 1884 bracht hij zijn eerste versie van zijn kaart met klimaatzones uit. Deze leidde tot de ontwikkeling van zijn klimaatclassificatiesysteem rond 1900, die hij de rest van zijn leven zou verbeteren. De volledige versie verscheen voor het eerst in 1918 en de uiteindelijke versie werd in 1936 uitgebracht.
Naast het beschrijven van verschillende klimaattypes was hij ook bekend met paleoklimatologie. In 1924 publiceerde hij en zijn schoonzoon Alfred Wegener "Die Klimate der Geologischen Vorzeit" (De klimaten van het geologische verleden), dat Milutin Milankovics theorie van de Milanković-parameters en ijstijden steunde.
Aan het einde van zijn leven, werkte Köppen samen met de Duitse klimatoloog Rudolf Geiger aan een 5-delig werk, "Handbuch der Klimatologie". Deze is nooit afgemaakt, maar verschillende delen, drie ervan van Köppen, werden uitgebracht. Na Köppens dood in 1940, werkte Geiger verder aan aanpassingen van het klimaatclassificatiesysteem.
Köppen was een productieve wetenschapper, hij maakte meer dan 500 wetenschappelijke publicaties en behield zijn intellectuele nieuwsgierigheid en brede interesse gedurende zijn hele leven. Naast zijn wetenschappelijke bezigheden was hij actief betrokken bij sociale kwesties, waarbij hij veel tijd en energie besteedde aan problemen als landgebruik, schoolhervormingen en voeding voor de minderbedeelden. Hij was een sterk voorstander van het gebruik van Esperanto en vertaalde verschillende werken in het Esperanto.

</doc>
<doc id="33423" url="https://nl.wikipedia.org/wiki?curid=33423" title="Köppen">
Köppen



</doc>
<doc id="33425" url="https://nl.wikipedia.org/wiki?curid=33425" title="Dimitri Reinderman">
Dimitri Reinderman

Dimitri Reinderman (Hoorn, 12 augustus 1972) is een Nederlandse schaker met FIDE-rating 2573 in 2017. In 1993 werd hij meester, in 1998 grootmeester (GM). In 2013 werd hij Nederlands kampioen schaken. In 2010, 2014, 2015, 2023 en 2024 won hij het NK Fischer Random Chess. 
Biografie.
Reinderman woont in Amsterdam en was jarenlang actief in De Digitale Metro, een virtuele wereld die ontstond bij De Digitale Stad. Hij viel enige tijd op door zijn kleurrijke kapsels en maakt ook schaakfoto's waarvan er ettelijke op Wikipedia te zien zijn.
Tot 2007 was Reinderman semi-prof. Nadat zijn baan bij een internetprovider niet verlengd werd, maakte hij van de nood een deugd en werd fulltime prof.
In 2007 werd hij gedeeld 1e-5e op het elfde OGD rapid-toernooi in Delft, dat op weerstandspunten werd gewonnen door Andrej Orlov.
Reinderman heeft een goede score tegen wereldkampioenen: 1.5 uit 3 tegen Vladimir Kramnik, 1 uit 2 tegen Veselin Topalov en 1.5 uit 2 tegen Rustam Kasimdzjanov.
Palmares.
1987
1989
1992
1993
1995
1998
2007
2008
2009
2010
2011
2012
2013
2015
2016
2020
2022

</doc>
<doc id="33426" url="https://nl.wikipedia.org/wiki?curid=33426" title="Pingoruïne">
Pingoruïne



</doc>
<doc id="33427" url="https://nl.wikipedia.org/wiki?curid=33427" title="IJsklimaat">
IJsklimaat

Het ijsklimaat is het klimaat zoals dat heerst op de noordpool en de zuidpool.
Het ijsklimaat heeft volgens het systeem van Köppen de volgende kenmerken:
Köppen noemt het ijsklimaat ook wel het EF-klimaat.

</doc>
<doc id="33428" url="https://nl.wikipedia.org/wiki?curid=33428" title="Ijsklimaat">
Ijsklimaat



</doc>
<doc id="33429" url="https://nl.wikipedia.org/wiki?curid=33429" title="Stad Kirov">
Stad Kirov



</doc>
<doc id="33431" url="https://nl.wikipedia.org/wiki?curid=33431" title="Winsum">
Winsum



</doc>
<doc id="33434" url="https://nl.wikipedia.org/wiki?curid=33434" title="Vorm (biologie)">
Vorm (biologie)

In botanische nomenclatuur is een vorm of forma, afgekort met f., een taxonomische rang lager dan soort, ondersoort en variëteit. 
Voorbeelden:
Dit zijn de namen van drie vormen binnen de soort "Acanthocalycium spiniflorum".
Vorm heeft behalve in de biologie meer betekenissen:

</doc>
<doc id="33435" url="https://nl.wikipedia.org/wiki?curid=33435" title="Vorm">
Vorm



</doc>
<doc id="33438" url="https://nl.wikipedia.org/wiki?curid=33438" title="Robrecht III van Vlaanderen">
Robrecht III van Vlaanderen

Robrecht van Béthune / van Dampierre (1249 – Ieper, 17 september 1322), bijgenaamd De Leeuw van Vlaanderen, was 1272-1280 graaf van Nevers door zijn huwelijk en 1305-1322 (als Robrecht III) graaf van Vlaanderen als opvolger van zijn vader.
Biografie.
Robrecht was de oudste zoon van Gwijde van Dampierre en diens eerste vrouw, Mathilde van Béthune.
Hij huwde in 1265 met Blanca van Anjou (1250-1269), dochter van Karel van Anjou (zoon van koning Lodewijk VIII van Frankrijk, die later koning van Napels en van Sicilië zou worden). Zij overleed reeds in 1269.
Hun zoontje Karel stierf op elfjarige leeftijd.
In 1272 hertrouwde hij met Yolande (1247-1280), gravin van Nevers, kleindochter van hertog Hugo IV van Bourgondië (1212-1272) en weduwe van Jan Tristan van Frankrijk (1250-1270) (zoon van koning Lodewijk IX van Frankrijk), die hem vijf kinderen schonk:
Robrecht van Béthune verwierf militaire roem in Italië, toen hij aan de zijde van zijn schoonvader, Karel van Anjou, streed (1265–1268) tegen de laatste Hohenstaufens, Manfred en Konradin.
Samen met zijn vader nam hij in 1270 deel aan de Achtste Kruistocht naar Tunis, onder de leiding van Franse koning Lodewijk IX.
Na zijn terugkeer van de kruistocht bleef hij, zowel op militair, politiek als bestuurlijk gebied, steeds een trouw medewerker van zijn vader in diens strijd tegen de pogingen van de latere Franse koning Filips de Schone, kleinzoon van Lodewijk, om Vlaanderen weer bij het kroondomein te voegen. Robrechts vader Gwijde van Dampierre volgde in 1278 diens moeder Margaretha II van Vlaanderen op als graaf.
Hoofdzakelijk onder zijn invloed verbrak Dampierre alle feodale banden met zijn leenheer op 20 januari 1297. Toen het verzet hopeloos bleek, liet Robrecht zich, samen met zijn vader en zijn broer Willem van Crèvecœur, gevangennemen en naar de Franse koning voeren in mei 1300. Kort daarvoor had hij in feite het bewind overgenomen van zijn vader. Hij werd opgesloten in het kasteel van Chinon. Zo nam hij dan ook geen deel aan de Guldensporenslag (1302), in tegenstrijd met de romantische voorstelling van Hendrik Conscience in zijn roman "De Leeuw van Vlaanderen". Zijn halfbroer Jan I van Namen 1302 en later zijn jongere broer Filips van Chieti (1303-1305) waren de tijdelijke regenten. Vlaanderen won vervolgens met aanzienlijke verliezen de Slag bij Arke in 1303, werd in 1304 bij de Slag bij Zierikzee tegen de graaf van Henegouwen en Holland Jan II van Avesnes verslagen door de Frans-Hollandse vloot. De Slag bij Pevelenberg tegen de Franse koning eindigde onbeslist.
Na de dood van Gwijde van Dampierre in gevangenschap in maart 1305 mocht Robrecht naar zijn graafschap terugkeren in juli. De uitvoering van het voor Vlaanderen zeer nadelige Verdrag van Athis-sur-Orge zou zijn stempel drukken op heel het bewind van graaf Robrecht. Aanvankelijk boekte hij wel enig succes bij zijn pogingen om zowel de steden als het platteland tot nakoming van de aangegane verplichtingen te bewegen.
Robrecht werd geconfronteerd met de afschaffing van de orde van de Tempeliers. Vanaf april 1310 ging hij echter resoluut in het verzet, gesteund door de bevolking en zijn familieleden, en zo hield hij, zowel op diplomatiek als op militair vlak, stand tegen de Franse koning. In een bul van paus Clemens V van 16 mei 1312 werd hem opgedragen de goederen van de Tempeliersorde aan de hospitaalridders te overhandigen. Hij heeft 'zeer lang geaarzeld', maar moest zich uiteindelijk 'plooien'. Toen hij in 1319 naar Rijsel oprukte, weigerden de Gentenaars hem over de Leie te volgen. Mede onder druk van zijn kleinzoon Lodewijk II van Nevers gaf de vermoeide Robrecht de strijd op, en ging hij in april 1320 in Parijs leenhulde brengen aan de koning.
Maar zelfs na die datum zou hij nog de uitvoering van het Verdrag van Athis-sur-Orge en de daaropvolgende overeenkomsten saboteren. Robrecht van Béthune overleed in september 1322 in zijn residentie, het Ieperse Zaalhof. Hij werd opgevolgd door zijn kleinzoon Lodewijk II van Nevers (zijn zoon, Lodewijk I van Nevers, was net in juni overleden).
Op zijn uitdrukkelijke wens werd hij in Vlaamse aarde begraven in de kerk van de Sint-Maartensproosdij in Ieper. Zijn lichaam mocht enkel naar de Abdij van Flines (nabij Dowaai) worden overgebracht als Rijsel en Dowaai weer bij het graafschap hoorden. In deze abdij werden ook zijn eerste vrouw en zijn vader begraven. Het grafmonument van Robrecht werd in 1566 vernield door Beeldenstormers. In 1973 trof men bij opgravingen zijn naam aan op een loden kist met zijn gebeente. De plaats werd gemarkeerd met een nieuwe grafzerk.
Status.
In bepaalde Vlaamsgezinde kringen wordt Robrecht van Béthune, alias "de Leeuw van Vlaanderen", wegens zijn onenigheid met Frankrijk en de vertekende voorstelling door Hendrik Conscience, vaak gezien als een symbool voor de Vlaamse ontvoogding. In werkelijkheid sprak "de Leeuw van Vlaanderen" hoogstwaarschijnlijk niet eens de toenmalige Nederlandse (streek)taal. Toch speelde hij een belangrijke rol in het behoud van de zelfstandigheid van het graafschap in de tijd vóór en na zijn gevangenschap.

</doc>
<doc id="33439" url="https://nl.wikipedia.org/wiki?curid=33439" title="Schaphalsterzijl (plaats)">
Schaphalsterzijl (plaats)

Schaphalsterzijl (Gronings: "Schaphaalsterziel") is een buurtschap in de gemeente Het Hogeland in de Nederlandse provincie Groningen, gelegen op de plek waar het Winsumerdiep uitmondt in het Reitdiep. Op deze plek liggen de zijlen (uitwateringssluizen) "Winsumerzijl" (1653) en "Schaphalsterzijl" (1733, oorspronkelijk 1459), de schutsluis "Nieuwe Sluis" (1890) en het gemaal Schaphalsterzijl (2005). De plaats is genoemd naar de Schaphalsterzijl, die haar naam weer ontleent aan de Schapehals, een bocht in het Reitdiep ten zuiden van de sluizen.
De buurtschap heeft naast het gemaal een kleine boerderij waarin oorspronkelijk de sluiswachter woonde, een houten loods (werkplaats) — beide zijn monumenten. Aan de overzijde van het diep staat, net achter het gemaal, nog een woonhuis. De Schaphalsterzijl en Winsumerzijl hebben beiden een waterspuwer. Boven op de Nieuwe Sluis staat een windwijzer met het wapen van het vroegere waterschap Hunsingo.
Geschiedenis.
Schaphalsterzijl en Winsumerzijl.
Voor de aanleg van de zijlen waterden de maren in het gebied af op de Fivelboezem, die in de loop van de late middeleeuwen steeds verder werd bedijkt, alvorens ze in 1317 werd afgedijkt tussen Oosternieland en 't Zandstervoorwerk, waarop de afwatering verliep via de buitendijkse Groote Tjariet. Toen echter de opslibbing van de buitendijkse gronden steeds verder toenam ontstonden problemen met de afwatering en namen de schepperijen van Uithuizen, Zandeweer en Overmaringe het besluit om de afwatering voortaan te regelen via de in 1361 gebouwde Winsumerzijl (zie verder). Om dit te bewerkstelligen moesten nieuwe diepen worden gegraven als verbindingskanalen tussen de Helwerdermaar en Usquerdermaar, Eppenhuistermaar en Koksmaar en tussen de Startenshuistermaar en Menkeweerstertocht. De Winsumerzijl was niet geschikt voor deze vergroting van haar achterland en om die reden werd in 1459 een nieuwe houten zijl gebouwd ten noorden van de Schapehals; de Schaphalsterzijl. Het Winsumerdiep werd hiervoor doorgetrokken naar het Schaphalsterzijl. Het bestaande Winsumerzijlvest werd daarop hernoemd tot Winsumer- en Schaphalsterzijlvest (in 1856 opgegaan in waterschap Hunsingo, in 1995 in het Noorderzijlvest). In 1539 werd er een beschoeiing aangelegd bij de Schaphalsterzijl. In de Tachtigjarige Oorlog werd er een schans aangelegd bij de zijl door Staatsgezinde troepen. In 1581 werd deze schans veroverd door Spaanse troepen. Tijdens deze vijandelijkheden werd de houten zijl in brand gestoken. De zijl werd vervolgens weer hersteld.
In de loop der eeuwen verzandde het Reitdiep steeds verder en in 1629 werd een meander van het Reitdiep bij Garnwerd afgesneden (het Oude Diepje), waardoor de oude Winsumerzijl overbodig werd. Deze wordt sindsdien Oldenzijl genoemd. Ter vervanging hiervan werd een nieuwe stenen Winsumerzijl aangelegd direct ten noorden van de Schaphalsterzijl. Deze zijl werd ontworpen door stadsbouwmeester Anthoni Verburgh. De werkzaamheden hieraan begonnen in 1635. In 1636 werd een nieuwe uitwateringsgeul gegraven en in 1637 werd de oude Winsumerzijl gesloopt. In 1638 waren de werkzaamheden voltooid. Iets daarvoor werd in 1632 het zijlvester-timmerhuis gebouwd; de voorganger van het huidige waarmanshuis.
Tussen 1660 en 1662 zijn waarschijnlijk de sluisdeuren vervangen en mogelijk andere reparaties gepleegd, getuige een in 1660 gegoten sluispot (draaischarnier) van de Winsumerzijl (nu in Groninger Museum) en een gedenksteen met het jaartal 1662. In 1669 en 1733 werden plannen gemaakt voor een stenen Schaphalsterzijl, omdat de houten zijl veel onderhoud vergde en begin 18e eeuw tevens begon te lekken. In 1734 werd vervolgens de bouw van een stenen sluis aanbesteed. De nieuwe stenen Schaphalsterzijl werd geplaatst tussen de gebinten en op de vloer van de oude houten sluis. In 1790 werden beide zijlen voor het in die tijd astronomisch hoge bedrag van 48.000 gulden vernieuwd omdat bij hoog water er water onder de sluizen door kon sijpelen, wat op termijn kon leiden tot het wegspoelen van de grond eronder.
Nieuwe Sluis en latere reparaties.
Tussen de beide zijlen lag een eilandje dat bij de herstelwerkzaamheden van 1790 een stenen muur kreeg en in 1890 werd vervangen door een schutsluis (keersluis), de Nieuwe Sluis, om zo de scheepvaart te bevorderen. In dat jaar werden ook de gedenkstenen geplaatst (1662) en (1733) in de beide oude sluizen. Zo liggen er sindsdien drie sluizen vlak bij elkaar. In 1843 werd het huidige waarmanshuis gebouwd op de plaats van het oude zijlvester-timmerhuis. In 1882 werden verschillende aanpassingen gedaan aan dit waarmanshuis.
Nadat in 1877 de dijk bij Zoutkamp gereed was gekomen en eb en vloed waren verdwenen, werd in 1890 de dam tussen de beide sluizen verwijderd en vervangen door een nieuwe sluis. Tussen 1916 en 1917 werden de sluizen vernieuwd, waarbij de houten puntdeuren van de Winsumerzijl en de Schaphalsterzijl werden vervangen door stalen schuiven. Alleen de Nieuwe Sluis behield haar bestaande puntdeuren. Deze werden pas in 1948 verwijderd. In 1956 werden tevens schotbalken aangebracht bij deze sluis. In 1965 werden de houten brugdekken vervangen door een betondek.
Nadat de zeedijken op deltahoogte waren gebracht en in 1969 de Lauwerszee werd afgesloten, verloren de sluizen hun functie. Sindsdien werden de sluizen decennialang verwaarloosd. In 1963 werd een weg aangelegd over de sluizen, waarbij over de Nieuwe Sluis een brug werd gebouwd.
Renovatie en bouw gemaal.
In 1995 nam het waterschap Noorderzijlvest het besluit om de drie sluizen af te breken, om plaats te maken om op deze plek een waterniveauverschil te creëren in het kader van het opvangen van de gevolgen van de bodemdaling voor de waterbouwkundige kunstwerken als gevolg van de Groningse aardgaswinning; in een deel van het waterschap steeg het waterniveau namelijk steeds verder. Dit vormde het begin van een 10 jaar durende strijd over de plek. Gealarmeerde burgers richtten namelijk daarop de 'werkgroep behoud en restauratie Schaphalsterzijl' op die in december 1995 werd omgezet in de 'Stichting Behoud Schaphalsterzijlen'. Na het indienen van 1600 handtekeningen tegen de sloop, besloot het waterschap de sloop niet door te zetten, maar een nieuw plan te maken: De zijlen zouden worden gerestaureerd en om het niveauverschil te realiseren werd er pal naast een gemaal gebouwd. Dat was echter tegen het zere been van de tegenstanders, die dit nieuwe gemaal niet vonden passen op deze plek qua sfeer en karakter; het 'historische ensemble' zou er door worden aangetast. Nadat bezwaren niets opleverden startten zij een juridisch gevecht tegen de bouw van de sluis. Ook kwamen ze met een alternatieve locatie; aan de westrand van het dorp Winsum bij de rioolzuiveringsinstallatie was ook een geschikte plek. De raad van de gemeente Het Hogeland die de bouwaanvraag behandelde, vond dit echter een 'inbreuk op het open landschap en de onmiddellijke omgeving' en wees het voorstel in 1998 af, om er enkele jaren later overigens wel een windturbine toe te staan. In hetzelfde jaar werden op voordracht van de stichting het sluizencomplex en de sluiswachterswoning aangewezen als rijksmonument. De bouwaanvraag voor het nieuwe gemaal werd echter goedgekeurd. In 2002 werd begonnen met de voorbereidende werkzaamheden. In september 2002 vernietigde de Raad van State echter de bouwvergunning, maar na een nieuw raadsbesluit konden de werkzaamheden in het voorjaar van 2003 worden hervat. De restauratie en bouw kostten 9 miljoen euro en werden grotendeels bekostigd door de NAM als veroorzaker van de bodemdaling. In november 2005 kwamen de restauratie van het oude sluizencomplex en het nieuwe gemaal Schaphalsterzijl gereed.

</doc>
<doc id="33440" url="https://nl.wikipedia.org/wiki?curid=33440" title="Charmed (televisieserie)">
Charmed (televisieserie)

Charmed is een Amerikaanse televisieserie van de zender WB (in Nederland uitgezonden op de zender RTL Lounge en in België op de zender Play5), die acht seizoenen te zien was. In de Verenigde Staten kwam de eerste aflevering ("Something Wicca This Way Comes") op 7 oktober 1998 op de buis. Deze "pilotaflevering" werd door 7,7 miljoen mensen bekeken. "Charmed" was daarmee lange tijd de best bekeken pilot van een televisieserie op The WB. "Charmed" bezorgde The WB vanaf het begin hoge kijkcijfers. De laatste aflevering ("Forever Charmed") werd in Amerika op 21 mei 2006 uitgezonden en door vijf miljoen mensen bekeken. "Charmed" was lange tijd de langstlopende serie aller tijden met alleen vrouwen in de hoofdrol. Dit record werd in 2012 verbroken door "Desperate Housewives".
De serie liep acht seizoenen, in totaal van 178 afleveringen.
Opbouw aflevering.
Een aflevering van "Charmed" bestaat in het algemeen uit vier delen. In het eerste deel wordt een tipje van de sluier opgelicht door te laten zien welk kwaad de zusters zal teisteren, waarna de tv-tune van de serie volgt. Hierna, in het tweede deel, zien we de zussen in hun normale leven tot ze hun probleem ontdekken. In het langste, derde deel wordt naar een oplossing gezocht voor hun problemen, die ze in het vierde deel gebruiken om het kwaad te bestrijden. Deze herkenbare vierdeling heeft standgehouden tijdens alle acht jaar dat de serie draaide.
Achtergrond.
Productie.
In 1998 begon The WB met het zoeken naar een nieuwe dramaserie voor het televisieseizoen 1998-1999. Ze benaderden Spelling Television, die de toen meest succesvolle serie van het netwerk, "7th Heaven", had geproduceerd, om de serie te creëren. Uitbreidend op de populariteit van heksenthema-drama's zoals "The Craft" (1996) en "Practical Magic" (1998), verkende de productiemaatschappij verschillende vormen van mythologie om personages te vinden die ze konden realiseren met hedendaags verhaalvertellen. 
Constance M. Burge werd aangenomen om de serie te creëren omdat ze onder contract stond bij 20th Century Fox en Spelling Television na het bedenken van de dramaserie "Savannah" (1996-1997). Toen het thema hekserij voor het eerst aan haar werd voorgesteld, was ze zich bewust van de stereotypen van heksen (vliegende bezems, zwarte katten en wratten). Na onderzoek naar Wicca veranderde ze van perspectief en streefde ernaar om een verhaal te vertellen over goede heksen die eruitzagen en handelden als gewone mensen. Met dit in gedachten was haar oorspronkelijke concept een serie die zich afspeelde in Boston over drie vrienden en huisgenoten die allemaal heksen waren. Echter, uitvoerend producent E. Duke Vincent had weinig vertrouwen en vroeg zich af "Waarom zou iemand een serie willen kijken over drie heksen?" Hij stelde voor dat de serie zich moest richten op familiewaarden en ontwikkelde de mantra voor de gehele serie dat het ging over "drie zussen die toevallig heksen zijn, in plaats van drie heksen die toevallig zussen zijn." Spelling raakte enthousiast over Burge's ideeën en nadat het concept was aangepast naar een serie over drie zussen (die nu in San Francisco wonen) die afstammen van een lijn van heksen, werd het voorgelegd aan de President of Entertainment van The WB, Susanne Daniels, die het goedkeurde, waardoor de serie kon beginnen met ontwikkelen.
De serie kreeg de titel "Charmed" nadat Spelling's suggestie van "House of Sisters" werd verworpen. Burge schreef het script voor de pilotaflevering en een versie van 28 minuten van de pilot werd gefilmd (de "niet-uitgezonden pilot", nooit uitgezonden op televisie). Nadat origineel castlid Lori Rom de serie verliet voor de première, nam Alyssa Milano haar rol over en moest er een nieuwe pilot worden gefilmd. Bij de première kreeg "Charmed" het grootste publiek voor een seriepremière in de geschiedenis van The WB. Het eerste seizoen van 22 afleveringen werd opgepikt door The WB nadat slechts twee afleveringen waren uitgezonden. Opnames vonden plaats in Hollywood.
"Charmed" bevat zowel elementen van sciencefiction als komedie, fantasy, drama en horror. Veel terugkerende aspecten van de serie doen denken aan een eveneens succesvolle televisieserie in dit genre Buffy the Vampire Slayer en diens latere spin-off "Angel".
Het motto van de serie luidt "The Power of Three will set us free", wat ook op de verhaallijn slaat. Het bekendste logo dat wordt gevoerd is het Triquetra, een van oorsprong heidens teken dat later door christenen werd gebruikt om de drie-eenheid aan te duiden. Uit die hoek kwam ook kritiek.
The Manor, het huis waarin de zussen wonen, staat in de serie in San Francisco. In het echt staat dit huis echter in Los Angeles en de opnamen binnen zijn gemaakt in studio's.
Veranderingen door de jaren heen.
Door de jaren heen heeft de televisieserie verschillende veranderingen in het verhaal ondergaan.
In de eerste drie seizoenen lag de focus voornamelijk op wezens afkomstig uit de wereld van Wicca en door de producenten van de serie bedachte entiteiten zoals lichtgidsen. Vanaf seizoen 3 begon men voorzichtig af te wijken van dit concept, toen bedenkster en producent Constance M. Burge de serie verliet. Naarmate seizoen 3 vorderde, stapte de serie vrijwel geheel af van wezens uit de wereld van Wicca en hekserij. Producent Brad Kern richtte zich vervolgens meer op reeds bestaande en bekende wezens zoals vampiers en weerwolven. In latere seizoenen werden ook entiteiten uit oude sagen en legendes geïntroduceerd, bijvoorbeeld uit de Romeinse en Griekse mythologie.
"Charmed" heeft meerdere bezuinigingsronden doorgemaakt, wat ook in de serie zichtbaar werd. Zo verloor het personage Phoebe haar levitatiekrachten door een uitspraak van een 'magische rechtbank'. De werkelijke reden voor het verdwijnen van deze kracht was echter een bezuiniging. Het was te kostbaar om actrice Alyssa Milano regelmatig te laten zweven met behulp van de daarvoor bestemde apparatuur.
Een andere bezuiniging betrof de make-up, vooral die van de demonen. In de eerste seizoenen hadden de demonen vaak een monsterlijk uiterlijk en waren ze uitbundig aangekleed. Later in de serie kregen ze steeds vaker het uiterlijk van gewone mensen, hoewel ze als demonen geloofwaardig bleven.
De meest in het oog springende bezuinigingen waren echter die op de rollen van Leo Wyatt (gespeeld door Brian Krause) en Darryl Morris (gespeeld door Dorian Gregory). Beide rollen werden in het laatste seizoen wegbezuinigd. Darryl werd aan het begin van het seizoen al uit de serie geschreven. Leo bleef in beperkte mate aanwezig en verscheen slechts in 12 afleveringen van seizoen 8. Dit werd gedaan om zijn verhaallijn niet te abrupt te laten eindigen. Leo keerde vervolgens terug voor de laatste twee afleveringen van het laatste seizoen.
Rolverdeling.
Hoofdrollen.
"Charmed" had in de eerste drie seizoenen als drie vaste hoofdrolspelers:
De drie vrouwen begonnen vol plezier aan "Charmed" en werden goede vriendinnen. In het derde seizoen ging het echter mis toen Milano en Doherty steeds vaker ruzie kregen. Dit kwam volgens sommige bronnen doordat Doherty erop stond dat zij in het midden van alle publiciteitsfoto's zou komen te staan, waardoor ze Milano aan de kant schoof. Uiteindelijk dreigde Milano ermee te stoppen, tenzij Doherty verdween. Maar de producers hoefden geen partij te kiezen, want Doherty verliet de serie, wat het einde van Prue Halliwell betekende.
Die plek werd al snel opgevuld door nieuwkomer Rose McGowan, bekend van de film "Scream". Ze kwam in de serie als Paige Matthews, het halfzusje van Prue, Piper en Phoebe. De Power of Three werd weer hersteld en de kijkcijfers bleven stijgen.
Door de jaren heen werden de vrouwen in zowel de eerste drie als de laatste vijf seizoenen bijgestaan door een trouwe groep van acteurs.
Uitzendingen.
Nederland.
In Nederland werd "Charmed" uitgezonden door Fox vanaf eind 1998 tot eind 2000, hierna nam Net5 het over vanaf maart 2001. Net5 begon in 2005 met het uitzenden van het laatste seizoen. De run werd echter meerdere malen onderbroken, en de terugkeer werd meerdere malen uitgesteld. In 2007 besloot Net5 echter de gehele serie te herhalen, inclusief de laatste afleveringen.
In totaal heeft Net5 er dus van 2005 tot 2008 over gedaan om één seizoen uit te zenden, en daarnaast is de serie gedemoveerd van primetime naar de vooravond.
In Nederland werd de serie in eerste instantie door ruim een half miljoen kijkers bekeken (met regelmatig cijfers dichter bij de 600.000 dan de 500.000). Echter, net als in de V.S., werden de kijkcijfers hier ook slechter, met als dieptepunt minder dan 300.000 (met cijfers regelmatig dichter bij de 200.000 dan de 300.000) kijkers bij de seizoenen 6 en 7, en het begin van 8. Opvallend is wel dat de herhalingen van "Charmed" (eens in de zoveel tijd herhaald door Net5) het elke keer weer goed lijken te doen, met kijkcijfers ruim boven de 250.000 kijkers. Met regelmaat waren de kijkcijfers van de herhalingen ("Charmed" is zowel in 2004 als 2005-2006 dagelijks herhaald rond etenstijd, begonnen werd met seizoen 1, de allereerste aflevering) ongeveer hetzelfde, en in een enkel geval zelfs beter, dan die van de 'nieuwe' afleveringen (afleveringen van de laatste seizoenen) op de vrijdagavond. Net5 heeft "Charmed" vanaf juni 2007 opnieuw uitgezonden vanaf seizoen 1; deze herhalingen trokken gemiddeld 200.000 kijkers per aflevering.
Inmiddels staat, sinds begin 2021, de volledige serie op Videoland.
België.
In België wordt "Charmed" uitgezonden op Play5. Elk jaar wordt ongeveer eind augustus begonnen met de eerste aflevering (seizoen 1, aflevering 1) om ergens in april/mei te eindigen met de allerlaatste aflevering, "Forever Charmed."
Reboot.
In 2018 startte een reboot van "Charmed" op de Amerikaanse zender The CW. In Nederland is de serie te zien op Videoland. In de reboot staan ook drie zussen centraal (Mel, Macy en Maggie), die de Macht van Drie gebruiken om het kwaad te bevechten.
De reboot is anders van opzet. Zo zijn de zussen jonger en worden ook zwaardere onderwerpen als seksisme, racisme en homofobie besproken. Verder legt de reboot de focus op een Latijns-Amerikaanse versie van hekserij, genaamd brujería.

</doc>
<doc id="33441" url="https://nl.wikipedia.org/wiki?curid=33441" title="Bibliotheek (informatica)">
Bibliotheek (informatica)

In de informatica is een bibliotheek (Engels: "library") een verzameling code (functies/routines) die door programma's kan worden gebruikt. Het voordeel hiervan is dat programmeurs geen (nieuwe) code hoeven te schrijven voor bepaalde algemene bewerkingen. Ze kunnen simpelweg de functies aanroepen die zich in de bibliotheek bevinden.
Bibliotheken bestaan voor vele doeleinden. Voor de meeste programmeertalen bestaat een standaardbibliotheek met zeer algemene routines, zoals invoer/uitvoer, veel voorkomende wiskundige operaties, datastructuren en het werken met tekst.
Vaak is een bibliotheek bruikbaar voor programma's die in één bepaalde taal geschreven zijn, maar het komt ook voor dat er meerdere "interfaces" beschikbaar zijn voor verschillende talen.
Om verscheidene bibliotheken met elkaar te kunnen laten samenwerken, is het soms nodig om lijmcode te schrijven; deze code herschrijft bijvoorbeeld de uitvoer van de ene bibliotheek als invoer voor de andere bibliotheek.
Dynamische en statische bibliotheken.
Bibliotheken voor gecompileerde programmeertalen kunnen op twee manieren gebruikt worden: dynamisch of statisch gekoppeld.
In het dynamische geval bestaat de bibliotheek als een apart object op schijf, en wordt er enkel een koppeling gelegd vanuit het programma naar de bibliotheek. Het programma bevat geen code van de bibliotheek zelf en het programma is dus van de bibliotheek afhankelijk, zonder zou het niet kunnen werken. Dit heeft als voordeel dat meerdere programma's dezelfde gecompileerde code kunnen hergebruiken waardoor ruimte wordt bespaard en het makkelijk is een fout in de code van de bibliotheek op te lossen door alleen de bibliotheek te vervangen. Een dynamische bestandsbibliotheek ("dynamic" of "shared library") in Windows en in OS/2 is te herkennen aan de extensie .dll ("dynamically linked library"), in Linux en de meeste varianten van Unix aan de extensie .so ("shared object").
De tweede manier is om een bibliotheek statisch te linken aan een programma. Dat wil zeggen dat de code van de bibliotheek tijdens de compilatie wordt toegevoegd aan het programma. Dat betekent dat het programma groter wordt, maar heeft als voordeel dat het niet afhankelijk is van de bibliotheek.

</doc>
<doc id="33443" url="https://nl.wikipedia.org/wiki?curid=33443" title="Nederlands-Vlaams Bijbelgenootschap">
Nederlands-Vlaams Bijbelgenootschap

Het Nederlands-Vlaams Bijbelgenootschap (NBG) is een vereniging die zich bezighoudt met de vertaling van de Bijbel, verspreiding van bijbels en voorlichting over de Bijbel. De organisatie ontstond in 2021 uit een fusie van het Nederlands Bijbelgenootschap en het Vlaams Bijbelgenootschap.
Het NBG heeft een kantoor in Haarlem en in Antwerpen. Beschermheer is sinds 30 april 2013 koning Willem-Alexander der Nederlanden. 
Activiteiten.
In het hele land zijn honderden vrijwilligers actief om het werk van het NBG te ondersteunen. Het genootschap werkt samen met de Wereldfederatie van Bijbelgenootschappen (UBS).
Geschiedenis.
Nederlands Bijbelgenootschap.
Het NBG werd in 1814 opgericht, op initiatief van de British and Foreign Bible Society, die in 1804 was opgericht. De taak van het Bijbelgenootschap werd bewust beperkt gehouden tot de verspreiding van bijbels en men liet de verkondiging van het evangelie aan anderen over. 
De eerste activiteiten bestonden uit het inkopen en uitdelen, of tegen lage prijzen verkopen, van bijbels en bijbelgedeelten. 
Op 8 november 1815 meldde het NBG in zijn jaarverslag:
Het NBG verzorgde in het verleden ook bijbels in andere talen. Vanaf 1823 leidde het NBG Nederlandse taalkundigen op om de Bijbel in het Javaans en later in andere Indonesische talen te vertalen. Vanaf 1847 ging het NBG ook zelf bijbels uitgeven. Na de Tweede Wereldoorlog werd het vertaalwerk ten behoeve van andere talen dan het Nederlands overgedragen aan de Wereldfederatie van Bijbelgenootschappen. 
Sinds de tweede helft van de twintigste eeuw wordt bij het vertalen en uitgeven van bijbels regelmatig samengewerkt met de Katholieke Bijbelstichting. Voor de wetenschappelijke ondersteuning van het vertaalproject van de Nieuwe Bijbelvertaling werd, met name voor het Oude Testament, ook samengewerkt met joodse theologen. 
In 2003 werd het beheer van de uitgeverij van het Nederlands Bijbelgenootschap overgedragen aan Uitgeversgroep Jongbloed in Heerenveen, het NBG concentreerde zich sindsdien op vertalen en verspreiden. In 2017 besloot het NBG de eigen titels weer zelf uit te geven.
Vlaams Bijbelgenootschap.
Het Vlaams Bijbelgenootschap (VBG) was een interconfessionele organisatie die bijbels verspreidde en het Bijbelgebruik in Vlaanderen aanmoedigde. Het was lid van de Wereldfederatie van Bijbelgenootschappen.
Op 25 september 2017 verhuisde het VBG van Brugge naar Antwerpen omwille van een intensere samenwerking met het Nederlands Bijbelgenootschap.
Fusie.
In 2021 ging het NBG samen met het Vlaams Bijbelgenootschap en werd de naam veranderd van het Nederlands Bijbelgenootschap naar het Nederlands-Vlaams Bijbelgenootschap.

</doc>
<doc id="33444" url="https://nl.wikipedia.org/wiki?curid=33444" title="Jongbloed BV">
Jongbloed BV

Royal Jongbloed was een Nederlandse drukkerij, uitgeverij en mediabedrijf in Heerenveen, gespecialiseerd in het drukken van bijbels en christelijke liedbundels. Sinds 2022 is de grafische tak verzelfstandigd en een samenwerkingsverband aangegaan met drukkerij Wilco. De uitgeverij werd toen onderdeel van Eisma Media Groep en draagt sindsdien de naam Jongbloed Media.
Dundruk en bijbels.
Royal Jongbloed is gespecialiseerd in het drukken op zeer dun papier, zoals 22 grams. Dit specialisme is ontstaan doordat bijbels in principe dikke boeken zijn, die door mensen vaak graag meegenomen worden. In de praktijk kunnen door Jongbloed bijbels van zo'n 2200 pagina's worden gedrukt die een dikte hebben van ongeveer 2 cm. De dwarsligger is een boekvorm die door Jongbloed wordt gedrukt en door het bedrijf als handelsmerk is gedeponeerd.
Negentig procent van de bijbels die bij Jongbloed worden gedrukt zijn bedoeld voor de export. In nagenoeg ieder land ter wereld waar bijbels in omloop zijn bevinden zich uitgaven die door Jongbloed gedrukt zijn. Door de overname van andere uitgeverijen (IBS, NBG) is sinds een aantal jaren Jongbloed ook uitgever van Nederlandstalige bijbels. In oktober 2011 lanceerde Jongbloed samen met het Deense bedrijf 2Krogh een internationaal platform voor Bijbel-apps genaamd Pomegranate, dat in 2018 werd beëindigd.
Geschiedenis.
Jongbloed werd opgericht in 1862 en is voortgekomen uit een drukkerij in Leeuwarden, waar Auke Jongbloed halverwege de 19e eeuw begon met het drukken van bijbels en liedboeken. Aan het begin van de twintigste eeuw werd Jongbloed een NV. 
Per 1 september 2009 maakt Uitgeverij Medema deel uit van Uitgeverij Jongbloed. De activiteiten werden verplaatst van Vaassen naar Heerenveen; publicaties van Medema verschijnen nog wel onder het eigen label. Medio 2011 werden ook de activiteiten van het dat jaar failliet verklaarde Inspirit Media door Jongbloed overgenomen. In november 2017 nam Jongbloed de uitgeverij Ark Media over. Op 2 juli 2013 kreeg het ruim 150 jaar oude bedrijf Jongbloed het predicaat 'Koninklijk' toegekend. Sindsdien noemt de groep zich Royal Jongbloed.
Sinds de oprichting van het bedrijf is het tot 2016 in handen geweest van de familie Jongbloed. Tot het begin van de eentwintigste eeuw maakten leden van de familie deel uit van de directie. In 2016 verkocht de familie Jongbloed (een deel van) haar aandelen aan een Friese stichting, Landgoed Oranjewoud Participaties BV. Dit is een dochteronderneming van FB Oranjewoud, een participatiemaatschappij die tot doel heeft het economisch klimaat en vooral de werkgelegenheid te bevorderen.
Uitgeverij verkocht.
Jongbloed uitgeverij werd in 2022 overgenomen door Eisma Media Groep uit Leeuwarden. Volgens Jongbloed-directeur Matthy Groen was er "geen financiële noodzaak" voor het besluit. Onder de naam "Jongbloed Christelijke Media" blijven er boeken uitgegeven worden voor de christelijke markt.
De Groene Bijbel.
Op 30 november 2016 werd bekend dat er fraude was gepleegd met de zogeheten "Groene Bijbel", die kort daarvoor was gepresenteerd. Het NBG had 100.000 bijbels verzameld om te laten recyclen en te verwerken in deze speciale thematische bijbels. Een medewerker van Jongbloed bleek de verzamelde bijbels te hebben laten verdwijnen en ongereycled papier te hebben besteld.

</doc>
<doc id="33445" url="https://nl.wikipedia.org/wiki?curid=33445" title="Libraries">
Libraries



</doc>
<doc id="33447" url="https://nl.wikipedia.org/wiki?curid=33447" title="Giovanni Bosco">
Giovanni Bosco

Giovanni Bosco, ook Johannes Bosco genoemd en beter bekend als Don Bosco, (Castelnuovo Don Bosco, 16 augustus 1815 – Turijn, 31 januari 1888) was een Italiaanse priester en pedagoog. Hij was de grondlegger van de congregatie Salesianen van Don Bosco.
Biografie.
Hij werd geboren in het toenmalige Koninkrijk Piëmont als zoon van een arme boer, Francesco Bosco, en diens echtgenote, Margherita Occhiena (1788-1856), die met hard werken hun kost verdienden. In 1817, toen hij amper twee jaar oud was, stierf zijn vader.
Op tienjarige leeftijd had hij in een droom "de jeugd" als werkterrein gezien. Die droom is verscheidene keren teruggekeerd. De jeugdjaren van Giovanni waren niet gemakkelijk. Toch kon hij in 1835 na zijn studies aan de priesteropleiding beginnen aan het seminarie van Chieri, en in 1841 werd hij in Turijn tot priester gewijd.
Tijdens zijn priesterschap leerde Don Bosco de trieste levensomstandigheden van de jongens kennen in de voorsteden van Turijn. Jonge mensen doolden door de straten, werkloos, verloren, tot het ergste bereid. Hij wilde een eind maken aan die sociale wantoestanden. Het begon met een ontmoeting met een ontmoedigde jongen, die hij gevraagd had de H. Mis te dienen. De jongen bracht na een goed gesprek vrienden mee. Zo groeide, in de wijk Valdocco, een centrum waar de jongens terechtkonden, aanvankelijk enkel op zondag voor de catechese en een zinvolle ontspanning.
Giovanni probeerde goede arbeidsovereenkomsten af te sluiten tussen werkgevers, de jongens en hemzelf. Hij bouwde huizen, waar arme jongens konden uitgroeien tot geschoolde werkkrachten, "eerlijke burgers en goede christenen". Don Bosco ontwikkelde een eigen onderwijssysteem, met accenten op een goede en degelijke vorming, waarbij het geloof onlosmakelijk verbonden is met leven en als enige bron van geluk wordt gezien.
Don Bosco liet zich niet meeslepen in de politieke en sociale twistpunten van die dagen. Hij streefde naar het onmiddellijk haalbare. Daarvoor had hij de steun en de medewerking van iedereen nodig. Dankzij de hulpmiddelen van velen heeft hij de armen goed gedaan.
Op aanraden van minister Rattazzi en paus Pius IX stichtte hij de Salesianen en de Zusters van Don Bosco. Zo groeide het werk van Giovanni voor jongeren wereldwijd. In 1875 al werden de eerste missionarissen uitgestuurd naar Latijns-Amerika. Bij zijn dood in 1888 telde de congregatie bijna 1.000 Salesianen in een tiental landen.
Eerbewijzen.
In 1934 werd Don Bosco heilig verklaard. Zijn sterfdag, 31 januari, is tevens zijn feestdag. In 2006 werd zijn moeder, vanwege haar betrokkenheid met en steun aan haar zoon, door paus Benedictus XVI eerbiedwaardig verklaard.
Don Bosco-instellingen.
In Vlaanderen kan men onderwijs volgen bij een twintigtal salesiaanse instellingen, waarvan er enkele aan de studenten slaapgelegenheid bieden. Men verblijft er op internaat. In Nederland zijn er in meerder plaatsen Don Boscoscholen, onder andere in 's-Heerenhoek, Lisse, Rhoon, Stein, Vlaardingen en Volendam. Ook zijn er Don Bosco-jeugdverenigingen (Spaarndam), is er in 's-Hertogenbosch een buurthuiskamer met zijn naam en in Oudenbosch draagt een jeugdcircus zijn naam.

</doc>
<doc id="33449" url="https://nl.wikipedia.org/wiki?curid=33449" title="Online Bijbel">
Online Bijbel

Online Bijbel (in het Engels Online Bible) is een Bijbelsoftwareprogramma dat door Larry Pierce in Canada ontwikkeld is en in 1990 door Stichting Publishare als freeware in Nederland werd geïntroduceerd. In 1992 is de verdere ontwikkeling (en vertaling) van de engine overgenomen door uitgeverij Importantia Publishing. De software is gebaseerd op de Canadese variant van de Online Bible. Aanvankelijk was het een DOS-programma, maar vandaag de dag is het een multi-platform applicatie (Windows, macOS, iOS en Android). In 2013 werd door het Nederlandse bedrijf Cross Link Services BV de Online Bijbel app voor iOS geïntroduceerd, in 2014 gevolgd door een app voor Android en in 2016 een Mac-app. In 2015 nam Cross Link Services alle Online Bijbel activiteiten over van Importantia Publishing. De Online Bijbel-apps maken nl. gebruik van hetzelfde database-systeem als de Windows-versie. Er is voor Windows, macOS, iOS en Android nog steeds een freeware-variant beschikbaar in de vorm van het Online Bijbel Basispakket in het Nederlands, Engels, Duits, Frans en Spaans. In tegenstelling tot wat de naam doet vermoeden is er geen online verbinding nodig om de software en apps te kunnen gebruiken. De naam is ontstaan voordat internet bij het publiek bekend was (1987).
Onder de naam Online Bijbel heeft men ook lange tijd verschillende applicaties aangeduid waarmee de Bijbel vanaf een website kan worden geraadpleegd. Zo heeft het Nederlands Bijbelgenootschap een lange tijd een webbijbel beschikbaar gehad onder de naam Bijbel Online. De volgorde van de twee woorden Bijbel en Online is dus hiermee bepalend geworden of men te maken heeft met een bijbel die online (internet) geraadpleegd wordt of dat men gebruikmaakt van het Online Bijbel-programma, waarvoor geen internet nodig is. Ook anderen websites boden een online Bijbel onder de naam Online Bijbel. Inmiddels heeft het Nederlands Bijbelgenootschap hun webbijbel een andere naam gegeven en raakt de verwarring rondom de naam Online Bijbel steeds meer op de achtergrond. Het toenemende gebruik van de Online Bijbel apps voor Android en iOS draagt hiertoe bij.
Online Bijbel Platform is de benaming die gebruikt wordt om aan te geven of bepaalde titels ook te raadplegen zijn met de Online Bijbel-software en apps. Het Online Bijbel Platform bestaat uit gratis downloads, betaalde downloads, in-app-aankopen en titels die door de gebruiker van de Online Bijbel-software zelf zijn ontwikkeld.
In 2019 is het aantal beschikbare titels dat met de Online Bijbel-software geraadpleegd kan worden ruim 1700. Installatie van alle titels neemt ruim 3 GB in beslag. Ongeveer 300 titels zijn door de Online Bijbel-gebruiker ontwikkeld. De resterende titels zijn afkomstig van de officiële Online Bijbel-partners in Canada en Nederland. Dit betreft ruim 170 Bijbelvertalingen in 30 talen (waaronder 17 Nederlandstalige Bijbelvertalingen), 150 commentaren op de Bijbel, tientallen woordenboeken en encyclopedieën, tien lexicons en het restant is theologische en christelijke boeken van uiteenlopende aard.
Het aantal gebruikers van de Online Bijbel wereldwijd is onbekend. Met name doordat er veel freewaretitels beschikbaar zijn is de inschatting dat Online Bijbel wereldwijd een van de veel gebruikte Bijbelsoftware-programma's is.
Doordat de Online Bijbel ontwikkeld wordt vanuit een kleine organisatie met een beperkt budget is in 2010 Stichting Online Bible Europe opgericht met het doel het gebruik van de Online Bijbel te stimuleren en te ondersteunen. Deze stichting werkt geheel op non-profit basis met vrijwilligers die allen zelf ook gebruiker van de Online Bijbel zijn.

</doc>
<doc id="33450" url="https://nl.wikipedia.org/wiki?curid=33450" title="Geneva Bible">
Geneva Bible

De Geneva Bible ("Genève-bijbel" of "Geneefse Bijbel") is een Engelse Bijbelvertaling met aantekeningen waarvan in 1560 in Genève de eerste volledige editie gepubliceerd werd. De tekst van het Nieuwe Testament is grotendeels overgenomen van William Tyndale. De aantekeningen zijn van calvinistische aard. Daarna zijn nog vele andere edities verschenen.
Deze Engelse Bijbelvertaling is in Genève tot stand gekomen doordat Engelse vluchtelingen een veilig onderkomen vonden in Genève door toedoen van Johannes Calvijn. De tekst is grotendeels overgenomen in de King James Version.
De Genève-bijbel wordt nog steeds gedrukt en gebruikt in de Engelssprekende wereld. Minder bekend is dat de aantekeningen voor een deel ook gepubliceerd zijn in het Nederlands, als onderdeel van het immense commentaar op de Bijbel van Simon Patrick, Matthew Poole en Edward Wells dat in het Nederlands gepubliceerd werd in 1740-1743.

</doc>
<doc id="33451" url="https://nl.wikipedia.org/wiki?curid=33451" title="Verzelfstandiging">
Verzelfstandiging

Verzelfstandiging bij de overheid is het proces waarbij een overheidsbedrijf wordt omgevormd in een zelfstandig publiekrechtelijk of privaatrechtelijk bedrijf. Het wordt dan bestuurd door een eigen directie en niet meer door (top)ambtenaren. Het bedrijf functioneert geheel zelfstandig en is niet meer een onderdeel van een overheid. De werknemers verliezen bij de privaatrechtelijke variant de ambtenarenstatus.
Verzelfstandiging kan een eerste stap zijn op weg naar (deelse) privatisering, waarbij de overheid de aandelen (deels) verkoopt aan de particuliere sector.
Een verzelfstandigd overheidsbedrijf wordt in de Angelsaksische wereld, en daarbuiten, quango (quasi-autonome niet-gouvernementele organisatie) genoemd.
Nederland.
In Nederland is het mogelijk een onderdeel van de Rijksoverheid te verzelfstandigen in de vorm van een zelfstandig bestuursorgaan (zbo). Dit is het onder meer het geval als een zbo wettelijke taken blijft verrichten. Voorbeelden daarvan zijn Staatsbosbeheer en het Centraal Bureau voor de Statistiek (CBS). Een zbo wordt tegenwoordig alleen ingesteld als publiekrechtelijk orgaan. De medewerkers blijven dan ambtenaar in de zin van de Ambtenarenwet. Slechts bij hoge uitzondering wordt een zbo privaatrechtelijk vormgegeven. Als dat gebeurt, wordt meestal een stichting opgericht, al wordt er soms gekozen voor een nv. De betreffende overheid bezit alle aandelen van de naamloze vennootschap en kan op deze wijze toch invloed op het bedrijf uitoefenen.
In sommige gevallen kan een voormalig staatsbedrijf gebruik blijven maken van overheidsdiensten, zoals het raadplegen van strafregisters etc. Zo kon TNT Post bij het selecteren van nieuw personeel als voormalig staatsbedrijf direct bij justitie nagaan of iemand in aanraking met justitie was geweest.
Oorzaken en gevolgen.
(Potentieel) efficiëntie verhogen.
Een belangrijke reden voor verzelfstandiging is afstand creëren tussen overheid en dienstverlening. Die afstand creëert autonomie, wat potentieel efficiëntie kan verhogen, omdat het dienstverlening beschermt tegen gebruik of misbruik voor politieke doeleinden. Die autonomie kan daarentegen ook voor inefficiëntie zorgen, omdat het voor de overheid regulering moeilijker maakt. Het bewijs is gemengd.
Een stap richting privatisering of hybride organisaties.
Alhoewel privatisering en verzelfstandiging aparte fenomenen zijn (het eerste betreft private bedrijven en het andere publieke bedrijven), is het relatief gemakkelijk om na verzelfstandiging een dienst (gedeeltelijk) te privatiseren, door de aandelen (deels) te verkopen. Soms (bijvoorbeeld in Nederland in de watervoorziening) zijn hier wetten tegen.
Verzelfstandiging kan ook een stap zijn richting de creatie van hybride organisaties voor publieke dienstverlening, zoals publiek-private samenwerkingen of intergemeentelijke diensten.
Parlementair onderzoek.
De Eerste Kamer stelde in 2012 een parlementair onderzoek in naar privatisering en verzelfstandiging van overheidsdiensten in de periode 1990-2010. Het Parlementair onderzoek privatisering/verzelfstandiging overheidsdiensten en de kamerbehandeling vonden plaats in 2012. In 2014 volgde nog een debat over de kabinetsreactie.
Bedrijfsleven.
Verzelfstandiging bij het particuliere bedrijfsleven houdt in dat een bedrijf, nadat het een bepaalde activiteit tot ontwikkeling heeft gebracht, deze ontwikkeling onderbrengt in een eigen bedrijf dat voor de markt gaat produceren en niet meer uitsluitend voor het moederbedrijf. In dit verband spreekt men ook wel van spin-off.
Een concern als het Nederlandse Philips heeft bijvoorbeeld, terwijl het zich meer en meer ging concentreren op zijn kernactiviteiten, een groot aantal spin-offbedrijven het licht doen zien. Sommige daarvan, zoals ASML, zijn als zodanig weer grote bedrijven geworden.
Sectoren.
Nationaal.
Landelijk is er het vaakst verzelfstandigd in:
Lokaal.
Lokaal is er het vaakst verzelfstandigd in:

</doc>
<doc id="33452" url="https://nl.wikipedia.org/wiki?curid=33452" title="Morfologie (geologie)">
Morfologie (geologie)



</doc>
<doc id="33453" url="https://nl.wikipedia.org/wiki?curid=33453" title="Schoolreis">
Schoolreis

Een schoolreis (vaak: "schoolreisje") is een buitenschoolse activiteit van een basisschool of secundair onderwijs en wordt meestal eenmaal per jaar georganiseerd.
Doel.
Het doel van schoolreizen kan verschillen. Over het algemeen wil men de leerlingen leren om van huis te zijn om zodoende de zelfstandigheid, weerbaarheid en het wereldbeeld te vergroten. Een ander doel is het elkaar leren kennen in een andere omgeving dan de school, zodat men meer en beter begrip voor elkaar kan opbrengen. Bovendien is het een goede gelegenheid voor de kinderen van de financieel wat minder bedeelde ouders om er ten minste een keer per jaar ook eens 'lekker uit' te zijn. Op sommige scholen mogen leerlingen echter niet mee als de ouders de vrijwillige jaarlijkse ouderbijdrage niet kunnen of willen betalen.
Vormen.
Met een schoolreis gaat de school met een aantal groepen of klassen naar bijvoorbeeld een pretpark, dierentuin of museum voor een hele dag. Het is voor de kinderen veelal een spannend uitje, waar lang naartoe geleefd wordt. Schoolreisjes van een dag worden doorgaans ook schooluitstapjes genoemd.
In de hoogste groepen of klassen van de basisschool wordt meestal een langere schoolreis, van een paar dagen tot een week, gevierd. Het kan bijvoorbeeld in de vorm van meerdaagse "bosklassen", "zeeklassen" of zelfs "sneeuwklassen", waar leren en ontspannen elkaar afwisselen. Vaak hebben schoolreizen leerzame thema's. Tijdens een (meerdaagse) schoolreis kunnen leerlingen een ontspannende wandeling maken door een bos of natuurgebied en tijdens die wandeling iets leren over de dieren en planten uit het bos. Hiernaast wordt ook aan sport gedaan voor de conditie van de leerlingen. Voorbeelden zijn fietsen, zwemmen, lopen, balsporten en wandelen. Een meerdaagse schoolreis wordt ook wel een 'werkweek', 'schoolkamp' of 'kampweek' genoemd. In sommige scholen wordt de schoolreis GWP (Geïntegreerde Werkperiode) of GWW (Geïntegreerde Werkweek) genoemd.
De schoolreizen worden meestal gedaan met behulp van busvervoer door speciaal ingehuurde bussen, hoewel deze soms ook met het openbaar vervoer of zelfs per fiets uitgevoerd worden. In het laatste geval dienen de leerlingen hun eigen fiets mee te nemen, soms kan dit ook met gehuurde fietsen. Bovendien is een schoolreis per fiets een goede manier voor de leerlingen om te leren fietsen in het verkeer, waarbij er aandacht is voor verkeersveiligheid (leerlingen of leerkrachten stoppen het autoverkeer bij oversteeksituaties).
Het is de bedoeling dat alle leerlingen meegaan op schoolreis, maar bij meerdaagse schoolreizen mogen leerlingen dit ook zelf beslissen. Bij schoolreisjes van één dag is men doorgaans verplicht om mee te gaan. Leerlingen die niet meegaan op (meerdaagse) schoolreis gaan naar school indien er (vervang)leerkrachten aanwezig zijn. Ze krijgen tijdens deze periode de gewone lessen, soms aangevuld met buitenschoolse activiteiten. Dit wordt in sommige scholen "thuis-gwp" of "thuis-gww" genoemd. Indien te weinig of geen opvang voorzien is op school mogen deze leerlingen thuisblijven.
Voortgezet/secundair onderwijs.
In het voortgezet of secundair onderwijs wordt de schoolreis eerder een "didactisch verantwoorde uitstap". Dit wordt meestal een excursie genoemd. Zo combineert men bijvoorbeeld een aardrijkskundige excursie naar een haven met een museumbezoek in de havenstad. Een geschiedenis-excursie kan bijvoorbeeld gaan naar een historisch museum waar dan vaak een speurtocht wordt gehouden zodat de leerlingen meer te weten kunnen komen over de collecties en die ook een goede aanvulling is op de leerstof. Deze speurtocht telt dan vaak mee als een proefwerk en wordt met een cijfer beoordeeld. Schoolreizen in het secundair onderwijs zijn vooral gericht op zelfstandigheid van de leerlingen met aanvullende lessen van de reguliere schoolvakken, afgewisseld met ontspanning. 

</doc>
<doc id="33455" url="https://nl.wikipedia.org/wiki?curid=33455" title="The WB Television Network">
The WB Television Network

The WB Television Network was een Amerikaans televisienetwerk, opgericht in januari 1995 door Warner Bros. en de Tribune Company, een mediaconglomeraat gevestigd in Chicago, Illinois. Warner Brothers is nu een onderdeel van Time Warner.
Op 17 september 2006 stopte The WB met uitzenden en ging gedeeltelijk op in het nieuwe The CW televisienetwerk.
Overzicht.
Het WB Television Network levert de programma's voor de televisiestations, die het eigendom zijn van de Tribune Company. Omdat de programma's van deze stations in de meeste gevallen ook via kabeltelevisie worden gedistribueerd, bereikt het WB Television Network ongeveer 92% van de kijkers in de Verenigde Staten.
Enkele series die op deze zender uitgezonden werden, zijn: "Gilmore Girls, One Tree Hill, Smallville, Charmed, Buffy the Vampire Slayer, Angel" en "Dawson's Creek".
Tot voor kort was de Loony Tunes cartoon-kikker, "Michigan J. Frog", het symbool voor het televisienetwerk. In de laatste jaren zijn de kijkcijfers van het WB Television Network nogal achteruitgegaan, en daarom heeft het televisienetwork in de zomer van 2005 zijn doelgroep veranderd van jonge vrouwen tussen 18 en de 24 jaar, tot een bredere groep tussen de 18 en 34 jaar oud. Omdat de oudere kijkers in deze groep zich minder aangetrokken voelen door een getekende kikker, heeft het televisienetwerk het gebruik van de mascotte laten vallen.
Kids WB.
Kids WB zendt de volgende programma's uit:

</doc>
<doc id="33457" url="https://nl.wikipedia.org/wiki?curid=33457" title="Lijst van automerken naar land">
Lijst van automerken naar land

Hieronder een lijst van automerken per land, waarbij opgemerkt moet worden dat verschillende merken failliet gingen, opgekocht werden, of in andere merken over zijn gegaan, en dus tegenwoordig niet meer bestaan.
Zie ook de alfabetische pendant van deze lijst.

</doc>
<doc id="33458" url="https://nl.wikipedia.org/wiki?curid=33458" title="Holly Marie Combs">
Holly Marie Combs

Holly Marie Combs (San Diego, 3 december 1973) is een Amerikaans actrice.
Combs is bekend van televisiefilms naar ware gebeurtenissen zoals "Born on the Fourth of July", "A Perfect Stranger" en "Sins of Silence". De eerste televisieserie waarin ze te zien was, is Picket Fences.
Haar bekendste rol is die van Piper Halliwell in "Charmed". Naast actrice is ze ook producer van onder andere Charmed. Na het vertrek van Shannen Doherty uit de serie, werd Combs de oudste zus in de serie. In haar rol van Piper moet ze voortdurend het evenwicht in de familie zien te bewaren en tegelijk een goede moeder en echtgenote proberen te zijn. Haar echtgenoot in Charmed is Leo Wyatt, gespeeld door Brian Krause.
In het echte leven was Combs van 28 februari 1993 tot 1997 getrouwd met acteur Brian Smith. Daarna was ze verloofd met Storm Lyndon maar die relatie liep stuk in 2000. Vervolgens leerde ze op de set van Charmed haar tweede echtgenoot, David Donoho kennen. Het stel trad in het huwelijk op 14 februari 2004. Op dat moment was Combs zeven maanden zwanger van haar eerste zoon, Finley Arthur. Op 26 oktober 2006 werd haar tweede zoon, Riley Edward, geboren. Op 26 mei 2009 werd haar derde zoon, Kelley James, geboren. In november 2011 werd bekendgemaakt dat Combs en haar man gaan scheiden.
Sinds 2010 speelt zij in de serie Pretty little liars Ella Montgomery de moeder van Aria Montgomery. De serie is gebaseerd op de gelijknamige boekenserie van Sara Shepard en wordt uitgezonden op ABC Family.

</doc>
<doc id="33459" url="https://nl.wikipedia.org/wiki?curid=33459" title="Zwerfstroom">
Zwerfstroom

Zwerfstromen zijn elektrische stromen die een andere weg nemen dan de gewenste stroomkring.
Spoor.
Bij geëlektrificeerde spoorwegen gaat de retourstroom niet altijd alleen via de spoorstaven terug. Soms neemt een deel van de stroom een omweg via de grond. In de grond kunnen ondergrondse leidingen door dergelijke zwerfstromen gaan corroderen. Om deze zwerfstroomcorrosie te voorkomen, worden de spoorstaven bij elektrificatie met gelijkstroom (zo veel mogelijk) geïsoleerd.
De schade van zwerfstromen bij gelijkstroom (bijvoorbeeld in Nederland en België) is honderdmaal zo groot als die van zwerfstromen bij gebruik van wisselstroom.
De verklaring moet worden gezocht in de wet van Lenz, die ervoor zorgt dat lussen zo klein mogelijk worden gehouden. Met andere woorden: de retourstroom zal altijd dicht bij de bijbehorende voedende stroom lopen.

</doc>
<doc id="33460" url="https://nl.wikipedia.org/wiki?curid=33460" title="Picket Fences">
Picket Fences

Picket Fences (1992-1996) was een Amerikaanse dramaserie, geproduceerd door David E. Kelley, die door de Amerikaanse broadcaster CBS werd uitgezonden.
Kathy Baker (dokter Jill) en Tom Skerritt (de politiechef) waren de hoofdrolspelers. Zij hadden drie kinderen, gespeeld door Justin Shenkarow (Matthew), Adam Wylie (Zachary'Zach) en Holly Marie Combs (Kimberly).
De serie was opvallend omdat ze diverse eigenaardige en ook controversiële onderwerpen behandelde.
"Picket Fences" won 28 televisieprijzen, waaronder veertien Emmy Awards en een Golden Globe. Hiervan werden drie Emmy's en de Globe door hoofdrolspeler Baker individueel binnengehaald.
In Nederland werd de serie uitgezonden door de NCRV onder de naam "Small Town USA".

</doc>
<doc id="33461" url="https://nl.wikipedia.org/wiki?curid=33461" title="Koraal">
Koraal

Koraal kan betrekking hebben op:

</doc>
<doc id="33463" url="https://nl.wikipedia.org/wiki?curid=33463" title="Tegenpaus">
Tegenpaus

Een tegenpaus, of antipaus, is een uit protest verkozen katholieke kerkleider. In bepaalde turbulente periodes van de geschiedenis van de Rooms-Katholieke Kerk werd de gekozen paus door sommige groepen niet erkend. Deze verkozen dan hun eigen paus als zogenaamde tegenpaus. De eerste tegenpaus was Hippolytus (217-235), die werd gekozen uit protest tegen paus Calixtus I.
De meest verscheurende periode van tegenpausen was die van het Westers Schisma: van 1378 tot 1418.
Het was niet altijd duidelijk welke van de twee (of soms zelfs ook drie) rivaliserende pausen de "echte" was en welke de (of een) tegenpaus. De duidelijkheid die hierover tegenwoordig lijkt te bestaan is pas achteraf tot stand gekomen.
Volgens de traditionele geschiedschrijving is er sinds 1449 geen tegenpaus meer geweest. Recent waren er echter drie tegenpausen die enige bekendheid genoten: David Allen Bawden (van 1990 tot 2022), Manuel Alonso Corral (van 2005 tot 2011), en Lucian Pulvermacher (van 1998 tot 2009). Alle drie hadden ze overigens aanzienlijk minder volgelingen dan de vroegere tegenpausen.
Kardinalen die door tegenpausen werden gecreëerd, werden later pseudokardinalen genoemd.

</doc>
<doc id="33464" url="https://nl.wikipedia.org/wiki?curid=33464" title="Variëteit (biologie)">
Variëteit (biologie)

Een variëteit is in de plantkunde een taxonomische rang lager dan soort. Als alle taxonomische rangen heeft een variëteit betrekking op een taxonomische groep, dus een groep die vanuit taxonomisch oogpunt, dus wetenschappelijk, een eenheid is. Variëteit en botanische variëteit zijn het Nederlands voor wat in de botanische nomenclatuur een "variety" of "varietas" is. Het gaat vaak om een in het wild gevonden plant. 
Zo is "Escobaria vivipara" (Nutt.) Buxb. een cactussoort die van Canada tot in Mexico voorkomt. Er zijn negen variëteiten beschreven. Waar de variëteiten van de "pincushion cactus" samen voorkomen, ontstaan hybriden. "Escobaria vivipara" var. "arizonica" komt voor in Arizona terwijl "Escobaria vivipara" var. "neo-mexicana" naar New Mexico is genoemd.
Andere rangen voor planten beneden het niveau van soort zijn onder andere de convariëteit, ondersoort en vorm. Zij worden afgekort:
Zo zijn er de:

</doc>
<doc id="33465" url="https://nl.wikipedia.org/wiki?curid=33465" title="Hiëronymus">
Hiëronymus

De naam Hiëronymus is een Grieks-Latijnse eigennaam, oorspronkelijk in het Grieks Ἱερώνυμος, wat "met een heilige naam" betekent. De naam verspreidde zich voornamelijk in Europa via de heilige Hiëronymus, kerkvader van het Westen.
Afgeleiden van de naam Hiëronymus.
Van de naam Hiëronymus worden veel afgeleide voornamen gebruikt.

</doc>
<doc id="33467" url="https://nl.wikipedia.org/wiki?curid=33467" title="Handelingen van de apostelen">
Handelingen van de apostelen

 
Handelingen van de apostelen (Koinè-Grieks: Πράξεις τῶν Ἀποστόλων, "Práxeis tôn Apostólōn"; Latijn: "Actus apostolorum" of "Acta apostolorum", "daden van de apostelen"), vaak Handelingen genoemd of verder afgekort "Hand.", is een boek in het Nieuwe Testament van de Bijbel. Het boek werd in het Koinè-Grieks geschreven. 
Handelingen vormt samen met het Evangelie volgens Lucas een tweedelig werk dat traditioneel aan de evangelist Lucas wordt toegeschreven. Tijdens de canonvorming van het Nieuwe Testament zijn de twee delen apart van elkaar in het Nieuwe Testament terechtgekomen en ze worden in de standaardvolgorde gescheiden door het evangelie volgens Johannes. 
Handelingen begint met de hemelvaart van Jezus. Daarna volgen verhalen over Pinksteren, de uitstorting van de Heilige Geest, het ontstaan van het vroege christendom en de zendingsreizen van de apostel Paulus. Het boek eindigt met de verkondiging door Paulus in Rome, waar hij naar reisde omdat hij na een aanklacht een beroep op de keizer deed. 
Naam en datering.
De naam "Handelingen van de apostelen" stamt waarschijnlijk uit de 2e eeuw. Deze diende om dit werk te onderscheiden van de talrijke apocriefe 'handelingen' die in die tijd ontstonden, zoals Handelingen van Petrus, Handelingen van Paulus en Handelingen van Johannes.
In de Bijbelwetenschap is de consensus dat Handelingen rond 90 n.Chr. werd geschreven. De vroegst mogelijke datum kan worden bepaald op basis van het gegeven dat de auteur van het tweedelig werk Lucas-Handelingen afhankelijk was van het Evangelie volgens Marcus, dat volgens de consensus in zijn definitieve vorm moet zijn geschreven na 70 n.Chr. vanwege de kennis van de vernietiging van de Joodse tempel in Jeruzalem. De laatst mogelijke redactiedatum wordt vaak afgeleid van het feit dat Handelingen geen enkele verwijzing bevat naar de Jodenvervolging in de laatste jaren van de regering van Domitianus (81-96) en de auteur niet weet van enige verzameling brieven van Paulus, waarvan de verspreiding wordt verondersteld rond het jaar 100.
Auteur.
Handelingen en het Evangelie volgens Lucas hebben vrijwel zeker dezelfde auteur. Ze vormen samen een tweedelig werk met een consistente stijl, vocabulaire en theologie. Beide delen bevatten een proloog, maar een auteur wordt niet genoemd.
Vroege uitleggers namen aan dat Handelingen geschreven werd door een vaste medewerker van Paulus. De tekst spreekt op een aantal plaatsen namelijk over "wij" en "ons" (16:10-17, 20:5-16, 21:1-18, 27:1-28:16). Op basis van de passages waarin de apostel Paulus Lucas noemde, die waarschijnlijk een arts was en Paulus op zijn reizen vergezelde, was de eerste vermelding van Lucas als schrijver van Handelingen die van Ireneüs in ca. 180. Hij benadrukte dat Lucas en Paulus "onafscheidelijk" waren. Ook andere kerkvaders, waaronder Tertullianus, Origenes en Eusebius schreven Handelingen en daarmee ook het Lucasevangelie aan Lucas toe.
Een ander argument dat Lucas de auteur van Lucas en Handelingen was, was dat deze door een arts geschreven zouden moeten zijn omdat ze medische vakkennis zouden veronderstellen of een bijzondere aandacht voor medische onderwerpen zouden laten zien. De medische kennis die uit Lucas en Handelingen blijkt en gebruikte (vak)termen, stijgen echter niet boven het resultaat van een solide algemene opleiding uit.
De aanname dat Lucas de auteur van deze werken was, wordt tegenwoordig door de meeste onderzoekers verworpen. Een van de redenen voor het betwijfelen van het auteurschap van Lucas is het verschil tussen het beeld van Paulus dat in Handelingen wordt gegeven en het beeld van Paulus en zijn theologie dat we in de brieven van Paulus aantreffen. De verschillen maken het onwaarschijnlijk dat Handelingen door iemand is geschreven die lange tijd zeer nauw met Paulus samenwerkte, zoals Ireneüs dat veronderstelde. Dit betekent ook dat het Evangelie volgens Lucas hoogstwaarschijnlijk niet door Lucas is geschreven. 
Er zijn ook geen aanwijzingen dat de auteur de brieven van Paulus kende of gelezen heeft. Het beeld dat hij van Paulus' leer had, zou dan beperkt geweest zijn, wat de verschillen tussen Handelingen en de brieven van Paulus kan verklaren. Het is natuurlijk ook mogelijk dat Lucas Paulus' theologie niet goed begreep. De consensus onder Bijbelwetenschappers is echter dat het aanwijzen van Lucas als auteur onderdeel was van het proces van canonvorming van het Nieuwe Testament, waarbij anonieme werken werden toegeschreven aan personen die zo dicht mogelijk bij Jezus stonden.
Er zijn ook onderzoekers die vasthouden aan Lucas als auteur of die deze mogelijkheid in ieder geval open houden. Handelingen bevat maar een beperkt aantal 'wij'-passages en het is dus mogelijk dat de auteur Paulus slechts op enkele reizen vergezeld heeft. Het is ook mogelijk dat de auteur van Handelingen hier andere bronnen ingevoegd heeft, zoals dagboeken of reisverslagen van een medereiziger van Paulus. In ieder geval gaat het om een beperkt aantal passages die betrekking hebben op delen van de reizen van Paulus, en die vrij plotseling beginnen en eindigen. Er is nog een aantal plekken die mogelijk op een overgang tussen verschillende door de auteur gebruikte bronnen wijzen (bijvoorbeeld 6:1 en 15:1-5).
Profiel.
De auteur van Lucas en Handelingen had goede kennis van Romeins procesrecht. Hij was ook goed bekend met zowel de joodse theologie als met hellenistische gebruiken. Dit duidt op een breed georiënteerde opvoeding en opleiding. Zijn vertelperspectief is keer op keer dat van een stedeling. Zijn intensieve behandeling van vraagstukken op het gebied van armoede en rijkdom hebben geleid tot het vermoeden dat hij een vrijgelaten slaaf zou kunnen zijn geweest. Dit soort overwegingen blijft speculatief.
Traditioneel werd aangenomen dat Handelingen in Antiochië werd geschreven, maar Efeze is waarschijnlijker. De auteur is 'thuis' in de Egeïsche Zee en Efeze is het brandpunt waar de juistheid en betekenis van Paulus' missie wordt bevestigd (Handelingen 19).
Tot zeker het midden van de 20e eeuw werd 'Lucas' gezien als prototype van het vroege heidenchristendom. Sinds die tijd is het beeld verschoven naar een sterkere worteling in de joodse geloofstraditie, goed bekend in de "Geschriften" en met een gedetailleerde kennis van cultische uitvoeringspraktijken. Dit duidt op een joodschristelijke afkomst. Vermoedelijk groeide hij op in de diaspora, misschien in Griekenland zoals zou kunnen blijken uit zijn geografische kennis.
Bronnen.
Er is geen consensus in de wetenschap over bronnen die mogelijk in Handelingen zijn gebruikt. Voor de hoofdstukken 6-15 wordt een zogenoemde "Antiochische bron" wel algemeen geaccepteerd. De criteria op basis waarvan men de aan deze bron toe te schrijven passages wil bepalen, blijven echter problematisch. Aan de andere kant lijkt het zeker dat de auteur een schat aan individuele tradities gebruikte (bijvoorbeeld legendes over Petrus, namenlijsten, etc.).
In de 2e helft van Handelingen veroorzaakten vooral de "wij-passages", die ook in de inleiding van Lucas worden genoemd, discussies. Het gebruik van de eerste persoon meervoud duidt misschien niet op het verslag van een ooggetuige, maar aan een keuze van de auteur zelf, die de stijl volgde van het zeereisverslag dat wordt gebruikt in 27:1-28:16. Zo weet hij belangrijke delen (overgang naar Europa, reizen naar Jeruzalem en Rome) uit te lichten. Bovendien heeft hij bij het beschrijven van Paulus' onafhankelijke zendingsreizen (15:36-19:40) mogelijk een zogenaamde reisbeschrijving gebruikt, die korte informatie bevatte over reisroutes en speciale gebeurtenissen op tussenstations van de reis.
Kenmerken.
De titel "handelingen van de apostelen" dekt de lading niet helemaal: het merendeel van de apostelen speelt geen rol van betekenis in het boek. In tegenstelling tot Lucas dat, net als de andere drie evangeliën, veel weg heeft van een Grieks-Romeinse biografie, komen er in Handelingen meer hoofdrolspelers voor. De eerste hoofdrolspeler is Petrus, van wie we na hoofdstuk 15 echter niets meer vernemen. In Handelingen verschuift de focus naar de volgende hoofdrolspeler: Paulus, die pas in hoofdstuk 7 het toneel betreedt.
Structuur en stijl.
Handelingen is een buitengewoon goed georganiseerd werk, met duidelijk gemarkeerde overgangen die de gebeurtenissen verbinden. In dit opzicht is Handelingen heel anders dan het grootste deel van de evangeliën, waar deze overgangen niet worden gemarkeerd. Het verschilt ook van de brieven in het Nieuwe Testament, die onderwerpen behandelen waarvan de context volledig ontbreekt, waardoor de samenhang van de passages vaak duister is. Overigens is het expliciet ontbreken van die context (die voor de schrijver en lezers bekend was) een kenmerk van authenticiteit van een brief. De auteur van Handelingen heeft het werk duidelijk geschreven om personen zorgvuldig te instrueren over hoe het vroege christendom ontstond en heeft daarom veel moeite gedaan de relatie tussen de episodes en secties duidelijk te maken. De auteur geeft de verhalen ook vrijwel altijd een concrete plaats in tijd en ruimte.
Handelingen is helder geschreven, in verzorgde zinnen die weinig onduidelijkheden geven. De zinnen zijn niet heel lang en de syntactische relaties tussen de zinsdelen is vrijwel altijd logisch en duidelijk. Toch kenmerkt de tekst van Handelingen zich door subtiele en onderling verweven ontwikkelingen.
Redevoeringen.
Een groot deel van Handelingen, ongeveer een kwart van de tekst, bestaat uit grote redevoeringen. Deze hebben een belangrijke functie. In de stijl van de Grieks-Romeinse geschiedschrijving plaatst de auteur ze op cruciale punten in zijn verhaal. Dit zijn fictieve toespraken die niets zeggen over de theologie van de spreker. Het zal er de auteur van Handelingen niet om te doen zijn geweest om vast te leggen wat zijn personages hebben gezegd, maar om wat ze gezegd 'zouden kunnen hebben'. Hetzelfde zou kunnen gelden voor de twee brieven die Handelingen citeert (15:23-29 en 23:26-30), hoewel het in ieder geval bij de brief van de oudsten uit Jeruzalem (15:23-29) ook mogelijk is dat de auteur over de tekst ervan beschikte.
Drievoudige herhalingen.
Gebeurtenissen die volgens de auteur sleutelmomenten waren in de geschiedenis van het christendom, worden driemaal genoemd in Handelingen:
Mimesis.
Lucas heeft in Handelingen zorgvuldig en veelvuldig mimesis toegepast, het nabootsen van teksten waarmee de auteur een inhoudelijke relatie impliceert. De belangrijkste tekst die werd nagebootst was de Septuagint. Door te schrijven in de stijl van de Hebreeuwse Bijbel suggereerde Lucas continuïteit tussen de christelijke beweging en de Israëlitische voorgangers. Om aan te sluiten bij zijn (hellenistische) lezers gebruikte Lucas ook elementen uit de Oudgriekse literatuur.
Enkele voorbeelden hiervan:
Lezers.
Het boek is opgedragen aan ene Theofilus. Theofilus is een Griekse naam, die 'door God geliefd' betekent. Mogelijk was hij een welgestelde christen, die optrad als mecenas, als beschermheer. Dat Lucas Theofilus aanspreekt met de adressering "kratistos", in sommige vertalingen vertaald als 'hooggeachte', die hij elders alleen voor hoge Romeinse functionarissen, met name gouverneurs gebruikt, lijkt erop te wijzen dat Theofilus zo'n functionaris was. Omdat plaatsen in Judea nauwkeurig beschreven worden, terwijl dit niet met plaatsen in Italië gebeurt, nemen sommigen aan dat hij in Italië geleefd heeft. 
Het is echter ook mogelijk dat het hier niet gaat om een specifiek persoon, maar om een figuurlijke benaming voor christenen, "de door God geliefden", in het algemeen. 
Handelingen is in ieder geval voor heidenchristenen geschreven. In plaats van de Joodse aanduiding rabbi worden de Griekse aanduidingen "kyrios", "heer" en "epistates", "meester" gebruikt. 
Inhoud.
Verspreiding van het christendom.
Een belangrijk thema van Handelingen is de geografische verspreiding van het christendom van Jeruzalem naar Rome. Dit thema wordt uitgewerkt in zes fases, die ieder eindigen met een samenvatting.
'Zonder te worden gehinderd'.
Het laatste woord in de Griekse tekst dient als sleutel om het doel van Handelingen te begrijpen. Het betekent letterlijk zoiets als 'zonder te worden gehinderd' en betekende voor de auteur waarschijnlijk zowel theologische als politieke vrijheid. Het was waarschijnlijk zijn bedoeling te laten zien dat het evangelie niet langer werd beperkt door de nauwe, nationalistische kijk van de eerste apostelen en dat Paulus in Rome zelf, het centrum van het Romeinse bestuur, ongehinderd kon verkondigen. Net zoals de geografische verspreiding van het christendom door heel Handelingen is verweven, geldt dat voor het uitwerken van het thema 'zonder te worden gehinderd'.
De auteur beschreef de kijk van de apostelen vroeg in het werk: "Heer, gaat U dan binnen afzienbare tijd het koningschap over Israël herstellen?" (1:6) En hoewel de gebeurtenissen met Pinksteren getuigden van de universele aard van de boodschap van Jezus, zag de meerderheid van de kerk van Jeruzalem de universele implicaties ervan niet. De verspreiding van het christendom buiten Palestina was niet het werk van de apostelen. Na de lijst van apostelen (1:13) worden negen van de twaalf niet meer genoemd, worden Jakobus en Johannes alleen kort vermeld en verdwijnt Petrus uit beeld vanaf hoofdstuk 12. Volgens de auteur speelden zij dus geen rol in het verspreiden van het evangelie buiten de grenzen van het judaïsme. De eerste die de universele implicaties zag, was Stefanus, maar deze werd in Jeruzalem gestenigd en hierna zegt de auteur: "Nog diezelfde dag brak er een hevige vervolging los tegen de gemeente van Jeruzalem, zodat allen verspreid werden over Judea en Samaria, met uitzondering van de apostelen" (8:1).
Als gevolg van de vervolging in Jeruzalem bracht Filippus de boodschap naar Samaria. De Samaritanen waren zowel raciaal als religieus aan de Joden verwant, hoewel ze hevige vijanden van elkaar waren. De verkondiging van de boodschap in Samaria leidde kennelijk tot zorgen bij de apostelen, die Petrus en Johannes stuurden om de situatie te onderzoeken. Toen zij zagen dat de Samaritanen de Heilige Geest ontvingen, was dat een bewijs dat God het goedkeurde dat het evangelie aan anderen dan Joden werd verkondigd (8:4-25). In hetzelfde hoofdstuk wordt ook een tweede stap genoemd om de boodschap buiten het judaïsme te verkondigen. Hoewel de Ethiopische eunuch de God van het jodendom accepteerde, was het vanwege zijn fysieke toestand voor hem onmogelijk een volwaardige proseliet te worden. Maar Filippus verkondigde hem het evangelie en hij accepteerde Jezus als Heer (8:26-40).
Een derde stap in de vrijmaking van het evangelie volgde toen Petrus van God de opdracht kreeg om naar Cornelius te gaan. Hij was een heiden, maar had sterke banden met het joodse geloof zonder proseliet te worden. Hij was een ware gelovige en ontving, tot grote verbazing van de Joodse gelovigen, de Heilige Geest (10:44-48). Toen het nieuws Jeruzalem bereikte, leidde dit tot beroering. Maar nadat Petrus het hele verhaal had verteld zeiden ze: "Dan geeft God het dus ook aan de mensen uit andere volken om tot inkeer te komen en het nieuwe leven te ontvangen" (11:1-18). Uit Handelingen blijkt echter ook dat de kerk in Jeruzalem de volledige betekenis van de gebeurtenissen niet begreep of deze niet (volledig) omarmde, want er wordt geen aanwijzing gegeven dat zij het evangelie actief gingen verkondigen aan de heidenen.
De laatste stap in de vrijmaking van het evangelie kwam met de verkondiging in Antiochië, een overwegend heidense stad. Het belangrijkste kenmerk van het verhaal over de bekeringen daar is dat het niet gold voor personen die op een bepaalde manier al waren verbonden aan het joodse geloof, maar voor een groep heidenen die duidelijk eerder geen banden hadden met het jodendom.
Op minder dan de helft van het verhaal in Handelingen heeft de auteur verteld hoe het evangelie naar eerst de Joden en daarna de heidenen is verspreid en is Paulus geïntroduceerd als degene die God heeft uitgekozen om het evangelie naar de niet-Joodse volken op aarde te brengen. Vanaf hoofdstuk 13 is Paulus de centrale personage. In de tweede helft van Handelingen schetst de auteur het beeld hoe Paulus bij de verbreiding van zijn boodschap ernstig wordt gehinderd, zowel door conservatieve joods-christenen als door Joodse en andere autoriteiten — wat leidt tot een proces waarbij hij zich op de keizer beroept (25:10-12).
Als Paulus Rome bereikt, beklemtoont de auteur dat de Joden als volk het evangelie hebben verworpen (28:17-27). Ondanks deze verwerping wordt de boodschap niet gehinderd: "U moet dan ook weten dat God deze boodschap van redding al aan de andere volken bekendgemaakt heeft; zij zullen wel luisteren" (28:28). De auteur wijst op de onschuld van Paulus door uitspraken van de Romeinse autoriteiten (26:31-32) en het feit dat hij in Rome kon gaan en staan waar hij wilde en iedereen kon ontvangen. "Hij verkondigde het koninkrijk van God en onderrichtte vrijmoedig over de Heer Jezus Christus, zonder dat hem iets in de weg werd gelegd" (28:30-31).
Verhaallijn.
Nadat Jezus naar de hemel is opgestegen, wordt er een vervanger voor Judas Iskariot aangewezen. Tijdens het pinksterfeest, als de volgelingen van Jezus bij elkaar zijn, ontvangen zij de Heilige Geest. Dankzij de Heilige Geest kunnen de discipelen wonderen verrichten (met name genezingen), hij leidt hen bij de verspreiding van Jezus' leer en hij helpt hen om de juiste dingen te zeggen wanneer dat nodig is. Een groot aantal Joden bekeert zich, maar de Joodse religieuze leiders laten de apostelen gevangennemen. Ze worden ondervraagd en op voorspraak van Gamaliël weer vrij gelaten. De Joodse leiders blijven de christenen echter vijandig gezind en op een gegeven moment wordt Stefanus gevangengenomen en gestenigd. Jezus' volgelingen worden steeds heviger vervolgd en ontvluchten Jeruzalem naar Judea en Samaria. Wanneer Paulus, een farizeeër, op reis is naar Damascus om de christenen die daarheen gevlucht zijn gevangen te nemen, verschijnt Jezus aan hem, waarop Paulus zich bekeert. Ondertussen bekeren steeds meer Joden zich, niet alleen in Palestina maar ook daarbuiten. Petrus krijgt een visioen waarin hem wordt uitgelegd dat ook niet-Joden ('heidenen') zich bij de volgelingen van Jezus aan mogen sluiten en gedoopt mogen worden. De grootste rol bij de verspreiding van het evangelie onder niet-Joden is echter weggelegd voor de bekeerde Paulus, die drie zendingsreizen onderneemt waarbij hij christengemeentes sticht in Sicilië, Klein-Azië, Macedonië en Achaea. Wanneer Paulus Jeruzalem bezoekt wordt hij gevangengenomen en moet hij zich verdedigen tegenover de Joodse leiders en de Romeinse machthebbers. Hij doet uiteindelijk een beroep op de keizer. Paulus en enkele andere gevangenen worden door Romeinse soldaten per schip naar Rome gebracht. Onderweg lijden de reizigers schipbreuk en komen ze op Malta terecht. Na drie maanden vertrekken ze met een ander schip van Malta naar Rome. In Rome wordt Paulus verwelkomd door medechristenen, hij ontmoet de plaatselijke Joodse leiders en hij verblijft daar twee jaar in huisarrest. Hij is vrij om bezoek te ontvangen en om zijn boodschap te verkondigen.
Handelingen beschrijft niet alle uitbreidingen en ontwikkelingen die plaatsvinden tussen de dood van Jezus en de aankomst van Paulus in Rome. Het boek richt zich voornamelijk op Petrus en Paulus. Handelingen 28 vermeldt dat er al christenen waren in Pozzuoli (Puteoli) en in Rome op het moment dat Paulus voor het eerst in die plaatsen arriveert. De brief van Paulus aan de Romeinen suggereert dat er voordat Paulus Rome bezocht zelfs al sprake was van een georganiseerde christelijke gemeente daar.
Indeling.
De structuur van Handelingen volgt de aankondiging van Jezus in 1:8: "Maar wanneer de heilige Geest over jullie komt, zullen jullie kracht ontvangen om mijn getuigen te zijn in Jeruzalem, in heel Judea en Samaria, tot aan de uiteinden van de aarde." Het doel van de weergave in Handelingen is Paulus' ongehinderde prediking van het koninkrijk van God in Rome (28:31).
Historische evaluatie.
De verhalen in Handelingen kunnen niet worden beschouwd als geschiedschrijving naar moderne maatstaven. Het werk moet eerder worden gezien als een geïdealiseerde terugblik op de eerste fase van het vroege christendom. Dit blijkt uit diverse aspecten, waarvan enkele voorbeelden zijn:
Cruciale informatie over de geschiedenis van de vroege kerk ontbreekt. Nergens wordt verteld hoe de grote centra van het christendom buiten Jeruzalem ontstonden: Paulus komt aan in Rome en wordt daar ontvangen door christenen (28:15), maar hoe de kerk daar begon, blijft onvermeld; de kerk van Alexandrië wordt in het geheel niet genoemd. Galilea was in de evangeliën het centrum van de beweging rond Jezus, maar Handelingen zegt niets hoe de kerk daar begon (vergelijk Marcus 16:7 met Handelingen 9:31). Sporadisch worden streken of steden genoemd, zoals Fenicië, Antiochië en Cilicië (bijvoorbeeld in 11:19-20), maar zelfs als Paulus bepaalde streken noemde waar de zending succes had, noemt Handelingen die niet (zoals Illyrië in Romeinen 15:19).
De balans tussen de verschillende verhalen in Handelingen is problematisch. Sommige personages duiken incidenteel op, zonder verdere context of vervolg, zoals het verhaal over Filippus (8:5-13). In de eerste hoofdstukken wordt Petrus als leider van de vroege kerk geportretteerd, maar later in Handelingen komt hij alleen voor in relatie tot de missie van Paulus. Dat staat in schril contract tot de gedetailleerde beschrijvingen van de processen van Paulus en bovenal het verhaal over zijn schipbreuk, waarbij niet duidelijk wordt gemaakt wat daarvan de relevantie is voor de geschiedenis van het vroege christendom.
Externe links.
 

</doc>
<doc id="33468" url="https://nl.wikipedia.org/wiki?curid=33468" title="Heilige Geest">
Heilige Geest

In het jodendom is de Heilige Geest de goddelijke kracht en invloed van God over het universum en zijn schepselen. In het christendom wordt de Heilige Geest beschouwd als de Geest van God, de Derde Persoon die samen met God de Vader en de Zoon van God de Drie-eenheid vormt. In de islam fungeert de Heilige Geest als een middel van goddelijke actie of communicatie. In het bahai-geloof wordt de Heilige Geest gezien als de tussenpersoon tussen God en de mens en "de uitstortende genade van God en de stralende stralen die uitgaan van Zijn Manifestatie".
Jodendom.
De Heilige Geest verwijst in het jodendom over het algemeen naar het goddelijke aspect van profetie en wijsheid. Het verwijst ook naar de goddelijke kracht, eigenschap en invloed van de Allerhoogste God, op het universum of zijn schepselen, in bepaalde contexten.
In de Hebreeuwse Bijbel komt de term אֱלֹהִים רוּחַ, "roeach elohim", "Gods geest" voor (bijvoorbeeld in Genesis 1:2). Deze wordt in het jodendom opgevat in de betekenis van de kracht van God.
De Hebreeuwse uitdrukking רוח הקודש, "roeach ha-kodesj", "heilige geest", letterlijk: "heilige wind" / "heilige adem" wordt in de Hebreeuwse Bijbel en Joodse geschriften gebruikt om te verwijzen naar de 'geest van JHWH' (רוח יהוה). Roeach Hakodesj is een figuurlijke manier om over God te spreken of over goddelijke inspiratie die mensen genoten of genieten (als Roeach Hakodesj op iemand rust). Verschillende keren wordt gesproken over personen die specifieke bekwaamheden kregen, zoals artistieke handvaardigheid. In Exodus 31:1-11 wordt gesteld dat God Bezaleël "heeft vervuld met de goddelijke geest" en bekwaam heeft gemaakt om de attributen voor de Joodse tempel te ontwerpen.
De termen רוּחַ קָדְשְׁךָ, "roeacḥ kodshəka", "uw heilige geest" en רוּחַ קָדְשׁוֹ, "roeacḥ kodshō", "zijn heilige geest" komen ook voor (wanneer een bezittelijk achtervoegsel wordt toegevoegd, wordt het bepaald lidwoord "ha" weggelaten). De christelijke driedeling van God wordt gezien als polytheïsme, omdat God volgens het jodendom één is en geen aparte geest of kinderen heeft.
Christendom.
Nieuwe Testament.
In het Nieuwe Testament wordt vrijwel niets gezegd over de aard van de Heilige Geest (Oudgrieks: ἅγιον πνεῦμα, "hágion pneûma" of πνεῦμα τὸ ἅγιον, "pneûma tò hágion", Latijn: "Spiritus Sanctus"). De interpretatie als een persoon die deel uitmaakt van de Drie-eenheid wordt er niet in aangetroffen. Meestal wordt de belofte van Jezus dat er een 'helper' of 'pleitbezorger' ("parakleet") na hem zou komen beschouwd als de meest concrete aankondiging van de Heilige Geest:
Deze pleitbezorger zou zijn gekomen met de uitstorting van de Heilige Geest waarvan het verhaal staat in Handelingen 2. Tien dagen na de hemelvaart van Jezus) werd de Heilige Geest uitgestort over de verzamelde gelovigen in de vorm van vurige tongen over de hoofden van de aanwezigen; hierna konden zij in vreemde talen spreken. De Heilige Geest wordt daarom vaak gesymboliseerd in de vorm van een vuurvlam. Christenen vieren dit met Pinksteren.
Functie.
De Heilige Geest geldt voor de gelovige als een onderpand, namelijk dat de gelovige eens het eeuwig leven zal krijgen (2 Korintiërs 5:4-5) als een zoon van God (Romeinen 8; Galaten 4:6).
Daarnaast overtuigt de Heilige Geest personen van de zondigheid van hun handelen, maar ook van hun positie van zondaren in relatie tot God. De Heilige Geest speelt een essentiële rol in de bekering van personen tot het christelijk geloof. Mensen kunnen weliswaar overtuigd worden door argumenten en/of op basis van het gevoel besluiten christen te worden, maar uiteindelijk is de Heilige Geest die hen daar toe aanzet. In de christelijke traditie wordt geloofd dat wanneer iemand tot het geloof komt hij/zij ook de Heilige Geest ontvangt die hem/haar helpt een christelijk leven te leiden. De nieuwe gelovige wordt wedergeboren door de Geest. De Heilige Geest rust de individuele gelovigen toe om een rechtvaardig en gelovig leven te leiden. Als de trooster, of Parakleet, die bemiddelt, steunt, en pleit voor de individuele gelovige bij God, met name in tijden van vervolging of berechtiging. De Heilige Geest heeft de Bijbelschrijvers geïnspireerd en helpt de individuele gelovigen en de kerk bij de interpretatie van de tekst. De Heilige Geest was betrokken bij de schepping en geeft de mens leven.
Symbolen en metaforen.
In de Bijbel worden verschillende metaforen en symbolen aangeduid om de Heilige Geest te beschrijven:
De Heilige Geest en Jezus.
Van de Heilige Geest wordt ook geloofd dat hij in het leven van Jezus Christus werkzaam was om hem te helpen bij zijn werk op aarde. De Heilige Geest speelde een rol in verschillende verhalen:
Gaven van de Geest.
De apostel Paulus noemde in zijn brieven de gaven van de Geest (charismata). De bekendste opsomming staat in 1 Korintiërs 12 en 14, maar Paulus noemt ze ook in Romeinen 12:6-8 en Efeziërs 4:11.
Deze gaven zijn vaardigheden om effectief als individuele gelovigen en als gelovige gemeenschap te functioneren. Binnen de theologie zijn er verschillende discussieonderwerpen rondom de gaven van de Geest. Een eerste vraag die wordt gesteld wat Paulus precies bedoelde als hij het daar over had. Cees van der Kooi stelt dat het woord "charisma" in het vroege christendom nog geen vastomlijnd begrip was, maar in de loop van de tijd een ontwikkeling heeft doorgemaakt. Een andere vraag is of de gaven van de geest alleen voor de eerste kerk bedoeld waren of ook voor gelovigen die later leefden. Verder zijn er theologen geweest die geprobeerd hebben de gaven in te delen in categorieën, terwijl andere daar tegen zijn.
Deze gaven kregen in de twintigste eeuw opnieuw aandacht, vooral door de pinksterbeweging en de charismatische beweging.
Vrucht van de Geest.
Christenen geloven dat zij de vrucht van de Geest ontvangen door zijn toedoen. Deze vrucht wordt in Galaten 5:22-23 genoemd. Het gaat daarbij om liefde, vreugde, vrede, geduld, vriendelijkheid, goedheid, geloof, zachtmoedigheid en zelfbeheersing (of: matigheid). De Rooms-Katholieke Kerk heeft deze lijst uitgebreid met gulheid, bescheidenheid en kuisheid.
Zonde tegen de Heilige Geest.
Volgens drie evangeliën zei Jezus dat voor een zonde tegen de Heilige Geest geen vergeving mogelijk is, noch tijdens het leven noch na de dood (Matteüs 12:22-32; Marcus 3:21-30; Lucas 12:1-10). Deze uitspraak volgt op het verhaal waarin de farizeeën en schriftgeleerden zeiden dat Jezus demonen uitwierp door Beëlzebub, dat wil zeggen door de duivel zelf.
In de Brief aan de Hebreeën wordt meegedeeld dat wie christen is geworden, vervuld is geraakt met de Heilige Geest en van de hemel heeft 'geproefd' en daarna van het geloof is afgevallen, niet opnieuw tot het geloof kan worden gebracht (Hebreeën 6:1-8), hetgeen lijkt op de zonde tegen de Heilige Geest.
Doop met de Heilige Geest.
Volgens Paulus werden alle gelovigen gedoopt in één Geest en van één Geest doordrenkt (1 Korintiërs 12:13). Aan het begin van de 20e eeuw aan de westkust van de Verenigde Staten begon men weer oog te krijgen voor een volledige vervulling met de Heilige Geest die ook wel de doop met de Heilige Geest wordt genoemd. In eerste instantie was dit hoofdzakelijk het exclusieve domein van het nieuwe kerkgenootschap van de pinkstergemeenten maar van lieverlee breidde dit zich via de zogeheten charismatische beweging ook uit naar de al langer bestaande kerken zoals allerlei andere protestantse denominaties en de Rooms-Katholieke Kerk.
Apostolische stroming.
In de apostolische stroming is veel belangstelling voor de Heilige Geest en profetie. Deze ontstond in Engeland, na gebedsdiensten van kerkgangers in de presbyteriaanse Kerk en de Kerk van Engeland, die een vernieuwde uitstorting van de Heilige Geest afsmeekten. Uiteindelijk is uit de apostolische groepen de Katholiek Apostolische Kerk ontstaan. Deze kerk bestaat feitelijk alleen nog maar in naam, maar zowel de Hersteld Apostolische Zendingkerk, alsook de Hersteld Apostolische Zendinggemeente, zijn een directe dochterkerk die ervan overtuigd zijn dat zij nog steeds de gaven van de Heilige Geest hebben.
Islam.
Ook binnen de islam is er sprake van een heilige geest, de "Roeh Al-Qoedoes" (Arabisch: الروح القدس). Hier is sprake van het versterken van verschillende profeten, zoals Isa (Jezus), door God met de heilige geest. In Soera De Profeten 91 is sprake van het inblazen van de geest in Maryam (Maria). In de islamitische traditie wordt de heilige geest gebruikt voor de engel Djibrail (Gabriël).
Manicheïsme.
Mani, de stichter van het manicheïsme, beschouwde zichzelf als de Heilige Geest die troost brengt en wiens komst door Jezus was voorspeld. De hierna volgende passage uit het Johannes 16:12-15 waarin Jezus het over de Heilige Geest heeft, vatte hij op als van toepassing op hemzelf: "Nog veel heb ik u te zeggen, maar gij kunt het nog niet dragen. Doch wanneer Hij komt, de Geest der Waarheid, zal Hij u wijzen de weg tot de volle waarheid. Want Hij zal niet uit zichzelf spreken, maar wat Hij hoort zal Hij spreken en het komende zal Hij u verkondigen. Hij zal mij openbaren, want uit mijn wezen zal Hij nemen wat Hij u verkondigen zal. Alles wat de Vader in zich heeft, leeft in mij. Daarom heb ik u gezegd: uit mijn wezen neemt de Geest wat Hij u verkondigen zal." Het manicheïsme werd overigens later als ketterse leer veroordeeld.

</doc>
<doc id="33469" url="https://nl.wikipedia.org/wiki?curid=33469" title="Tiber">
Tiber

De Tiber (Latijn: "Tiberis", Italiaans: "Tevere") is met 404 kilometer lengte de op twee na langste rivier in Italië, na de Po en de Adige. Hij stroomt vanaf de berg Fumaiolo (nabij Verghereto, op de grens tussen Emilia-Romagna en Toscane) door Toscane, Umbrië, Lazio en Rome naar de Tyrreense Zee, waarin hij in twee takken uitmondt. Hij stroomt in het zuiden door de buitenwijken van Ostia-Isola Sacra en in het noorden door die van Fiumicino. De rivier heeft een stroomgebied van circa 11.014 km².
Waarschijnlijk is de naam 'Tiber' van vóór-Latijnse oorsprong, zoals de Romeinse naam 'Tibur', het moderne Tivoli. De mythische koning Tiberinus, de negende in de legendarische lijst koningen van Alba Longa, zou volgens de verhalen zijn verdronken in de rivier de Albula, die daarop de naam 'Tiber' kreeg. De mythe verklaarde de herinnering aan een eerdere, waarschijnlijk pre-Indo-Europese naam van de rivier, die 'de witte' (van sediment) betekent. Volgens de legende werden de stichters van Rome, de tweelingbroers Romulus en Remus, aan hun lot overgelaten op de golven van de Tiber, waar zij gered werden door een wolvin, de "Lupa Capitolina", die hen zoogde.
Sinds de dagen van de Punische oorlogen is de Tiber een belangrijke rivier geweest voor de handel, toen de haven van Ostia een belangrijke marinebasis werd. Aan het einde van de 1e eeuw n.Chr. verzandde de haven van Ostia, en werd een nieuwe weg, de "Via Portuensis", aangelegd om Rome met de nieuwe keizerlijke haven Portus te verbinden vanaf de Porta Portuensis, de "havenpoort".
Een andere belangrijke stroom in Rome mondt in de Tiber uit: de Anio. In het centrum van Rome ligt het eiland "Isola Tiberina" in de rivier, tussen Trastevere en het oude centrum. De overgangsplaats bij het eiland is waarschijnlijk de oudste vestiging van de stad.
In de volksmond wordt de Tiber wel de "Flava", de "blonde rivier" genoemd. De Tiber wordt zwaar belast door sediment maar vormt verhoudingsgewijs geen grote delta, vanwege een sterke zeestroom dicht bij de kust, die naar het noorden gaat, en verder vanwege de steile kustlijn en een geleidelijke tektonische overgang. De kustlijn is sinds de Romeinse tijd bij beide monden van de rivier met ongeveer 3 kilometer voortgeschreden waardoor de overblijfselen van het oude Ostia steeds meer landinwaarts geraakten. Een eeuw geleden werd deze voortschrijding bij Fiumicino geschat op 4 meter per jaar.
De tak die de zee bij Fiumicino bereikt, is een kanaal, dat is gegraven tijdens het bewind van keizer Claudius en verbeterd onder Trajanus. Het kanaal raakte tijdens de Middeleeuwen zodanig verzand, dat het onbruikbaar werd voor grote schepen, maar in 1612 werd het opnieuw voor de scheepvaart toegankelijk gemaakt door paus Paulus V.
In het oude Rome werd de rivier met een afwatering verbonden, de Cloaca Maxima, en met een ondergronds net van tunnels en andere kanalen, teneinde het water tot aan het centrum van de stad te brengen. De aanleg van moderne stenen banken begon in 1876.
Overstromingen van de Tiber hebben invloed gehad op het verloop van de geschiedenis. In de moderne tijd hebben er overstromingen plaatsgevonden in 1598, 1870 en 1900.

</doc>
<doc id="33470" url="https://nl.wikipedia.org/wiki?curid=33470" title="Oldenzijl (Het Hogeland)">
Oldenzijl (Het Hogeland)

Oldenzijl (Gronings: "Oldenziel") is een klein dorp in de gemeente Het Hogeland in de Nederlandse provincie Groningen. Het aantal inwoners van het dorp per 1 januari 2023 is onbekend, omdat het CBS de BAG-woonplaats "Oldenzijl", niet als zodanig afgebakende wijk/buurt heeft ingedeeld. Voor het CBS maakt Oldenzijl onderdeel uit van de veel grotere buurt "Buitengebied Uithuizermeeden".
Het behoorde vroeger tot het Oosterambt van Hunsingo, van 1811 tot 1979 tot de gemeente Uithuizermeeden en vervolgens tot Hefshuizen, dat sinds 1992 Eemsmond heet. In 2019 is deze gemeente opgegaan in gemeente Het Hogeland. Het oostelijker gelegen gehucht Paapstil ligt binnen de naamborden van het dorp, maar ligt er feitelijk los van.
Geschiedenis.
De eerste boeren vestigden zich mogelijk ergens in de 11e eeuw op de plek van het huidige Oldenzijl toen er door bewoners kleine podia (huiswierden) werden opgeworpen in de Fivelboezem, die in de 13e en 14e eeuw werden omgracht en steeds verder verhoogd. Rond de Oldenzijlsterweg liggen ten minste 7 van deze huiswierden. Oldenzijl vormt onderdeel van de nederzettingenreeks Rottum-Doodstil-Zandeweer-Oldenzijl-Oosternieland, die in een lint ten zuiden van het Meedstermaar liggen. Rond 1200 werd de Oldijk, een van de eerste kadijken (zomerdijken) in de Fivelboezem aangelegd vanaf Uithuizen via Oldenzijl, om Garsthuizen heen naar Westeremden, waarmee deze podia binnen het bedijkte gebied kwamen te liggen en een dijkdorp ontstond. In de eerste helft van de 13e eeuw werd de fraaie stenen Nicolaaskerk gebouwd op de kerkwierde, die rond 1900 deels werd afgegraven en nu een hoogte van ongeveer 2,67 meter heeft. Aangenomen wordt dat de kerk geen voorgangers heeft gehad aangezien bij restauratiewerkzaamheden in de jaren 1950 hiervan geen restanten zijn gevonden. In een archiefstuk van 1358 wordt het dorp voor het eerst genoemd, als "Oldazile" en in 1397 als "Aldazile". De naam verwijst naar een oude zijl (spilsluis) in de vroegere dijk, die water uit het Oosterambt loosde op de Fivel. Deze zijl zou kunnen hebben gelegen bij Paapstil. De zijl zou gezien het voorkomen van de naam Oldazile reeds voor 1358 zijn verdwenen. Het woord 'til' kan duiden op de ligging van een zijl alhier omdat tillen vaak werden gelegd op de plaats van vroegere zijlen. Maar er bestaat hierover geen zekerheid. De zijl werd mogelijk vervangen door de meer oostelijk gelegen Oosterniezijl, die waarschijnlijk lag in de zijldijk op de grens van Hunsingo en Fivelingo, bij Oosternieland. In de 15e eeuw werd de Oude Dijk gelegd, de eerste ringdijk, waarmee het grootste deel van het Hogeland binnen de dijk kwam te liggen en de invloed van de zee verdween. Na de Kerstvloed van 1717 werd deze dijk vervangen door de verder naar buiten gelegen Middendijk.
In de 16e eeuw stond mogelijk op een terrein ten noordoosten van de kerk waar veel kloostersteen is gevonden een steenhuis genaamd Nansum. Eind 16e, begin 17e eeuw woonden namelijk verschillende leden van de familie 'Itens to Nansum' in Oldenzijl, zo blijkt uit grafschriften in de kerk en in 1562 overleed een hoveling genaamd Rembt Itens in Oldenzijl. Mogelijk was deze familie verwant uit die uit Nansum bij Holwierde. Tot begin 17e eeuw heeft Oldenzijl ook een korenmolen gehad, die echter moest verdwijnen als gevolg van de provinciale resolutie uit 1628 over de beperking van het aantal molens. In de jaren 1840 wordt er door Van der Aa echter ook een korenmolen genoemd, maar op de kaarten komt deze niet voor. Het huis aan de Oldenzijlsterweg 1 staat mogelijk op een oude molenberg.
In het dorp stond tot in de 20e eeuw de herberg met doorrit "Het Oude Rechthuis", waarvan de naam verwijst naar de tijd dat in het dorp recht werd gesproken. Op deze plek staat nu een huis met dit opschrift. Verder telde het dorp rond 1900 onder andere een bakker en een smid.
Gebouwen.
Kerk.
In het dorp, op de wierde staat de romaanse Nicolaaskerk, een kerkje uit het begin van de dertiende eeuw (volgens Peters zelfs uit 1160), oorspronkelijk gewijd aan Sint-Nicolaas. Het is een eenbeukig kerkje met een halfronde, inspringende apsis. Met name deze laatste geldt als een van de hoogtepunten van de romaanse bouwkunst in de provincie Groningen. Bij het kerkje heeft oorspronkelijk een vrijstaande toren gestaan, maar die is in 1829 afgebroken. De dertiende-eeuwse klok uit die toren hangt sindsdien in de toren van het Mariaheiligdom in Warfhuizen, in die tijd nog een Hervormde kerk. De kerk werd gerestaureerd tussen 1950 en 1952 onder leiding van architecten Wittop Koning en Offringa. Tijdens deze restauratie werd ook het kerkhof rondom enkele tientallen centimeters afgegraven omdat deze door de vele begrafenissen door de eeuwen heen een halve meter hoger was komen te liggen dan de vloer van de kerk, die daardoor van binnen te vochtig werd. Daarop werd een veld ten noorden van de kerk aangewezen als begraafplaats om het bestaande kerkhof in oude sfeer te behouden.
Overige gebouwen.
Hoewel het dorp erg klein is, heeft het toch een eigen openbare basisschool genaamd 'de Schutsluis'. Deze school is sinds 1991 aangesloten bij het daltononderwijs en trekt leerlingen uit ruim 10 dorpen in de omtrek. In 1985 werd de school uitgebreid met een afdeling voor kleuters. In 2002 werd het bestaande schoolgebouw vervangen door een nieuw schoolgebouw. De school is in 2015 gefuseerd met de openbare basisschool in het nabij gelegen Zandeweer, met als gevolg dat de locatie in Oldenzijl niet langer in gebruik is als school. In het schoolgebouw is ook het dorpshuis 'Lutje Brussel' gevestigd, waarvan de naam verwijst naar de spottende bijnaam die aan het dorp werd gegeven rond 1900 vanwege zijn kleinheid. De lokale dorpsbelangenvereniging werd in 1954 opgericht. Het dorp heeft een bibliobusvoorziening.
Ten westen van het dorp staat de boerderij "De Korenaar", die volgens een gevelsteen in de achtermuur gebouwd is in 1818. Het voorhuis is - eveneens volgens een gevelsteen - gebouwd in 1837. De boerderij ligt op een huiswierde.

</doc>
<doc id="33474" url="https://nl.wikipedia.org/wiki?curid=33474" title="Pinkpop">
Pinkpop

Pinkpop is een jaarlijks, driedaags popfestival in Landgraaf, dat sinds 1970 normaal gesproken in het weekeinde van Pinksteren plaatsvindt.
Het festival duurt sinds 1996 drie dagen en trekt per dag tienduizenden bezoekers. In 2024 hadden er duizend artiesten en bands opgetreden.
Pinkpop is het langstlopende jaarlijkse popfestival ter wereld. Het festival is een aantal keer van locatie gewisseld. In principe wordt het evenement sinds 2008 in elk jaar waarin Pinksteren vroeg valt, niet met Pinksteren gehouden, maar in een ander weekend, dat in of dichter bij de maand juni ligt. De reden hiervoor is dat Pinksteren anders te ver van andere Europese festivals zou liggen en er dan niet veel bands op tournee zijn in Europa. Met als gevolg dat er in het Pinksterweekend te weinig bands zouden kunnen optreden. Hiermee had het evenement een slechte ervaring in 2005.
Opzet.
Dagindeling.
Pinkpop is sinds 1996 een driedaags festival. Het speelt zich af op de zaterdag, zondag en Pinkstermaandag. De maandag, Tweede Pinksterdag, is traditioneel de dag waarop de meeste en bekendste bands optreden. In jaren waarin het festival niet in het Pinksterweekend wordt gehouden, speelt het zich af op vrijdag, zaterdag en zondag en komen de meeste en bekendste bands op zondag. Maandag is dan immers geen vrije dag. De zaterdag en zondag van het festival waren tot de editie van 2005 alleen te bezoeken met een kaart voor alle drie de dagen, waarmee men ook recht had op een plaats op de camping van het festival, of een Pinkstermaandag-dagkaart. Sinds de editie van 2006 is het mogelijk om afzonderlijke dagkaarten te kopen voor zaterdag of zondag (indien Pinkpop niet met Pinksteren plaatsvindt voor vrijdag en zaterdag).
Podia.
Pinkpop telt vier podia: De South Stage (voorheen Zuidpodium en Mainstage), het belangrijkste podium met de meeste ruimte voor het publiek. Hier staan de grootste acts op geprogrammeerd. Hier tegenover, aan de andere kant van het terrein staat de North Stage (voorheen 3FM Stage, Noordpodium en IBA Parkstad Stage). Achter de North Stage staat de Tent Stage (voorheen Brand Bier Stage, Converse Stage, 3FM-tent, Brightlands Stage of gewoon kortweg tent). Dit indoorpodium, een roze tent, is beduidend kleiner en intiemer. In 2014 werd een vierde podium toegevoegd, Stage 4, op de plek waar voorheen de Openlucht Bioscoop en de Festivalmarkt waren gevestigd. Dit podium biedt plaats aan artiesten waarvan de organisatie van Pinkpop denkt dat zij over enkele jaren een Mainstage-waardige act zijn.
Toekomst.
Op 1 juni 2019 is aangekondigd dat Pinkpop vanaf 2020 t/m 2029 niet met Pinksteren zal plaatsvinden. Met als reden dat Pinksteren in dit decennium te vroeg in het jaar valt en dat Pinkpop dan te veel concurrentie uit Amerika zal ondervinden.
Geschiedenis.
Oprichting en groei.
Hans van Beers, Wim Wennekes, Jan Smeets en Frits van Reysen zijn de oprichters van Pinkpop. In 1969 werd een popfestival georganiseerd door Hans van Beers en Wim Wennekes op de Gulperberg. Het oorspronkelijke plan, een talentenjacht, werd al gauw verlaten. Het evenement werd een heus lokaal popfestival waar voornamelijk Limburgse bands optraden en de bezoekers hun eigen etenswaren meebrachten. De opzet van het evenement in combinatie met de datum waarop het plaatsvond (Tweede Pinksterdag, 26 mei 1969) leidde tot de naam Pinknick.
Een jaar later werd het evenement groter aangepakt. Het begon ermee dat Jan Smeets en Frits van Reysen graag een internationale artiest naar Limburg wilden halen. De keuze viel op Melanie. Dat concert ging niet door wegens ziekte van Melanie, en de eerdergenoemde vier, die de koppen bij elkaar hadden gestoken, besloten als alternatief om een tweede editie van Pinknick te organiseren, nu groter opgezet en op een andere locatie: het Burgemeester Damen Sportpark in Geleen. De naam werd veranderd in 'Pinkpop'. In mei 1970 vond de eerste editie van Pinkpop plaats. In 1971 werd Wim Claessen gevraagd door Frits van Reysen om toe te treden tot de organisatie.
In 1976 was het festival voor het eerst uitverkocht. Ook de vijf daaropvolgende edities was dat het geval. In 1985 ging Pinkpop bijna failliet, maar Mojo redde het festival en verzorgt daarom vanaf 1986 de programmering.
Bij het 25-jarige jubileum in 1994 werd het festival omgevormd en kreeg het twee buitenpodia en één podium in een tent. Bovendien besloeg het evenement niet langer alleen de Pinkstermaandag, maar ook de voorafgaande zondag. Sinds 1996 duurt het festival drie dagen.
Recente geschiedenis.
Op 11 augustus 2007 werd voor het eerst een Pinkpop Classic in Landgraaf georganiseerd. Op dit eendaagse festival traden artiesten op, die in het verleden op het gewone Pinkpopfestival hebben gespeeld. Het festival richt zich op een ouder rockpubliek. De eerste acts die organisator Mojo bevestigde, waren Steve Harley en de Limburgse Janse Bagge Bend. Deze laatste band is tevens de huisband van Pinkpop Classic. In 2011 werd Pinkpop Classic niet gehouden; in 2013 vond de zesde (en voorlopig laatste) editie van Pinkpop Classic plaats.
In 2008 vond Pinkpop voor het eerst niet in het Pinksterweekend plaats, maar drie weken later in het weekend van 30, 31 mei en 1 juni, dit vanwege de vroege datum van Pinksteren dat jaar en de slechte ervaring in 2005. In 2010, 2013, 2015, 2016 en 2018 was dit opnieuw het geval. Ook Pinkpop 2020 en 2021 waren later gepland, maar moesten worden afgelast vanwege de coronapandemie. Dit gaf Jan Smeets de ruimte om na te denken en te besluiten dat het na 50 jaar organiseren, 'tijd is om het stokje over te dragen'. Het vaste team blijft het festival organiseren in samenwerking met Mojo Concerts.Op Pinkstermaandag 2008 vond wel de tweede editie plaats van Pinkpop Classic, dat zich voornamelijk richtte op de Pinkpopgangers van vroeger, met artiesten die in de lange geschiedenis van Pinkpop reeds van de partij waren.
In 2018 vond tijdens de laatste nacht een ernstig ongeval plaats. Door een aanrijding met een auto overleed een 35-jarige man uit Heerlen.
Naam, logo en huisstijl.
De naam en het logo (een "roze pop") van Pinkpop, verwijzen naar de combinatie van het Engelse woord "pink" (roze) met het Nederlandse "pop". "Pinkpop" is zelf een samentrekking van de woorden Pinksteren en popmuziek (dit verwijst naar het feit dat het festival normaal gesproken in het Pinksterweekend plaatsvindt).
De kleur roze is voor Pinkpop iconisch. Veel bezoekers dragen het officiële roze Pinkpop-petje, roze kledingstukken of geheel roze outfits. De petjes worden in samenwerking met Amnesty International verkocht op het Megalandterrein.
De pop is ontworpen in 1973 door Bert Abell en in 1974 het officiële logo geworden. De pop bestond in eerste instantie uit een pop met de armpjes en beentjes naar voren gestoken en wijd zwart haar. In 1999 is het logo aangepast, waardoor het lichaam van de pop (met armpjes en beentjes) niet meer zichtbaar is.
Het logo voorheen bestond uit wit-zwarte letters met een geel-roze rand er omheen. Deze kleuren vormden tevens de huisstijl. Sinds 2022 is dit aangepast waardoor de huidige huisstijl uit de kleuren pastelgroen, roze en marineblauw bestaat. Ook het logo is sinds 2022 aangepast. Het nieuwe logo behelst dezelfde herkenbare pop, maar dan in de kleuren marineblauw en wit.
Artiesten.
In 2024 hadden er duizend verschillende artiesten op Pinkpop opgetreden. Van gevestigde namen tot onbekende artiesten die er hun doorbraak kenden, van lokale bandjes tot internationale grootheden en van pop, tot rock, dj's, metal en hiphop. Zo stonden The Police (1979) en U2 (1981) op Pinkpop aan het begin van hun carrière en stonden The Rolling Stones (2014) en Paul McCartney (2016) er pas in de nadagen van hun carrière. De grote verscheidenheid aan genres is te zien aan artiesten als Lionel Richie, Robbie Williams, Justin Bieber en Ed Sheeran (pop); Nothing but Thieves, Red Hot Chili Peppers, Bruce Springsteen en Foo Fighters (rock); ZZ Top, Simple Minds en Uriah Heep (classic rock); Pearl Jam, Soundgarden en Smashing Pumpkins (grunge); The Offspring, Green Day en NOFX (punk); Biohazard en Sick of It All (hardcore); Rammstein, Metallica, System of a Down en KoЯn (metal); Bruno Mars, N*E*R*D en Osdorp Posse (hiphop) en de dj's Tiësto, Avicii, Martin Garrix en Calvin Harris.
Enkele bekende Nederlandse artiesten op Pinkpop waren Doe Maar, Golden Earring, Herman Brood, BLØF, Anouk, Joost Klein, Acda en De Munnik en Froukje Veenstra. Bekende Belgische artiesten waren Raymond van het Groenewoud, Urbanus, Triggerfinger, K's Choice en Stromae. Onder de lokale artiesten vallen o.a. Rowwen Hèze, Janse Bagge Bend en Heideroosjes en ook enkele winnaars van "Nu of Nooit" zoals Gé Reinders braken dankzij Pinkpop door bij het grote publiek.
De artiest met de meeste optredens op Pinkpop is Anouk met in totaal acht keer, tussen 1998 en 2024. Krezip, Editors en The Script speelden zes keer op het festival. De volgende bands stonden allemaal reeds vijf keer op Pinkpop: Counting Crows, Faithless, Kaiser Chiefs, Live, Muse, Placebo, Rowwen Hèze, Triggerfinger, Queens of the Stone Age en White Lies. Ook Lenny Kravitz heeft vijf keer opgetreden op het festival.
Nu of Nooit.
Pinkpop werd van 1999 t/m 2019 elk jaar geopend door de winnende act van de jaarlijkse bandwedstrijd "Nu of Nooit", voorheen "De Grote Prijs van Limburg". Een van deze winnaars was Gé Reinders in 1986. De winnaars vanaf 1999 tot 2019 zijn:
Vanaf 2022 wordt het festival jaarlijks geopend door de winnaar van de Limburgse Popprijs:

</doc>
<doc id="33475" url="https://nl.wikipedia.org/wiki?curid=33475" title="Loya jirga">
Loya jirga

Een loya jirga, ook wel "loya jirgah" (Perzisch: ; Pasjtoen: ), is een grote bijeenkomst in Afghanistan, oorspronkelijk van Pashtun stammen, maar later in bijzijn van andere etnische groepen. De woorden "loya" en "jirga" komen uit het Pashto en betekenen respectievelijk 'groot' en 'bijeenkomst, vergadering, assemblee'.
De aanwezigen zijn stamhoofden en regionale leiders, politieke, militaire en religieuze figuren, regeringsfunctionarissen etc. De bijeenkomsten worden onregelmatig gehouden, meestal op initiatief van de heerser. Sommige historici beweren dat de bijeenkomsten meer dan 1000 jaar oud zijn.
Er is geen gezette tijdslimiet voor de "loya jirga", die doorgaat totdat er beslissingen zijn genomen. Vele verschillende onderwerpen worden besproken, zoals buitenlandse politiek, het verklaren van oorlog, het accepteren van nieuwe heersers, zowel als de introductie van nieuwe ideeën en beleid.
Een nieuwe grondwet voor Afghanistan werd opgesteld en goedgekeurd door de 502 leden tellende Loya Jirga in januari 2004.
In juli 2020 werd een nieuwe Loya jirga uitgeroepen over de lopende vredesonderhandelingen met de Taliban, die zal plaatsvinden op 7 augustus.

</doc>
<doc id="33476" url="https://nl.wikipedia.org/wiki?curid=33476" title="Jeroen">
Jeroen



</doc>
<doc id="33477" url="https://nl.wikipedia.org/wiki?curid=33477" title="Jerome">
Jerome



</doc>
<doc id="33478" url="https://nl.wikipedia.org/wiki?curid=33478" title="Hiëronymus van Stridon">
Hiëronymus van Stridon

Hiëronymus van Stridon, volledige Latijnse naam Eusebius Sophronius Hiëronymus (Grieks: Εὐσέβιος Σωφρόνιος Ἱερώνυμος) (Stridon, ca. 347 – Bethlehem, 30 september 420) was een schrijver, vertaler en kluizenaar in het vroege christendom. Hij wordt in het christendom vaak ook beschouwd als een kerkleraar, kerkvader en heilige. De Rooms-Katholieke Kerk rekent hem tot de vier grote kerkvaders van het Westen.
Tussen 390 en 405 maakte hij een Bijbelvertaling in het alledaagse Latijn ("sermo humilis"): de Vulgaat. Tijdens het Concilie van Trente (1545-1563), ruim 1100 jaar later, verklaarde de Katholieke Kerk deze vertaling tot de enige gezaghebbende tekst.
Zijn feestdag is 30 september in de Katholieke Kerk, 15 juni in de Orthodoxe Kerk. In de christelijke iconografie wordt Hiëronymus vaak afgebeeld met een leeuw.
Levensloop.
Hiëronymus stamde uit een welgestelde familie uit de provincie Dalmatia. Zijn ouders waren christenen en zij stuurden hem naar Rome om er te studeren. Hij kreeg er les onder meer van de grammaticus Aelius Donatus. Hiëronymus raakte zeer vertrouwd met de klassieke auteurs. Tyrannius Rufinus van Aquileia was zijn medeleerling.
Na een verblijf in Trier ging hij te Aquileia een ascetisch leven leiden te midden van een groepje gelijkgezinden. Rond 373 wilde hij een pelgrimstocht naar Jeruzalem ondernemen, maar een ernstige ziekte hield hem lange tijd in Antiochië. Daar hoorde hij voordrachten van Apollinarius van Laodicea en hij leerde ook Grieks. Van 375 tot 378 trok hij zich terug in de woestijn in de buurt van Antiochië, waar een monnik van Joodse afkomst hem in het Hebreeuws onderrichtte. Zijn priesterwijding ontving hij in Antiochië door Paulinus, bisschop van deze stad. In Constantinopel woonde hij de voordrachten van Gregorius van Nazianze bij.
Tussen 383 en 385 verbleef Hiëronymus als secretaris en vriend van paus Damasus I te Rome. In opdracht van deze paus begon hij er te werken aan een nieuwe vertaling van de Bijbel in het Latijn, de zogenoemde vulgaat, omdat de tot dusver gangbare vertalingen niet meer voldeden inzake literaire vormgeving en correctheid. Na de dood van Damasus (11 december 384) begaf hij zich op reis naar de heilige plaatsen in Palestina, bezocht een maand lang Didymus de Blinde, bracht een bezoek aan de monniken van de Nitrische woestijn en vestigde zich uiteindelijk in 386 te Bethlehem, waar hij tot zijn dood als kluizenaar leefde. Hij hield zich daar 34 jaar bezig met de wetenschap en leidde bovendien een klooster. Tot de ascetische kring rondom hem behoorden ook adellijke dames als Marcella, Asella, Paula en haar dochter Eustochium. Met Paula's steun werden er drie vrouwenkloosters en een mannenklooster gesticht, verder een kloosterschool waar hij over een grote bibliotheek kon beschikken.
Persoonlijkheid.
Hiëronymus raakte verwikkeld in verschillende conflicten: met bisschop Johannes van Jeruzalem, met zijn jeugdvriend Rufinus, met Jovinianus (393), Vigilantius (404) en Pelagius (na 415). Hij was een lastig en prikkelbaar mens, die dikwijls hard en scherp in zijn polemiek kon zijn, maar daartegenover staat dat hij eerlijk was in zijn energieke vrijmoedigheid tegen misstanden en in zijn streven naar ascetische idealen. Onder de zogenoemde kerkvaders was hij, als filoloog en veelweter, zeker de meest geleerde. Zijn wetenschappelijk werk is van grote waarde omdat hij de kennis van de Grieken en Joden doorgaf aan het christelijke westen. In tegenstelling tot zijn tijdgenoot Augustinus was hij allerminst een speculatief theoloog.
Werken.
Religieuze werken.
In 382 begon Hiëronymus te Rome nog aan een verbetering van de oud-Latijnse evangelietekst met behulp van goede Griekse handschriften, maar hij respecteerde de bestaande tekst zo goed mogelijk. In Bethlehem begon hij met een veel ingrijpender herziening van de hele tekst van het Oude Testament, waarbij hij vooral rekening hield met de Hebreeuwse grondtekst, en niet alleen met de Griekse versie van de Septuagint, die naar zijn oordeel niet geïnspireerd was (wat hij toelichtte In zijn "Quaestiones hebraicae in Genesin"). Hij vertaalde dan ook minder woordelijk en in stilistisch opzicht verzorgder dan de oudere Latijnse vertalers. Deze gigantische onderneming ondervond aanvankelijk véél kritiek. Onder meer Augustinus liet zich laatdunkend uit over de betekenis die Hiëronymus aan de Hebreeuwse tekst toekende. De door Hiëronymus bewerkte tekst, later de Vulgaat genoemd, werd echter al spoedig algemeen aanvaard door de Kerk. Sinds de Karolingische renaissance heeft de Vulgaat de vroegere vertalingen geheel verdrongen, al werden er nog tot in de 13e eeuw sporadisch teksten gekopieerd volgens de oudere traditie.
Hiëronymus maakte ook Latijnse vertalingen en bewerkingen van allerlei geschriften van Griekse kerkvaders (onder meer van Origenes). Vandaar dat hij wordt gezien als de patroonheilige van de vertalers.
Zijn Bijbelcommentaren bevatten een neerslag van de vroegere exegetische literatuur. Ze getuigen van een grote kennis, al vertonen zij vaak formele tekortkomingen als gevolg van de haast waarmee ze zijn geschreven. Talrijke werken van Hiëronymus hebben een dogmatisch-polemisch karakter: vooral met Rufinus heeft hij een felle pennenstrijd gevoerd, onder meer over diens voorliefde voor de opvattingen van Origenes.
Hiëronymus omschreef het werk van een Bijbelcommentator, als het verklaren van standpunten van anderen, alsof het commentaar zegt: "Sommigen nemen het zus, anderen zo en hiervoor hebben zij deze redenen." Zodat de intelligente lezer deze verschillende commentaren zelf op waarde zou kunnen schatten. Hij ging hierin zo ver dat hij zichzelf afvroeg: "of hij schuldig bevonden kan worden aan diversiteit, en aan het geven van tegengestelde verklaringen, die in één en hetzelfde commentaar de mening van verschillende personen wil geven." Zo geeft hij zelf veelvuldig aan dat zijn commentaren verweven zijn met verklaringen die genomen zijn uit de werken van Origenes, Didymus de Blinde, Apollinarius van Laodicea, Theodorus van Heraclea, Eusebius van Emesa en anderen. Dit hoewel Jean Daillé aangeeft dat deze kerkvaders in die tijd discutabel waren, en dat ze soms "de geheimen van de kerk vanuit hun persoonlijke fantasieën wilden vormgeven", zoals Hiëronymus zelf eens van Origenes heeft gezegd.
In zijn Bijbelcommentaar over Galaten 2 vers 11, stelt hij dat Paulus Petrus niet waarlijk bestraft heeft, maar dat hij dit deed om de heidenen beter te onderwijzen. "Zodat de hypocretie onder de heidenen (door hen te dwingen de wet te houden), gecorrigeerd zou worden door de hypocretie van deze vermaning. Zodat diegenen die de besnijdenis volgden Petrus zouden volgen, en de anderen, die de besnijdenis verwierpen Paulus' vrijheid zouden bewonderen."
Augustinus kon niet met deze zienswijze instemmen, en zette de redenen hiervoor uiteen in een brief. Hierop reageerde Hiëronymus door onder andere te stellen dat hij geen enkele zienswijze uit zijn boek zou verdedigen. Hiervoor haalt hij een gedeelte uit zijn voorwoord aan, waarin hij zegt: "Om de waarheid duidelijk te zeggen: ik beken dat ik al deze auteurs gelezen heb en ik verzamelde zoveel ik kon in mijn geheugen. Daarna liet ik een schrijver roepen, aan wie ik mijn gedachten of die van de anderen dicteerde, zonder mij soms de volgorde, de woorden, of de zin daarvan te herinneren."
Hierop voegt hij Augustinus in zijn brief toe: "Het zou u beter hebben gestaan met uw geleerdheid om de Griekse auteurs zelf te raadplegen, om te zien of wat ik schreef in hun boeken gevonden wordt of niet. En als het daar niet gevonden wordt, dan mag u het verwerpen als mijn persoonlijke mening." Ook in een discussie met Rufinus over de Bijbelcommentaren over het boek Daniël geeft hij een soortgelijk antwoord 
Historische geschriften.
In zijn bekende "De viris illustribus" (392) behandelde Hiëronymus in het kort de levens van 135 hoofdzakelijk christelijke en enkele voor-christelijke en joodse schrijvers. In titel en opzet volgde hij daarbij het voorbeeld van Suetonius. Het is de oudste christelijke literatuurgeschiedenis los van de kerkgeschiedenis. Zijn bedoeling was de andersdenkenden te wijzen op de vele waardevolle christelijke tegenhangers die er bestonden.
In zijn "Chronica", "Kronieken" zette Hiëronymus het werk van de Griekse schrijver Eusebius van Caesarea voort tot het jaar 378. Het is vooral van belang als verzameling van feitenmateriaal, minder als literair werk.
Tot de hagiografie in geromanceerde vorm behoren zijn drie "vitae" (heiligenlevens). Rond 375 schreef hij de eerste Latijnse hagiografie. Dit "Vita Pauli primi eremitae" handelde over de heremiet Paulus van Thebe. Het vormde later een trilogie met zijn heiligenlevens over Malchus van Syrië en Hilarion van Gaza. Hoewel niet vrij van retorische opsmuk, zijn deze werken zeer onderhoudend geschreven. Verwant is het "Epitaphium Paulae", dat hij schreef over de heilige Paula.
Correspondentie.
Hiëronymus' krachtige, emotionele persoonlijkheid blijkt het best uit zijn ca. 120 brieven. Deze waren voor publicatie bestemd en zijn historisch belangrijk, inhoudelijk gevarieerd en qua vorm voortreffelijk gecomponeerd.
Invloed.
Aan het begin van de 16e eeuw heeft de humanist en bijbelwetenschapper Desiderius Erasmus zorg gedragen voor het in druk verschijnen van het werk van Hiëronymus. Hij is daarbij uitgegaan van originele manuscripten en heeft ten onrechte, vaak om kerkpolitieke redenen, aan Hiëronymus toegeschreven teksten en slechte vertalingen van zijn werk buiten beschouwing gelaten. De ruime verspreiding die het werk zo kreeg, heeft grote invloed gehad op de ontwikkeling van het Christendom en ook op de reformatie.
Hiëronymus' oorspronkelijke standpunt inzake de deuterocanonieke boeken was een belangrijke reden waarom Luther deze verwierp. In eerste instantie verwierp Hiëronymus ze vanwege het feit dat ze niet in de joodse canon van de Tenach voorkomen. Hiëronymus wijzigde echter zijn houding na de Afrikaanse concilies en verklaarde later dat hij nooit hun goddelijke inspiratie ontkend, maar slechts de bezwaren van de joden tegen de christenen uitgedrukt had.

</doc>
<doc id="33479" url="https://nl.wikipedia.org/wiki?curid=33479" title="Familie">
Familie

Als eigennaam:

</doc>
<doc id="33481" url="https://nl.wikipedia.org/wiki?curid=33481" title="Wolder">
Wolder

Wolder, voorheen aangeduid als "Wilre" of "Wilre in den Vroenhof", is een dorp en tevens een woonwijk van Maastricht, in de Nederlandse provincie Limburg. Wolder was tot 1920 de hoofdplaats van de in dat jaar door Maastricht geannexeerde gemeente Oud-Vroenhoven. Het dorp is tegenwoordig een van de 44 officiële buurten binnen de gemeente Maastricht.
Ligging en verkeer.
Wolder grenst in het noorden aan Daalhof, in het oosten aan Campagne en in het zuiden aan Sint-Pieter. In het westen ligt de landsgrens met België (Vroenhoven in de gemeente Riemst).
Wolder ligt aan de verbindingsweg tussen Tongeren en Maastricht, de Tongerseweg (N278), aangelegd tussen 1804 en 1813. Daarvoor was de Romeinsebaan de verbindingsweg tussen beide steden. Deze ligt iets noordelijker in Daalhof. Wolder ligt op een kleine hoogte, met in het zuidoosten de Louwberg, Cannerberg en het Droogdal van de Kleine en Lange Zouw .
Geschiedenis.
Wolder heeft een lange geschiedenis die teruggaat tot de Romeinse tijd. Tot 1794 behoorde het gebied rondom Wolder tot de graafschap van de Vroenhof, een Brabants leen. Van 1839 tot 1920 vormde het dorp de kern van de gemeente Oud-Vroenhoven. Bij de annexatie in 1920 wist de toenmalige gemeente Maastricht haar grondoppervlak te verveelvuldigen, aangezien Oud-Vroenhoven veel groter was dan Maastricht. Het reikte van Caberg tot aan Sint Pieter. De bebouwing van het dorp bestond vooral uit boerderijen, gelegen aan enkele straten en langs de verbindingswegen naar respectievelijk de Louwberg, Maastricht, Montenaken en Kesselt. Montenaken is de oude naam voor het huidige dorp Vroenhoven.
Op de Tranchotkaart nummer 83, een kaart van het Rijnland, gemaakt door de Pruisische officieren Jean Joseph Tranchot en von Müffling tussen 1803 en 1820 is Wolder inclusief zijn bebouwing duidelijk te zien.
Voorzieningen.
De huidige Rooms-katholieke parochiekerk van Wolder is de Sint-Petrus-en-Pauluskerk. Deze is gebouwd aan het eind van de 19e eeuw, als vervanging van een ouder middeleeuws kerkje. Verder is er in Wolder de Onze-Lieve-Vrouw-van-Fatimakapel.
Wolder heeft een beperkt aantal winkels en horecavoorzieningen. Het dorp beschikt over een basisschool. Tevens is er een sportcomplex, waar onder andere amateurvoetbalvereniging RKSV Leonidas-W gebruik van maakt.
De buurt is goed bereikbaar per openbaar vervoer: buslijn 3 van Arriva heeft er zijn eindpunt en buslijn 62 van De Lijn heeft een halte in Wolder.
Religie en gemeenschapsleven.
Kermis en processie.
Elk jaar is er twee keer kermis: in juni begint de jaarlijkse zomerkermis ("Bronkfeest") met een sacramentsprocessie en in november is er nog een najaarskermis. Op 11 november is het de feestdag van Sint Maarten en Sint Maarten ”eet niet mee in Biesland”: de zondag na Sint Maarten is de kermis in Biesland en de zondag daarna in Wolder.
Harmonieën.
Op muzikaal gebied is het dorp bekend vanwege zijn twee harmonieën: de Harmonie Sint Petrus en Paulus, in de volksmond "de greun" genoemd, en Harmonie Wilhelmina, ook wel "de blauw" genoemd, naar de kleuren van hun uniformen.
Carnaval.
In Wolder wordt jaarlijks aan het begin van de vastentijd carnaval gevierd, met als hoogtepunt de optocht op carnavalsmaandag. Hieraan doen veel verenigingen en eenlingen mee. Ook inwoners van omliggende (Belgische) dorpen worden bij de carnavalsviering betrokken.

</doc>
<doc id="33483" url="https://nl.wikipedia.org/wiki?curid=33483" title="TNT">
TNT



</doc>
<doc id="33484" url="https://nl.wikipedia.org/wiki?curid=33484" title="Host">
Host

De term host komt voor in een aantal verschillende contexten. Het is oorspronkelijk een Engels woord dat "gastheer" betekent. 
De aanduiding "host" of "hostess" (gastvrouw) wordt gebruikt voor degene die gasten ontvangt en verzorgt, bijvoorbeeld in de luchtvaart (als alternatief voor de term steward of stewardess) of de presentator/presentatrice/interviewer bij een debat, congres, podcast, radio- of televisieprogramma of een muziekfestival.
ICT.
In het Nederlands wordt het woord daarnaast gebruikt voor verschillende begrippen die betrekking hebben op de informatie- en communicatietechnologie (ICT). In het algemeen is het een aanduiding voor een apparaat of programma dat een dienst of diensten verleent aan een kleiner of minder capabel apparaat of programma.
Buiten deze algemene context kan host nog een van de volgende betekenissen hebben:

</doc>
<doc id="33485" url="https://nl.wikipedia.org/wiki?curid=33485" title="Switch (netwerk)">
Switch (netwerk)

Een switch is een apparaat in de infrastructuur van pakketgeschakelde computernetwerken dat tot doel heeft toestellen met elkaar te verbinden door het ontvangen, verwerken en doorzenden van ontvangen frames. Een switch kan Ethernet, Token ring, Fibre Channel of andere typen pakketgeschakelde netwerksegmenten verbinden tot één homogeen netwerk op het niveau van de OSI-datalinklaag. Door werkzaam te zijn op laag 2 kan elke switch bijkomende intelligentie toepassen ten opzichte van een hub om tot een beter presterend netwerk te komen. Er bestaan eenvoudige onbeheerde switches, maar ook geavanceerde beheerde switches, waarop men instellingen heeft voor Shortest Path Bridging, VLAN's en QoS, of zelfs mogelijkheden die zich uitstrekken naar hogere lagen, door pakketinspectie.
Werking.
In vergelijking met een hub die opereert op laag 1 van het OSI-model, is een switch een slim apparaat. Op laag 2 kan een switch namelijk gebruikmaken van logische informatie van aangesloten toestellen. Bij Ethernetnetwerken is dat met name het MAC-adres. Meer bepaald stuurt een Ethernetswitch een ontvangen frame dat geadresseerd is aan één bepaald MAC-adres alleen naar de specifieke hardwarepoort van de switch waarop het toestel met dat MAC-adres is aangesloten. Een hub daarentegen stuurt elk pakket naar alle poorten. Doordat geadresseerd verkeer alleen naar de poort wordt gestuurd waarop de eindbestemming van het pakket is aangesloten, vermindert het totale verkeer op het netwerk door switches toe te passen, en is het risico op botsingen lager. Hierdoor kunnen de prestaties van het netwerk significant verbeteren.
In het verleden kwam daar nog bij dat een switch kon omgaan met verschillende snelheden op de poorten en hubs niet. Dit is echter tegenwoordig nauwelijks relevant meer daar ook moderne hubs kunnen omgaan met verschillende snelheden.
Zelflerendheid.
Switches zijn zelflerend: ze houden een administratie bij van de koppeling van poorten en adressen. In het geval van Ethernet zijn dit MAC-adressen, in de MAC-adressentabel, een associatieve tabel waarin er voor elk bekend MAC-adres een poort is geregistreerd. Een netwerkframe geadresseerd aan een nieuw en onbekend adres komt langs een inkomende poort de switch binnen en wordt in eerste instantie via alle andere actieve poorten naar het netwerk verzonden. Immers, het is niet bekend waar de bestemming zich bevindt. Dit blijft zo voor dit MAC-adres zolang er geen frame ontvangen wordt met dit MAC-adres als afzenderadres.
Als op een specifieke poort echter een frame binnenkomt met een bepaald afzenderadres, dan slaat de switch de combinatie van poort en MAC-adres op in zijn MAC-adressentabel: de switch heeft dit dan "geleerd". Indien er in het vervolg via de andere poorten frames ontvangen worden met dit adres als bestemmingsadres zal de switch dit adres herkennen in de MAC-adressentabel en deze frames uitsluitend doorzenden via de geregistreerde poort. De tabel is dynamisch: zo leidt het ontvangen van een frame met een bepaald MAC-adres op een andere poort dan geregistreerd, meest waarschijnlijk door het aansluiten van een toestel op een andere poort, tot een aanpassing. Regelmatig probeert de switch de andere poorten ook weer, het kan immers zijn dat iemand een toestel naar een andere poort verplaatst heeft dat daardoor niet langer bereikt wordt.
Naast aan één enkel MAC-adres geadresseerde frames voor punt-naar-punt-communicatie komen er op het netwerk ook broadcast-frames voor, zoals bv. frames die DHCP-aanvragen bevatten. Deze broadcast-frames worden na binnenkomst doorgezonden via alle andere actieve poorten. Meer geavanceerde switches hebben ook voorzieningen voor multicast.
Eliminatie botsingen.
Bij een hub, die puur op de fysieke laag werkt, vormt het totaal van de aangesloten netwerksegmenten één collision domain. Dat betekent dat elk aangesloten toestel met de andere in conflict kan komen: als twee apparaten tegelijk of ongeveer tegelijk beginnen te zenden, treedt er een botsing op. De frames gaan verloren en beide toestellen moeten een nieuwe poging ondernemen. Verder kan een poort van een hub ook slechts in half-duplex-modus werken. Door het kunnen optreden van botsingen kan er een slecht presterend netwerk ontstaan. Het gebruik van switches daarentegen kan botsingen volledig elimineren. Enkel indien een poort van een switch in half-duplex-modus werkt, zal deze poort zijn eigen botsingsdomein vormen. Er zijn echter geen botsingsmogelijkheden met de delen van het netwerk aangesloten via de andere poorten. Er is echter meestal geen reden om half-duplex te gebruiken, men zal normaal elke poort van elke switch in full-duplex-modus bedrijven en daarmee door het gebruik van switches botsingen op het netwerk volledig kunnen uitsluiten.
In complexe netwerken, waar redundante links liggen of waar men storingen wil opvangen, kan het Shortest Path Bridging, Spanning Tree Protocol gebruikt worden om lussen in het netwerk te vermijden.
Typen switchen.
Er bestaan onbeheerde (unmanaged) switches en beheerde (managed) switches. Aan een onbeheerde switch is niets in te stellen: de ingebruikname is dan ook zeer eenvoudig en doorgaans probleemloos.
Een beheerde switch is meer geavanceerd en bevat voorzieningen voor configuratie en inspectie. Enkele mogelijkheden:
Vooral veel oudere switches zijn kwetsbaar voor aanvallen van hackers in de vorm van MAC flooding.
Het aantal aansluiting kan variëren. In de praktijk ziet men 5, 8, 16, 24, 48, 192 aansluitingen. Haast altijd wordt een van deze aansluitingen gebruikt voor een uplink, zodat het aantal aan te sluiten apparaten (computers, printers...) één minder is. De grotere switches ziet men natuurlijk in grote bedrijven en zijn veel duurder, maar het is mogelijk (en vaak goedkoper) meerdere switches naast elkaar te gebruiken: op drie switches met 8 aansluitingen kan men 20 computers aansluiten.
Multilayer switches.
Een normale tweedelaags-switch stuurt gegevens door op basis van het MAC-adres. Echter, een multilaags-switch kan gegevens doorsturen op basis van informatie van hogere lagen.
Aansluiting.
Evenals een hub is een switch zeer eenvoudig aan te sluiten. Er hoeft voor het aansluiten meestal niets te worden ingesteld. Een probleem is soms dat de juiste kabel moet worden gebruikt. Om een hub of switch met een computer of ander toestel te verbinden, is een achtaderige RJ-45-standaardkabel nodig. Deze is niet altijd bruikbaar om twee hubs of switches met elkaar te verbinden.
Om twee hubs of switches met elkaar te verbinden via een Ethernetkabel zijn er de volgende mogelijkheden:
In sommige gevallen kan men de verbinding tussen switches/hubs niet direct met een Ethernetkabel maken, maar wel bijvoorbeeld via Power Line Communication. Elke switch of hub is dan doorgaans via een standaard Ethernetkabel met een adapter verbonden.

</doc>
<doc id="33486" url="https://nl.wikipedia.org/wiki?curid=33486" title="Hub (hardware)">
Hub (hardware)

Een hub is net als een switch een apparaat in de infrastructuur van een netwerk. Het Engelse woord "hub" betekent naaf. Men kan hierbij denken aan de naaf in een fietswiel, het middelpunt van de spaken, die alle kanten opgaan. In een computernetwerk is een hub het middelpunt van de aangesloten computers.
Een hub is een apparaat dat actief is op laag 1 van het OSI-model, dus op bitniveau. Het stuurt binnengekomen gegevens alleen maar naar alle poorten op de hub door. Dit is meteen ook het nadeel van de hub, omdat op deze manier al het netwerkverkeer op alle aangesloten segmenten komt. Het is met een zaal vol mensen te vergelijken, van wie er maar één tegelijk aan het woord mag zijn, ook al fluistert hij tegen zijn buurman. 
De regel is dat een computer pas begint met zenden op het moment dat het netwerk vrij is. Het kan gebeuren dat twee computers tegelijk beginnen en kan de hub de gegevens niet meer op de goede manier doorsturen. Er is dan sprake van een 'collision' ofwel botsing van gegevens. Treedt een botsing op, dan is het gebruikelijk dat beide computers direct stoppen met zenden en het na een willekeurige tijd, een paar milliseconden, opnieuw proberen. Meestal is dan de ene computer iets eerder dan de andere, en de andere moet dan wachten tot het netwerk weer vrij is. Het spreekt vanzelf dat de algehele snelheid van het netwerk hierdoor vermindert.
Bevat een netwerk meer dan één hub, dan verandert dat niets aan de zaak. Als twee computers op dezelfde hub aangesloten zijn, dan wordt hun onderlinge verkeer toch doorgestuurd naar de andere hubs, zodat het de signalen op die andere hubs ook wordt gehinderd. Bovendien kan iedereen die een directe kabelverbinding heeft met de hub alle netwerkverkeer bekijken, ook het verkeer dat niet voor hen bestemd is. Hier kan eventueel door hackers misbruik van worden gemaakt.
Hubs worden daarom niet meer in nieuwe netwerken gebruikt, aangezien het prijsverschil met een goedkope switch bijna niks is.
De naam hub wordt ook gebruikt voor de kastjes die gebruikt worden om verschillende USB-apparaten op een enkele poort aan te sluiten, de USB-hub. Dit is eigenlijk een verdeelkastje, aangezien niet alle aansluitingen gelijkwaardig zijn. 
Soorten hubs.
Er zijn 3 verschillende soorten hubs:
OSI-model.
Het OSI-model is een gestandaardiseerd referentiemodel voor datacommunicatiestandaarden. Het is in zeven niveaus ingedeeld. De hub is actief op de meest eenvoudige laag, op laag 1.
Een switch is met een hub te vergelijken, maar het grote verschil is dat een switch kijkt naar welke poort de gegevens verzonden moeten worden, dus niet als de hub de gegevens over alle poorten tegelijk verstuurt. Dit zorgt voor een snelheidswinst en maakt het ook moeilijker om de gegevens van andere gebruikers af te tappen. Een switch is een apparaat dat actief is op laag 2 van het OSI-model.
Routers zijn actief op weer een niveau hoger in het OSI-model, op laag 3, en zorgen bijvoorbeeld voor het versturen van gegevens over internet.

</doc>
<doc id="33487" url="https://nl.wikipedia.org/wiki?curid=33487" title="Algemeen Nederlands Persbureau">
Algemeen Nederlands Persbureau

Het Algemeen Nederlands Persbureau BV (ANP) is het grootste Nederlandse persbureau.
Dagelijks levert het ANP ruim 250 nieuwsberichten aan vrijwel alle Nederlandse media en dagelijks zijn er 50.000 nieuwe foto's beschikbaar in de beeldbank. Het persbureau verzorgt daarnaast dagelijks tientallen radio-uitzendingen en fotoreportages. Het digitale beeldarchief van ANP Foto omvat 100 miljoen foto's. Sinds 2018 is ook het foto-archief van fotobureau Hollandse Hoogte onderdeel van het ANP.
Naast het leveren van nieuws aan (nieuws)media verzorgt het ANP ook verschillende communicatie- en PR-diensten voor Nederlandse bedrijven.
Het ANP is sinds 2018 gevestigd in het World Trade Center in Den Haag en heeft daarnaast redacties in Amsterdam (economie en stad), Den Haag (politiek) en Brussel (politiek). Het persbureau heeft ruim 250 medewerkers in dienst, onder wie 160 journalisten, en gebruikt daarnaast nieuws en foto's van internationale persbureaus en correspondenten. In Nederland vertegenwoordigt het ANP onder andere de persbureaus Agence France Presse (AFP), Deutsche Presse-Agentur (DPA), Associated Press (AP), Reuters en Belga (België). Sinds 29 oktober 2008 is er een databank online waarin alle ANP-radiobulletins vanaf 1937 zijn op te zoeken.
Geschiedenis.
In de beginjaren van de radio in Nederland werd de nieuwsvoorziening verzorgd door het Persbureau M.S. Vaz Dias. De Nederlandse dagbladen maakten zich in die tijd zorgen over het feitelijke monopolie dat de grote particuliere persbureaus hadden, en streefden naar het opzetten van een nationaal persbureau zoals dat in vele andere Europese landen gebruikelijk was. Daarop werd op 11 december 1934 de stichting Algemeen Nederlands Persbureau opgericht door de Nederlandse Dagbladpers (NDP), waarin toen 92 kranten verenigd waren.
Ook heeft het ANP een samenwerkingsverband met een aantal andere persbureaus, de G39. De G39 werd opgericht in 1939, vlak voor de Tweede Wereldoorlog. Leden van de G39 zijn onder meer Oostenrijk (APA), België (Belga), Denemarken (Ritzau), Finland (STT), Nederland (het ANP), Noorwegen (NTB), Zweden (TT) en Zwitserland (SDA/ATS). Tijdens de Duitse bezetting van Nederland kan het ANP, net als alle andere media, zijn onafhankelijkheid niet handhaven. In 1940 komt het ANP dan ook in handen van de Duitse bezetter. Het mag geen ‘Duitsland-vijandige berichten’ verspreiden en moet alle joodse medewerkers ontslaan.
De stichting ANP wordt in 2001 een BV en in 2003 kocht NPM Capital, de participatiemaatschappij van het familiebedrijf SHV, een belang van 70 procent in het persbureau van onder meer de krantenuitgevers PCM Uitgevers, Telegraaf Media Groep en Wegener. De investeerder verkocht in 2004 daarvan 15 procent weer door aan investeringsmaatschappij Halder, een dochter van de Gewestelijke Investeringsmaatschappij voor Vlaanderen (GIMV). NPM gunde het management van het ANP een belang van 10 procent.
In 2007 stapten de Nederlandse dagbladuitgevers uit het ANP en verkochten zij hun resterende belang van 30 procent aan NPM, Halder en de leiding van het persbureau. De belangen van NPM en Halder kwamen hierdoor ieder op 43,75 procent. Het management van het ANP hield daarna een belang van 12,5 procent. Op 28 mei 2010 nam Vereniging Veronica, via investeringstak V-Ventures, alle aandelen van het ANP over. 
In maart 2018 werd het ANP onderdeel van Talpa Network, het mediabedrijf van John de Mol. Vlak daarna nam het ANP het fotobureau Hollandse Hoogte over, wat zorgde voor een collectie van bijna 100 miljoen foto's. In mei 2021 kocht maatschappelijk investeerder Chris Oomen het ANP van Talpa. In december 2021 kocht het ANP datapersbureau LocalFocus. Het LocalFocus-platform is nu onderdeel van het ANP. Daarnaast is met de komst van LocalFocus de data- en graphicsredactie uitgebreid.
In 2022 lanceerde het ANP een nieuw zakelijk label: ANP Business. Dit label staat los van de onafhankelijke redactie en ondersteunt organisaties bij het bereiken van media, het maken van content en het monitoren van nieuws en informatie.

</doc>
<doc id="33488" url="https://nl.wikipedia.org/wiki?curid=33488" title="ANP">
ANP



</doc>
<doc id="33492" url="https://nl.wikipedia.org/wiki?curid=33492" title="Warhammer 40,000">
Warhammer 40,000

Warhammer 40,000 (ook wel bekend als "Warhammer 40k, WH40k of 40k") is een tabletopspel dat gepubliceerd wordt door Games Workshop. Naast meerdere varianten op dit tabletopspel zijn verschillende elementen uit Warhammer 40,000 vaak gebruikt geweest in andere bordspellen, boeken, strips, videogames, series en een film.
De verhaallijn van dit spel speelt zich af in het 41ste millennium van onze hedendaagse tijdlijn. Verschillende interplanetaire beschavingen, met elk hun eigen agenda en doelstellingen, zijn hierin constante oorlog met elkaar.
Warhammer 40,000 wordt soms verward met Warhammer (tegenwoordig bekend als 'Warhammer Age of Sigmar', maar wordt nog vaak omschreven onder de oude naam). Dit tabletopspel speelt zich af in een fictieve wereld waarin fantasy-elementen een grotere rol spelen dan de sci-fi setting waarin 40k zich afspeelt.
Geschiedenis van het spel.
Tussen 1987 en 2020 zijn er negen edities verschenen van Warhammer 40k. De edities zoals beschreven hieronder gaan over de introductie van het nieuwe regelboek ("rulebook"). Om het spelen van een wedstrijd Warhammer 40k mogelijk te maken moet men ten minste beschikken over één regelboek en moet iedere speler beschikken over de codex van het leger waarmee men speelt. Sommige legers zoals de 'Blood Angels'; onderdeel van de 'Space Marines', vereisen een codex van de 'Space Marines' en een supplement van de 'Blood Angels'.
Eerste Editie (1987).
Warhammer 40k werd het eerst gepubliceerd in 1987 onder de titel "Warhammer 40k: Rogue Trader", als hardback boek. Dit boek beschreef de sciencefictionsetting waarin het spel zich afspeelt en bevatte een gedetailleerde set aan regels. Deze eerste editie is meer te beschrijven als een rollenspel dan een volwaardig miniature wargame.
Tweede Editie (oktober 1993).
Met deze editie werden de regels gestroomlijnd en werd het eenvoudiger om gevechten te organiseren met meer miniaturen op het speelveld; hoewel de schaal van deze gevechten nog steeds kleiner was dan latere edities.
Veel elementen uit deze editie zijn later gebruikt in "Necromunda"; een wargame op kleinere schaal dat zich afspeelt in hetzelfde universum.
Derde Editie (oktober 1998).
De regels voor gevechten op grotere schaal werden met deze editie vereenvoudigd. Voor veel 'veteranen' was dit een teleurstelling omdat de complexere regels uit de vorige edities het spel een zekere leercurve gaven. Het stroomlijnen van deze regels leidde ertoe dat Warhammer 40,000 toegankelijker werd bij een groter en jonger publiek.
Met deze editie werd ook het nieuwe logo van Warhammer 40,000 voorgesteld.
Vierde Editie (augustus 2004).
Ruime vijf jaar later kwam de nieuwe editie uit van Warhammer 40k maar de veranderingen waren vrij miniem.
Er werden wel grote aanpassingen en vooruitgangen gemaakt in de verhaallijn van het universum.
Vijfde Editie (juli 2008).
Met deze editie werden er enkele regels toegevoegd m.b.t. de bewegingsvrijheid van miniaturen, aanvalsmogelijkheden voor voertuigen en regels voor o.a. dekking ("cover" genaamd in het spel) bij gebouwen en objecten.
Nieuw bij deze editie was het concept van "true line of sight"; een aanvallende eenheid moet zijn doelwit effectief kunnen zien voordat hier een afstandswapen op gebruikt kan worden(tenzij anders vermeld in de regels).
Zesde Editie (juni 2012).
De regels werden verder aangepast voor omgang met het terrein, het verbeteren van de commandanten ("warlords") en het verbeteren van de man-tegen-mangevechten.
Het was met deze editie ook mogelijk om combinaties te maken met verschillende legers. Er werd hier een systeem voor uitgewerkt dat functioneerde op basis van "trust".
Zevende Editie (mei 2014).
Deze zevende editie kwam vrij snel na de vorige en bevatte weinig grote aanpassingen in de regels.
Het was de eerste keer dat het regelboek in drie verschillende volumes werd uitgebracht, samengebundeld onder de titel "Gathering Storm".
Tijdens deze editie werd de verhaallijn verder uitgebreid.
Achtste Editie (juni 2017).
De aanpassing van deze regels werden zowel door 'veteranen' als door nieuwelingen goed ontvangen. Een belangrijke wijziging was het verder uitwerken van "hit points" zodat 'betere' eenheden of karakters meer schade konden verdragen.
De verhaallijn werd verder uitgebreid en introduceerde belangrijke gebeurtenissen zoals: het einde van de "13th Black Crusade", het uiteenscheuren van "The Great Rift" en het begin van een nieuw tijdperk; "The Era Indomitus". Er keerden ook enkele belangrijke personages terug waarvan men vernam dat ze dood, verdwenen of simpelweg vergeten waren.
Door de populariteit van deze regels en verdere uitbreiding van de verhaallijn en universum werd deze editie bijzonder succesvol.
Negende Editie (juli 2020).
De negende editie had slechts kleine aanpassingen aan de regels.
De verhaallijn werd verder uitgebreid met de vooruitgang van de "Indomitus Crusade" en hoe alle beschavingen omgaan met het ontstaan van "The Great Rift".
Tiende Editie (juni 2023).
De tiende editie kwam met grotere aanpassingen. De fases van het spel zijn veranderd, en evenals de regels voor legers bouwen en strategieën inzetten. In plaats van verschillende codices uitbrengen is het idee om gratis downloadbare indices voor elk leger aan te bieden. De focus ligt op de Space Marines en Tyranids, en de "4th Tyrannic War". 
Verschillende legers.
De legers van het spel zijn onder te verdelen in drie grote groepen: "The Imperium of Man", "The Armies of Chaos" en de "Xenos".
The Imperium of Man.
De mensheid heeft de Keizer ("the Emperor of Mankind") aan het hoofd staan, een man die als een god wordt aanbeden vanwege zijn onsterfelijkheid, grote macht en ambities, en goddelijke psychische krachten. Hij stuurde vanaf het 31e millennium een Grote Kruistocht aan om verloren menselijke planeten terug te halen en een machtige menselijk Imperium te vormen. Chaos corrumpeerde echter een deel van de Keizers zonen, de Primarchs, en een enorme burgeroorlog genaamd de Horus Heresy brak uit. Na en climactische op en rond Terra (de Aarde), verwondde Horus de Keizer dodelijk. De oorlog werd gewonnen, maar het lichaam van de Keizer wordt sindsdien kunstmatig in leven gehouden door een machine genaamd de Gouden Troon. Met zijn geest bestrijdt hij de krachten van Chaos waar hij kan en leidt hij de ruimteschepen van het Imperium veilig door de Warp.
Het imperium is enorm in verval geraakt gedurende de afgelopen millennia. Men is bang voor technologie die soms als magie wordt behandeld en enkel wordt begrepen door de zogenaamde Adeptus Mechanicus. Daarnaast is men zeer wantrouwig tegenover mutanten, aliens en ketters, die fanatiek bestreden worden. Het Imperium der Mensheid is onvoorstelbaar groot, maar het leven voor de meeste mensen is er zwaar en onzeker, en er zijn nonstop oorlogen met de vele dreigingen die het Imperium bedreigen, van buiten en van binnen.
Onder het Imperium vallen de volgende groepen, die dikwijls als legers te spelen zijn;
Adepta Sororitas, of Sisters of Battle.
Dit is een legereenheid die exclusief uit vrouwen bestaat. Ze zijn allen fanatiek in hun geloof in de Keizer en worden door de Inquisitie ingezet om (potentiële) ketterijen op planeten in het Imperium aan te pakken.
Adeptus Astartes, of Space Marines.
Genetisch gemodificeerde supermensen gemaakt om te vechten tegen de vijanden van de Keizer. De Astartes zijn enorm tactisch en geharde vechters die het beste wapentuig van het imperium tot hun beschikking hebben. Space Marines zijn een zeer flexibel tactisch leger. Ze kunnen zowel uitblinken in het wegschieten van leger als in het handgemeen. En zijn daarom aan te raden voor beginnende spelers aangezien ze zeer vergevend zijn.
Oorspronkelijk waren er 20 Legioenen met elk honderdduizenden Space Marines, maar na de Horus Heresy zijn ze herverdeeld in Chapters, elk ca. duizend sterk. Hieronder enkele Chapters die uit gelijknamige Legioenen zijn voortgekomen, en waar ze om bekend staan.
Adeptus Custodes.
De persoonlijke bodyguards van de Keizer. Gekleed in gouden harnassen en uniek getraind en uitgerust met de beste wapens.
Adeptus Mechanicus, of Tech-priests.
Deze groep bouwt en onderhoudt technologie en zien dit als een religieuze taak. Ze eren de Machine-god, de "Omnissiah". Ze komen van de planeet Mars en zijn als bondgenoot van de Keizer bij het Imperium gekomen.
Astra Militarum, of Imperial Guard.
De standaard soldaten van het Imperium. Ook wel de hamer van de Keizer genoemd. De Imperial Guard is de grootste legermacht van het universum. Ze vertrouwen op grote aantallen manschappen maar vooral op hun machines om de vijand te verpletteren. De legers van de Imperial Guard verschillen veel van elkaar, want ze komen van verschillende planeten. De tactiek van een Imperial Guard-leger is dan ook afhankelijk van de planeet waarvan ze vandaan komen. Imperial Guard focust zich op de massale schietkracht van hun tanks terwijl ze het handgemeen het liefst mijden.
Inquisition.
Belast met de taak om het Imperium schoon te houden van verraders en onzuiverheden. De Inquisition heeft een aantal militante ordes "(Chambers Militant"). De Daemonhunters (Ordo Malleus): deze vechten tegen de demonen van Chaos en verraders van het Imperium en hebben de zeer sterke Grey Knights tot hun beschikking. De Witch Hunters (Ordo Hereticus): deze vechten tegen psykers (een soort van "tovenaars" met krachtige psychologische invloed op anderen) die misdaden hebben begaan tegen het Imperium en hebben de Sisters Of Battle (Adeptas Sororitas) aan hun zijde. En de Alienjagers (Ordo Xenos): deze onderzoeken en bestrijden de talloze 'buitenaardse' rassen zoals o.a. de Tyranids met hun troepen, de Deathwatch. Ook kunnen alle Inquisition-legers de Adeptus Assassinorum (gespecialiseerde moordenaars) inzetten: zeer ervaren individuen met verschillende specialisaties als sluipschutters, anti-psyker, vermommingsdeskundigen en man-tegen-mangevechtsspecialisten.
"The Armies of Chaos".
Tegenover de Mensheid staan de troepen van Chaos. Dit zijn de Chaos Space marines, welke eeuwen geleden de Keizer volgden maar zichzelf tijdens de Horus Heresy tegen hem keerden. Ze werden verslagen en ontvluchtten in een enorme Warp-storm, waar ze gecorrumpeerd werden door de demonische krachten van Chaos, en pacten sloten met de 4 Ruïneuze Machten; de Chaosgoden. Sindsdien proberen ze het Imperium te vernietigen en voeren overal in de melkweg aanvallen uit op weerloze werelden. Chaos space marines hebben net als de Space marines verschillende legers. Sommigen van hen aanbidden één enkele god, wat tevens de tactieken bepaalt, en anderen zijn gewoonweg gericht op vernietiging en piraterij. Net als de Space marines zijn Chaos marines enorm sterk bewapend en bepantserd. Omdat ze echter al eeuwenlang met dezelfde wapens vechten, zijn deze vaak minder sterk dan die van gewone Space marines. Daar staat tegenover dat ze demonische krachten kunnen aanroepen en zelfs demonen kunnen inzetten. Chaos space marines worden vaak gezien als de aartsvijanden van het Imperium.
De demonen die de Chaos Marines gebruiken zijn afkomstig uit de Warp, van de vier Chaosgoden. Elke god is anders, en is gericht op slechts één ding: de totale vernietiging van alles, inclusief de andere goden. Soms vallen de Chaosgoden het materiële universum binnen met hordes demonen, in in zeldzame gevallen sluiten ze weleens een overeenkomst.
Elke Chaosgod heeft zijn eigen krachten en stijl:
"Xenos".
De "Xenos" zijn geen apart ras of beschaving. Deze term is eerder een verzamelnaam voor niet-menselijke wezens, en alle legers die niet "Imperium of Man" of "Armies of Chaos" zijn.
Aeldari, of Eldar.
De Gewone Eldar zijn nobel, zuiver maar zeer arrogant. Zij bezitten ongeëvenaarde technologie, zoals teleporteurs (de Web-way) zweeftanks en door geesten aangedreven machines (wraith guards en lords) en hebben bovendien psychische krachten. De Eldar zijn afgeleid van de elven uit Warhammer Fantasy, en worden vaak gezien als de meest intelligente factie. Ze zijn echter zeer arrogant en geven alleen om hun eigen ras. De Eldar laten met plezier een hele menselijke wereld sterven als hierdoor het leven van één Eldar gered kan worden. Eldar zijn zeer vechtlustig. Deze strijddorst wordt echter door het beperkende Path of the Warrior in toom gehouden. Eldar moeten zich toespitsen op een aspect van het gevecht (de zogenaamde aspects). Sommige Eldar zijn verdwaald geraakt op hun pad of aspect, deze worden Exarchs genoemd. Eldar zijn een elite leger met zeer veel specialiteiten. Ze vertrouwen op hun veelzijdige schietkracht, snelle eenheden en psychische krachten om de vijand tot de laatste man te vernietigen.
Harlequins.
De Harlequins zijn een factie van de Eldar die de God der Grappen (ofwel de Grote Grappenmaker), aanbidden. De Harlequins leven voor de kunst en opvoering. Harlequins combineren dans en gevecht in één dodelijke kunst en er wordt gezegd dat als men er één buiten een opvoering tegenkomt, men zeker weten zult sterven. De Harlequins is de nieuwste codex binnen Warhammer 40.000 en is nog meer op elite gericht dan de gewone Eldar.
Drukhari, of Dark Eldar.
De Dark Eldar zijn ook eldar, maar dan gecorrumpeerd en duivels. Ze zijn dol op het martelen van gevangenen en doen aan brute gladiatoren gevechten. Ze geloven dat ze door het opofferen van de zielen van hun gevangenen, de corrumperende werking van de Chaos God Slaanesh kunnen tegengaan. De Dark Eldar staan bekend om bliksemaanvallen en piraterij. De Dark eldar hebben ook geavanceerde technologie, maar deze is vaak duister van aard. Zo bezitten zij bijvoorbeeld geluidsinstallaties die de schreeuwen van gemartelde gevangenen op een vervormde manier uitzenden om zo de vijand op de vlucht te doen slaan. De Dark eldar hebben vooral close combat eenheden en pijlsnelle zweefvoertuigen, zoals jetbikes en Raiders. Hun krijgers en voertuigen zijn echter zeer fragiel hoewel sommige units sterker worden wanneer ze meer slachtoffers hebben gemaakt. Dark Eldar richt zich vooral op snelheid en close combat. Het is een zeer moeilijk leger om te spelen en niet voor beginners aan te raden.
Necrons.
De Necrons zijn een oeroud ras, ouder zelfs dan de Eldar. De Necrons zijn mechanische uit levend metaal bestaande wezens met de uiterlijke trekjes van skeletten. De Necrontyr, zoals ze ooit heetten, waren ooit levende wezens, maar leefde dicht bij een ster door wiens straling ze korte moeizame levens leidden. De Necrontyr ontdekten toen de C'tan, goddelijke wezens die zich laafden aan sterren. Deze boden een uitweg tot onsterfelijkheid en macht, door de zielen van de Necrontyr in mechanische lichamen te stoppen. De wanhopige Necrontyr gingen akkoord, en werden door de C'tan in de val gelokt. Ze veranderden in veelal willoze slaven en werden een instrument van de C'tan, die de Necrons gebruikten om levende wezens te oogsten. In een gigantische oorlog met andere rassen streden de Necrons, maar uiteindelijk werden ze teruggedreven. Om de illusie te wekken dat ze waren verslagen trokken ze zich terug in tombes en begonnen een millennialang durende slaap. In het 41e millennium zijn ze langzaam weer aan het ontwaken, en beginnen hun oude plan, om het universum kaal te oogsten van levende wezens, weer op te pakken. De Necrons kunnen zichzelf in tegenstelling tot andere rassen repareren wat ze zeer moeilijk maakt om weg te krijgen. Necrons vertrouwen op hun zeer taaie units en hun zware vuurkracht om hun tegenstanders te vernietigen.
Orks.
Orks zijn grote lelijke wezens die in staat zijn om van een lege fles een dodelijk wapen te maken. Men vermoedt dat zij vroeger ooit een enorm rijk bezaten. Ze zijn bruut, niet al te slim, en bloeddorstig. Hun wapens zijn consequent onbetrouwbaar, daarom vertrouwen Orks meer op brute kracht in close combat (man-tegen-mangevecht). Zij hebben Gretchins als slaven, Gretchins zijn kleine Goblin achtige wezens. Zij worden voornamelijk gebruikt als bouwers en reparateurs van de lawaaiige wapens van de Orcs. Soms worden Gretchins gebruikt als 'wapens'. [Dat houdt in dat ze op een raket worden gezet met de opdracht een zelfmoordaanval uit te voeren].In de Codex Astartes staat geschreven dat de Orks niet verslagen worden door ze domweg aan te vallen, dit is namelijk precies wat Orks willen, oorlog. Het zal daarom hun moraal versterken en ze zullen feller uitvallen tegen hun tegenstander. De orks worden zo nu en dan gezien als de Komische noot vanwege de chaotische stijl die het leger uitstraalt. Orks vormen dus een Close Combat leger en ze vertrouwen op hun grote aantallen om de vijand onder de voet te lopen.
T'au empire.
De Tau zijn een relatief jong ras dat een enorm rijk aan het opbouwen is, voornamelijk ten koste van het Imperium. Ze zijn relatief vredelievend maar zullen vechten om zichzelf te beschermen. In tegenstelling tot het Imperium zijn zij niet bang voor technologie en bezitten de zwaarste vuurkracht uit het spel. Daar staat echter tegenover dat ze zwakker zijn in hand op hand gevechten. Ze maken daarnaast zeer veel gebruik van mechs (battlesuits) en jetpacks. De Tau zijn een erg coöperatief ras dat al zijn daden aan zijn leiders (de ethereals) en hun leefwijze, "the greater good" opdragen. Er zijn ook nog twee andere rassen bij de Tau aangesloten. De Kroot zijn lange, vogelachtige huurlingen, met primitieve wapens en een ongeëvenaard jacht instinct. De kroot komen van de planeet Pech en hebben de gewoonte om de doden van tegenstanders te consumeren om hun DNA te absorberen, en sterker te worden. Het tweede ras zijn de Vespid, insectoïde wezens die zich helemaal vrijwillig hebben aangesloten bij de Tau. Aangezien Tau op hun Kroot na zeer zwak zijn in close combat richten ze zich geheel op hun alles vernietigende afstandswapens.
Tyranids.
Deze aliens komen vermoedelijk uit een ander sterrenstelsel dan waar de setting zich normaliter afspeelt. De Tyranids zijn te vergelijken met een enorme kolonie mieren; miljarden samenwerkende wezens met elk hun eigen specialisatie. Ze worden bestuurd door de "Hive Mind", een groepsbewustzijn of enkele enorm invloedrijke entiteit die de Tyranids over enorme afstanden kan instrueren en sturen. Ze worden gezien als de ultieme vijand van het melkweg, aangezien ze bijna niet te stoppen zijn en onderhandeling onmogelijk is. Hun enige doel is het letterlijk kaalvreten van onze melkweg. Tyranids vallen met verschillende vloten levende schepen de melkweg binnen; deze groepen worden Hive fleets genoemd. De Hive Fleets worden door het Imperium genoemd naar mythologische monsters van vroeger, zoals Leviathan en Behemoth. 
De aankomst van een Hive Fleet is onheilspellend: Communicatie met andere planeten wordt afgesneden door storingen in de Warp. Om hulp roepen is dan vaak niet meer mogelijk, en als de Tyranids arriveren is het gevolg meestal dat de gehele planeet geconsumeerd wordt door de vloot. De Tyranids zetten gespecialiseerde wezens in; organismen die kunnen vliegen, graven, of levende bommen schieten, maar iets van Tyranid-invasies in elk geval kenmerkt is een onophoudelijke zwerm van moordlustige wezens vergezeld door gigantische monsters.
Alles wat de Tyranids gebruiken is organisch van aard; de vuurwapens aan ledematen, de schepen waarmee ze reizen, en de munitie en bommen waarmee ze aanvallen. De ledematen van Tyranid-krijgers lopen naadloos over in de wapens waarmee ze vechten, en de Hive Mind is in staat nieuwe Tyranids te ontwerpen op basis van de weerstand die ze tegenkomen. Een invasievloot Tyranids kan in principe ook eindeloos diens troepen aanvullen en aanpassen, zolang er genoeg biomassa beschikbaar is van geconsumeerde tegenstanders en planeten.
Het ras is vernoemd naar de eerste officiële aanvaring van het Imperium der Mensheid in 741.M41 met de wezens, waarbij een planeet genaamd Tyran compleet ontdaan van leven en biomassa aangetroffen werd. Enkele jaren later vochten de Space Marines van de Ultramarines Chapter hun eerste grote strijd tegen een invasie van de Tyranids.
Genestealer Cults.
De Tyranids hebben een organisme genaamd de Genestealer ontwikkeld dat gericht is op het meeliften naar en infiltreren van werelden vol leven. Eenmaal daar infecteren ze iemand van de lokale bevolking, die vervolgens hybride nageslacht krijgt; een kruising tussen de Genestealer en de oorspronkelijke soort. De geïnfecteerden en hybride wezens zijn volledig loyaal aan de Genestealer, en er vormt zich een cult rond het wezen. De cult vereert de Tyranids, soms onder een andere naam, zoals de "Star Children". Naarmate deze cult groeit in omvang proberen de leden invloed op verschillende lagen van de maatschappij van de wereld te verkrijgen. Het uiteindelijke doel is de lokale maatschappij ontregelen en orde omverwerpen, om de weg voor de komende Tyranid-invasie te versoepelen.
Andere varianten.
Spellen en spelvarianten die zijn uitgegeven door Games Workshop die zich afspelen in het universum van 40k.
De Hobby.
Talloze artiesten; van amateur tot professioneel, zijn geïnspireerd geraakt door de wereld van Warhammer 40,000.
Andere media (selectie).
De wereld van Warhammer 40,000 komt ook voor in andere media.

</doc>
<doc id="33493" url="https://nl.wikipedia.org/wiki?curid=33493" title="Geel">
Geel



</doc>
<doc id="33496" url="https://nl.wikipedia.org/wiki?curid=33496" title="Nederlandse Oecologische Flora">
Nederlandse Oecologische Flora

De Nederlandse Oecologische Flora met als ondertitel "Wilde planten en hun relaties" door Eddy Weeda, Rein Westra, Chiel Westra en Taco Westra is een flora. In dit vijfdelige werk worden planten van Nederland beschreven in hun relaties met hun omgeving en andere organismen. Het is geen determinatiewerk: de tabellen hiervoor ontbreken, maar bij iedere soort staan verwijzingen naar de nieuwe "Heukels" 23e druk, de veldflora en determinatiegids voor de Nederlandse flora.
Geschiedenis.
De flora is een idee van Rein Westra. Hij had samen met Taco Westra eerder aquarellen gemaakt voor de serie "Wilde Planten" van Victor Westhoff en de serie Nederlandse Landschappen met de afleveringen: "Ontdek de Veluwe", "Ontdek het Mergelland", "Ontdek de Duinen", "Ontdek de Achterhoek" en "Ontdek Noordwest-Overijssel". Hierdoor kon Westra terugvallen op aquarellen van een groot deel van de Nederlandse flora en een deel van de fauna. Daarom vatte hij het idee op om een flora te maken met aquarellen van de hele Nederlandse flora. In deze flora zou elk van deze plantensoorten beschreven worden, inclusief hun ecologische betrekkingen met andere planten, de fauna, de mens en de omgeving.
Het IVN, de omroep VARA - die ook al de serie "Nederlandse Landschappen" hadden uitgegeven - en VEWIN zouden het werk uitgeven en Eddy Weeda zou de tekst schrijven. De zonen van Rein, Taco en Chiel, zouden respectievelijk de aquarellen van dieren en foto's met pentekeningen verzorgen. Het zou een driedelig werk worden.
In 1985 verscheen deel 1 van de Nederlandse Oecologische Flora. Het bevatte een voorwoord van de toenmalige directeur van het IVN, Piet Steltman. 
Deel 2 verscheen in 1987 en deel 3 in 1988. En toen was men nog maar gekomen tot de kaardebolfamilie. Grote families als de composietenfamilie, de grassenfamilie en de orchideeënfamilie waren nog onbesproken. Er waren nog twee extra delen nodig. Eerst moesten daarvoor de fondsen bijeengesprokkeld worden, waardoor deel 4 pas in 1991 en deel 5 pas in 1994 kon verschijnen. In 1995 verscheen ook een registerdeel.
Inhoud.
Het werk werd gekenmerkt door de vlotte en toegankelijke stijl van Eddy Weeda. De Flora volgt in zijn opbouw de indeling in families, geslachten en soorten en niet de verschillende ecosystemen en hun soortsamenstellingen. Eddy Weeda motiveerde dit door te zeggen dat een dergelijk werk al bestond, namelijk Wilde Planten en dat de Oecologische flora precies andersom werkte, namelijk van de soort naar het ecosysteem toe. Per soort wordt eerst de bouw van de plant besproken. Vervolgens komt het biotoop aan bod. De abiotische factoren worden besproken en ook de vegetaties worden beschreven, waarbij een aantal plantensoorten worden genoemd waarmee de betreffende soort vaak te vinden is. Het eventuele menselijk gebruik komt ook aan bod. De soortbeschrijving eindigt vaak met een aantal schimmels en insecten die van of met de soort leven. Wanneer één aspect voor een heel geslacht of familie geldt, staat dat vermeld bij de geslachts- of familiebeschrijving. Zo wordt in deel 3 onder de heidefamilie het heide-landbouwsysteem besproken. 
Deel 1 bevat een uitgebreide algemene inleiding. In deel 4 wordt bepleit dat moerasandijvie in aanmerking komt om in plaats van een "uitheems roofdier" het nationale symbool van Nederland te worden. Informatie wordt niet alleen bij de soort gegeven, maar ook families en geslachten worden dikwijls uitgebreid besproken. De inleiding van de grassenfamilie in deel 5 beslaat 27 bladzijden. Ook riet krijgt uitgebreid de aandacht: 16 pagina's. Dat riet een 'mededeelzaam' gewas is wordt geïllustreerd aan de hand van gedichten van Guido Gezelle en J.A. dèr Mouw.
Latere ontwikkelingen.
Weeda opperde om het het werk uit te breiden voor de hele Noord-Europese laagvlakte, maar daar is het niet van gekomen. Na verloop van tijd waren de delen uitverkocht. Zo rond het jaar 2000 werden de delen herdrukt maar niet geactualiseerd. Eind 2004 verscheen een tweede herdruk. 
Er was weinig informatie te vinden over de chemische achtergronden van de ecologische verbanden. Hiertoe werd door de KNNV-uitgeverij de "Chemisch-ecologische flora van Nederland en België" uitgegeven, een werk dat wel minder toegankelijk is dan "Oecologische flora".

</doc>
<doc id="33497" url="https://nl.wikipedia.org/wiki?curid=33497" title="Warhammer 40k">
Warhammer 40k



</doc>
<doc id="33500" url="https://nl.wikipedia.org/wiki?curid=33500" title="Katoen">
Katoen

Katoen is een zachte, eencellige vezel, die uit de opperhuid (epidermis) van de zaden van de katoenplant ("Gossypium") groeit. De vezels worden doorgaans tot draden gesponnen en als zodanig gebruikt om zacht, luchtdoorlatend textiel van te maken. Zowel de textielvezel als het uiteindelijke textiel wordt aangeduid als "katoen".
Voor de katoenproductie worden vier soorten katoenplant gebruikt:
Geschiedenis.
Katoen wordt in gebieden met een tropisch klimaat al duizenden jaren gebruikt om zeer fijn lichtgewicht doek te maken. Het gewas is verschillende keren onafhankelijk gedomesticeerd, zowel in Afro-Eurazië als in Midden-Amerika.
De oudste geschreven bron heeft betrekking op Indische katoen. Katoen wordt in India al meer dan drieduizend jaar verbouwd, en er wordt naar verwezen in de Veda's die waarschijnlijk rond 3000 v.Chr. zijn geschreven. Meer dan tweeduizend jaar later schreef de Griekse historicus Herodotus over Indische katoen: "Er zijn daar bomen die in het wild groeien en het fruit daarvan is een wol die mooier en beter is dan die van schapen. De Indiërs maken hun kleren van deze boomwol".
De Indische katoenindustrie raakte in verval ten tijde van de Britse industriële revolutie. De uitvinding van de "Spinning Jenny" (1764) en de spinmachine van Richard Arkwright (1769) maakten goedkope massaproductie in het Verenigd Koninkrijk mogelijk. De productiecapaciteit werd verder verbeterd toen Eli Whitney in 1793 de "cotton gin" ontwikkelde, een machine die de katoenvezel snel kon scheiden van de zaaddozen en de vaak kleverige zaden.
In 1875 werd wereldwijd zo'n 1,1 miljoen ton katoen geproduceerd. Dit cijfer was in 1889 al opgelopen tot 2 miljoen ton waarvan de Verenigde Staten meer dan de helft produceerde en Indië zo'n 12%. Andere belangrijke producenten waren Egypte, Zuid-Amerika en Klein-Azië.
Tegenwoordig wordt katoen geproduceerd in alle delen van de wereld, waarbij katoenplanten worden gebruikt die selectief zijn gekweekt zodat elke plant meer vezel opbrengt. In 2002 werd katoen geteeld op 33 miljoen hectare landbouwgrond. Dit leverde 21,3 miljoen ton ruwe katoen op, met een waarde van 20 miljard dollar.
Teelt.
Bij de katoenteelt worden voornamelijk eenjarige planten gebruikt. De groeiperiode duurt 150 tot 180 dagen. Afhankelijk van temperatuur en variëteit zijn tussen de 50 tot 85 dagen nodig van aanplant tot eerste knopvorming, 25 tot 30 dagen voor de bloemvorming en tot slot 50 tot 60 dagen van bloemopening tot volwassen bol.
Traditioneel.
Een succesvolle teelt van katoen vereist een lange vorstvrije periode van minimaal 200 dagen, veel zon, en een gematigde regenval - meestal van 600 tot 1200 mm per jaar. De plant gedijt het best bij een temperatuur tussen de 18 en 30°C, met een uiterst minimum van 14°C en een maximum van 40°C. Over het algemeen wordt aan deze voorwaarden voldaan binnen de seizoenen van droge tropen en subtropen op het noordelijk en zuidelijk halfrond. Koele nachten en lage dagtemperaturen resulteren in vegetatieve groei met weinig vruchtdragende takken.
De bodems moeten meestal vrij zwaar zijn alhoewel het niveau van voedingsstoffen niet bijzonder hoeft te zijn. De groei vereist veel kunstmest. Bij irrigatie is de behoefte aan stikstof (N) zo'n 100 tot 180 kg per hectare (ha), fosfor (P) circa 20 tot 60 kg/ha en kalium (K) 50 tot 80 kg/ha. Vooral in de eerste zestig dagen na de aanplant is de behoefte aan voedingsstoffen het grootst.
Een groot deel van de katoenteelt vindt plaats in gebieden met minder neerslag waardoor irrigatie nodig is. De teelt van een gewas voor een bepaald jaar begint meestal spoedig na de oogst van de vorige herfst. De planttijd op het noordelijk halfrond varieert van het begin van februari tot het begin van juni. De South Plains in de Verenigde Staten staan bekend als het grootste aaneengesloten gebied voor katoenteelt ter wereld. Alhoewel katoen met succes in deze regio wordt verbouwd, is consistente goede oogst alleen mogelijk door een sterke afhankelijkheid van irrigatiewater uit de Ogallala Aquifer. Aangezien katoen enigszins tolerant is voor zout en droogte, is het een aantrekkelijk gewas voor droge en regenarme regio's. Het gebruik van waterbronnen leidt echter tot problemen en conflicten, alsmede potentiële milieuproblemen. Een voorbeeld hiervan is het onjuist verbouwen en irrigeren die hebben geleid tot woestijnvorming in delen van Oezbekistan, waar katoen een belangrijk exportproduct is. In de dagen van de Sovjet-Unie werd de watertoevoer tot het Aralmeer gebruikt voor agrarische irrigatie, grotendeels van katoenvelden, waardoor verzilting nu een wijdverbreid probleem is.
Biologisch.
Katoen beslaat ongeveer 2,5% van de beschikbare landbouwgrond, maar is door de vele plagen en ziektes goed voor niet minder dan 16% van het gebruik van chemische bestrijdingsmiddelen; meer dan ieder ander landbouwgewas. Kunstmest en bestrijdingsmiddelen veroorzaken uitputting van de bodem, erosie, lucht- en oppervlaktewaterverontreiniging, huidziektes en allergieën. In de conventionele katoenproductie is vaak sprake van kinderarbeid. Sommige landbouwers schakelen over op meer ecologische productiemethoden. Katoen die zo geteeld wordt heet ecokatoen.
In 2018/19 werden 1,1 miljoen balen biologische katoen (2007: 265.517 balen) geproduceerd in 19 landen. De grootste producenten zijn India, de Volksrepubliek China en Turkije. Daarmee kwam het aandeel van biologisch katoen op 1% van de totale katoenteelt.
Biologische katoen wordt in ten minste acht Afrikaanse landen geproduceerd. Het Egyptische fair-tradebedrijf SEKEM begon in 1990 de Egyptische regering ervan te overtuigen dat katoenteelt zonder chemische bestrijdingsmiddelen, die van overheidswege met vliegtuigen over het land werden verspreid en de biologische kruidenteelt van SEKEM onmogelijk maakte, mogelijk was. Dit resulteerde in een reductie in het gebruik van chemische bestrijdingsmiddelen van 90% op 400.000 ha Egyptische landbouwgrond en een toename van de opbrengst van 30%.
Teeltexperiment in kas.
In Bleiswijk is een experiment gaande voor de verbouw van katoen onder glas, in kassen, in samenwerking met kledingproducent G-Star. In de kassen groeit het katoen onder gereguleerde omstandigheden, pesticidevrij, waarvan een deel op substraat en een ander deel op steenwol. De voordelen van kassenteelt zijn aanzienlijk. De katoenplanten worden veel groter, leveren 5 tot 23 keer meer katoen op en gebruiken, mede door hergebruik, zo’n 95% minder water. Daar staan nadelen tegenover als hogere kosten ook omdat de oogst moeizamer is vanwege de grotere planten. In de kas lag de productie op 1200 gram/m², dit in vergelijking tot 50 gram in India en 200 gram in Australië.
Oogst.
Het plukken van de katoen, wat vroeger handmatig gebeurde, vindt tegenwoordig veelal machinaal plaats. Hiervoor is het nodig dat de plant eerst met een ontbladeringsmiddel wordt bewerkt om het plukken te vergemakkelijken of dat de plant is ontbladerd door ingetreden vorst. Bij de teelt van biologisch katoen is het gebruik van chemicaliën niet toegestaan, en wordt er handmatig geplukt. In de tropen groeit de katoenplant het hele jaar door, wanneer hij niet wordt ontbladerd.
De katoenbol bestaat uit twee delen, het katoenzaad en de katoenvezels waarbij het zaad zo'n twee derde van het gewicht van de bol vormt. Het zaad wordt geperst en de olie is geschikt voor menselijke consumptie . De buitenste schil wordt gebruikt als veevoer. De witte vezels op het zaad worden maximaal zes centimeter lang en bestaan voor bijna 90% uit cellulose; de rest is water en reststoffen. Van de vezels wordt garen gesponnen dat verder verwerkt kan worden in textiel en kleding.
Het katoen wordt verzameld in balen. Ieder land heeft zijn eigen specificaties van de omvang en gewicht van de baal. In de Verenigde Staten heeft de baal een maximale afmeting van 1,40 meter lang, 0,53 meter hoog en 0,86 meter breed. Een Amerikaanse baal katoen weegt 226,8 kilogram en de dichtheid is 472 kg/m3. In India en Pakistan weegt een baal 170 kilogram; in Egypte 327 kilogram.
Handelsgewas.
Katoen is een zeer waardevol gewas, omdat bij de verwerking slechts 10% van het ruwe gewicht verloren gaat. Als sporen van was, eiwit, en dergelijke zijn verwijderd, blijft een natuurlijke polymeer van zuivere cellulose over. Deze cellulose is gerangschikt op een manier die katoen unieke eigenschappen geeft wat betreft sterkte, duurzaamheid en absorptie. De elasticiteit van katoen is echter gering. Elke vezel is samengesteld uit twintig tot dertig laagjes cellulose die keurig om elkaar heen gedraaid zijn.
De katoenvezel heeft een kenmerkende structuur: een miniatuur lege brandweerslang, die om zijn as gedraaid is. Hierdoor ontstaan kurkentrekkerachtige windingen waarmee de vezels achter elkaar haken bij het spinnen. Hierdoor kunnen zeer fijne garens gesponnen worden. De binding die door de windingen ontstaat heet het spinverband van katoen. De holle ruimte van de vezel wordt "lumen" genoemd. De stapellengte (gemiddelde vezellengte) van katoen varieert van 10 tot 50 mm afhankelijk van soort en herkomst. De langste is het best geschikt voor fijne gladde garens en dus ook het duurste. De buitenkant van de katoenvezel is bedekt met een waslaagje: de cuticula. Omdat deze waterafstotend is, moet deze laag voor natbehandelingen verwijderd worden.
Een alternatief is gerecycled katoen. Dit is de meest duurzame vezelsoort. Voor gerecycled katoen wordt katoen uit gedragen kleding of snijafval vervezeld. De herwonnen vezels worden vervolgens opnieuw gesponnen tot garen.
De grootste producent van katoen ter wereld is China, met een productie van 25,5 miljoen balen per jaar. Een standaardbaal heeft een gewicht van 170 kilogram. De Verenigde Staten (17,6 miljoen balen) en India (12,5 miljoen balen) zijn de volgende grootste producenten. In Europa is Griekenland de grootste producent met 1,7 miljoen balen.
Plagen en ziektes.
Diverse insecten kunnen als plaag in de katoenteelt optreden:
De katoenplant is verder gevoelig voor allerlei schimmels en bacteriën. Een voorbeeld is de aantasting door de schimmel "Fusarium oxysporum" f.sp. "vasinfectum" in Peru in 1901. Door kruising wist Fermín Tangüis een katoenvariant te ontwikkelen die ongevoelig is voor deze schimmel. Deze Tangüiskatoen is in Peru nog altijd de meestgebruikte katoenvariant.
Genetische modificatie.
Om deze afhankelijkheid van chemische bestrijdingsmiddelen te verminderen is genetisch gemodificeerde katoen ontwikkeld. In deze katoen is een gen ingebouwd dat zorgt voor de aanmaak van Bt-toxine. Deze wordt inmiddels wereldwijd verbouwd. Bij genetisch gemodificeerde katoen kan tot 80% minder pesticide worden gebruikt, vergeleken met gewone katoen. Volgens de "International Service for the Acquisition of Agri-Biotech Applications" (ISAAA) is genetisch gemodificeerde katoen wereldwijd aangeplant op een oppervlakte van in totaal 6,7 miljoen hectare (in 2002). Dit is 20% van het totale gebied dat wereldwijd voor de katoenteelt wordt gebruikt. In 2003 bestond 73% van de in de Verenigde Staten geteelde katoen uit genetisch gemodificeerde katoen. De introductie van genetisch gemodificeerde katoen in 1996 liep in Australië uit op een commerciële ramp. De opbrengsten waren veel lager dan voorspeld, en er ontstond kruisbestuiving met andere soorten katoenplanten wat potentieel veel juridische problemen voor nietsvermoedende landbouwers kon veroorzaken. Nochtans leidde de introductie van een tweede soort van genetisch gemodificeerde katoen ertoe dat in 2003 15% van de Australische katoen genetisch gemodificeerd was, in 2009 was het aandeel genetisch gemodificeerde katoen inmiddels uitgegroeid tot 95% van de Australische katoen. De originele genetisch gemanipuleerde variëteit is inmiddels verboden.
Kleding van katoen.
Katoen wordt gebruikt voor verschillende stoffen voor kleding, zoals badstof, capulana, corduroy, denim, flanel, gingham, jersey, kanga (Oost-Afrika), mousseline, organdie, shweshwe (Zuid-Afrika) en tijk.

</doc>
<doc id="33502" url="https://nl.wikipedia.org/wiki?curid=33502" title="Alexander (voornaam)">
Alexander (voornaam)

Alexander is een jongensnaam die oorspronkelijk uit het Grieks komt en die "de beschermer" of "de afweerder der mannen" betekent.
Etymologie van de naam.
De Nederlandse naam is afgeleid van het Latijnse "Alexander", dat een Romeinse weergave van de originele Griekse nominatief ("Alexandros") is. De genitieve Griekse vorm is "Alexandrou".
De naam stamt af van "alex-", een vorm van "alexis" uit het Proto-Indo-Europese [PIE] "*alek-") dat "verweer, bescherming, verdediging" betekent samen met "-andros", een vorm van anēr, het Griekse woord voor "man". Het kan dus worden vertaald als "beschermer van mensen (mannen)".
Mogelijk de oudst overgeleverde variant van deze naam is Alaksandu, de naam van een koning van Wilusa aan wie de Hettitische koning Muwatalli II een bewaard gebleven brief richtte rond 1300 voor Chr.
De naam was een van de titels van de Griekse godin Hera en wordt in die context meestal als "zij die de krijgers helpt" begrepen. In de Ilias wordt de figuur Paris ook Alexander genoemd. De naam werd populair in de Griekse wereld door de militaire veroveringen van Koning Alexander III van Macedonië, bekend als Alexander de Grote (Μέγας Αλέξανδρος).
In de Middeleeuwen werd de naam populair door de zogenaamde Alexanderromans, waar ook de versvoet Alexandrijn vandaan komt.
De naam komt in het Nieuwe Testament een aantal maal voor. Ook een aantal heiligen en pausen heet Alexander.
Trivia.
Alex was ook de roepnaam van de politieporsches die in de 2e helft van de 20e eeuw in Nederland rondreden. Deze naam kwam van de Alexanderkazerne waar de Rijkspolitie toen in gevestigd was.

</doc>
<doc id="33504" url="https://nl.wikipedia.org/wiki?curid=33504" title="Alex">
Alex



</doc>
<doc id="33505" url="https://nl.wikipedia.org/wiki?curid=33505" title="Sander">
Sander



</doc>
<doc id="33506" url="https://nl.wikipedia.org/wiki?curid=33506" title="Xander">
Xander



</doc>
<doc id="33508" url="https://nl.wikipedia.org/wiki?curid=33508" title="Alexandra">
Alexandra



</doc>
<doc id="33511" url="https://nl.wikipedia.org/wiki?curid=33511" title="Surf">
Surf

Surf of surfrock is een muziekstijl die in 1961 in Zuid-Californië is ontstaan. Aan de basis staan Dick Dale &amp; The Del-Tones en The Bel-airs, zij spelen instrumentale muziek in de stijl van Duane Eddy, The Fireballs en The Ventures, die de jonge beoefenaars van het surfen bij stranden doet denken aan hun sport. Kenmerkend voor surfmuziek is de staccato sound gespeeld op Fender Jazzmaster- en Jaguargitaren, die via een Fender Showman-versterker en Fender Reverb nagalm-unit tot stand komt.
Surfmuziek (1961-1965).
Surfmuziek is een antwoord op de complexe studioproducties van onder anderen Phil Spector, die voor beginnende bands moeilijk na te spelen zijn. In navolging van vooral Dick Dale ontstaan honderden garagegroepen, die teruggaan naar de basis van rock-'n-roll. In 1963 scoren in de VS bands als The Chantays met "Pipeline" en The Surfaris met "Wipe Out" grote instrumentale hits. Een belangrijke rol is ook weggelegd voor onder anderen The Astronauts, The Challengers, Eddie &amp; The Showmen, The Lively Ones, The Pyramids, Ronny &amp; the Daytonas, The Tornadoes (niet te verwarren met de Britse groep The Tornados) en The Trashmen. The Beach Boys zijn de belangrijkste exponenten van de vocale kant van de surfmuziek. Zij scoren hits als "Surfin' U.S.A.", "Surfin’ Safari" en "Surfin' Bird", maar in 1965 is hun geluid al danig ingewikkeld en vergelijkbaar met de fameuze "wall of sound" van Spector.
De "godfathers" van de instrumentale surf in Australië zijn The Atlantics.
Surfrevival.
Aan het einde van de jaren tachtig kwam er een opleving van de surfmuziek, maar die bleef vooral beperkt tot de indie-scene. De bekendste vaandeldragers daarvan zijn Man or Astro-Man?, Shadowy Men on a Shadowy Planet, Laika &amp; the Cosmonauts en The Mermen. Het laatste trio, ook wel bekend als 'het Pink Floyd van de VS' en begonnen als "pastiche" op de klassieke surfhits van begin jaren zestig, heeft met vooral gitarist Jim Thomas een nieuwe stroming ontwikkeld die steeds verder af is komen te staan van de oorsprong: de psycho-surf, een subgenre dat ook te horen is bij veel hedendaagse "games" en als achtergrondmuziek bij Internet-producties.
Bij het grote publiek is deze surfrockrevival vooral bekend geworden door de muziek van de film Pulp Fiction (1994, van Quentin Tarantino).
Nederlandse surfbands.
Het eerste  Nederlandse surfnummer  is “Hurricane” van Conrad &amp; The Hurricane Strings. Saillant detail: pas nadat de broers Don &amp; Ed Sigarlaki van de Amsterdamse indo-rock band The Rocking Yings in 1962 naar Californië emigreerden, vormden ze samen met de broers Coen (Conrad) &amp; Pat Couwenberg de band Conrad &amp; The Hurricane Strings. In 1963 namen ze een instrumentale surf single op in de Pal Recording Studios in Cucamonga, Californië, dezelfde studio waar ook Wipe Out van The Surfaris is opgenomen. In deze studio werkte een zekere Frank Zappa die de single ook meeproduceerde. De single werd uiteindelijk op het vrij onbekende Daytone label uitgebracht. Wat later bracht het landelijk opererende Era label de single opnieuw uit. Nederland heeft daarna een aantal surfbands voortgebracht die in de wereld van de surfmuziek bekendheid genieten, zoals The Treble Spankers, The Apemen, The Phantom Four, The Krontjong Devils, Stories From Shamehill en The Biarritz Boys.

</doc>
<doc id="33513" url="https://nl.wikipedia.org/wiki?curid=33513" title="Kaap">
Kaap

Een kaap is een in zee (of in een meer) uitstekend kustgedeelte, dat in veel gevallen de uiterste punt vormt van een gebergte. Kapen geven meestal ook een verandering van richting van de kustlijn aan, waardoor ze doorgaans invloed hebben op de stromingen in de omringende zee. De ronding van sommige kapen kan voor schepen dan ook een hachelijke onderneming zijn.
Een afgeleide betekenis is die van eenvoudig baken voor de zeevaart.

</doc>
<doc id="33514" url="https://nl.wikipedia.org/wiki?curid=33514" title="Ton Scherpenzeel">
Ton Scherpenzeel

Ton Scherpenzeel (Hilversum, 6 augustus 1952) is een Nederlands toetsenist. Hij is vooral bekend als toetsenist en songwriter van de Nederlandse progressieve-rockband Kayak.
Loopbaan.
Toen Scherpenzeel 16 jaar oud was begon hij contrabas en piano te studeren aan het Muzieklyceum van Hilversum. Rond die tijd begon hij samen met Pim Koopman een band, de High Tide Formation, die later de basis zou vormen voor de band Kayak. Scherpenzeel begon in die band als pianist en basgitarist, maar legde zich later toe op toetsen en achtergrondzang.
Na de (naar later zou blijken tijdelijke) breuk van Kayak in 1982 begon Ton te spelen in de band Europe (niet te verwarren met de Zweedse band met dezelfde naam). Binnen een jaar werd deze band opgeheven.
Vanaf 1983 werd Scherpenzeel de vaste toetsenist van de Britse band Camel. Na twee jaar legde hij deze taak naast zich neer, al bleef hij wel zo nu en dan bijdragen leveren aan albums van de band. Ook maakte hij een aantal soloalbums en werkte hij met organist Klaas Jan Mulder samen in het "Kajem"-project om een brug te slaan tussen klassieke muziek en rock- en popmuziek. Ook met organist Sander van Marion werkte hij samen. 
In diezelfde tijd begon Scherpenzeel zich bezig te houden met verschillende Nederlandse projecten. Hij werd de vaste muziekschrijver van Youp van 't Hek, speelde als studiomuzikant op albums van Liesbeth List en Circus Custers en produceerde albums van onder andere Earth &amp; Fire (waarvan hij ook enige tijd lid is geweest), Harry Sacksioni, Maywood en Flairck. Ook schreef hij muziek voor Kinderen voor Kinderen, Jeugdtheater Hofplein, Opus One en de musical "Kruimeltje". Hij heeft ook filmmuziek gecomponeerd.
Scherpenzeel speelde als gastmuzikant een toetsensolo op het Ayreon-album "Into the Electric Castle" (1998).

</doc>
<doc id="33515" url="https://nl.wikipedia.org/wiki?curid=33515" title="Harrison Ford">
Harrison Ford

Harrison Ford (Chicago, 13 juli 1942) is een Amerikaans filmacteur. Hij is gespecialiseerd in het spelen van heldenrollen in filmreeksen. Hij speelde onder andere Han Solo in de "Star Wars-"franchise, archeoloog Indiana Jones in een reeks van vijf avonturenfilms en hij was als geheim agent Jack Ryan te zien in "Patriot Games" en "Clear and Present Danger".
Door deze filmrollen is hij een van de succesvolste acteurs van Hollywood geworden. Bij elkaar hebben zijn films in de Verenigde Staten zo'n 3,4 miljard dollar opgebracht.
Biografie.
Harrison Ford wilde eerst als DJ bij de radio gaan werken en vertrok naar Californië om daar te gaan werken bij een grote landelijke radiozender. Het lukte hem niet om aan werk te komen en om in zijn levensbehoeften te voorzien accepteerde hij een baantje als timmerman. Zo werkte hij o.a. aan de verbouwing van de keuken van Roger McGuinn, oprichter van The Byrds.
Een ander bijbaantje was het afnemen van audities, hierbij moest hij tekst voorlezen die de tegenspeler zou zeggen tegen een acteur die auditie deed voor een bepaalde rol. Harrison deed dit zo goed dat het hem werd aangeraden om te gaan acteren. Ook was hij korte tijd roadie van rockgroep The Doors. Vanaf 1968 speelde Ford met enige regelmaat bijrolletjes in films.
Zijn eerste grote rol was in de film "American Graffiti" in 1973. Deze film werd geregisseerd door George Lucas. Ford raakte met Lucas bevriend en hij maakte samen met hem een aantal films: in 1974 maakte hij samen met Lucas en met Francis Ford Coppola "The Conversation" (1974) een film waardoor Ford bekendheid kreeg.
Harrison Ford brak door met zijn rol als Han Solo in de "Star Wars"-saga van George Lucas. Ford speelde in ' (1977), ' (1980), ' (1983), ' (2015) en "" (2019).
In 1979 had Ford een bijrol in "Apocalypse Now", een film die mede geproduceerd werd door George Lucas.
Ook maakte Ford, wederom samen met George Lucas en tevens Steven Spielberg, het succesvolle avonturenvijfluik "Indiana Jones". Deze filmreeks is waarschijnlijk het succesvolste optreden van Ford, omdat hij daar tot de hoofdpersoon van de serie werd gemaakt.
Tussen alle succesvolle filmreeksen door, speelde Ford ook nog zeer gewaagde rollen in kunstzinniger films. In 1981 speelde hij de rol van eenzame, depressieve detective in de sciencefiction-/cultfilm "Blade Runner." In 1986 was hij te zien als huisvader in "The Mosquito Coast" en in 1985 kreeg hij een Oscarnominatie voor Beste mannelijke hoofdrol voor de film "Witness". In 1988 speelde hij een wanhopige man die zijn ontvoerde vrouw zoekt in Roman Polański's "Frantic". Verder speelde hij een onterecht van moord beschuldigde gevangene in "The Fugitive" (1993), de hoofdrol in de film "Patriot Games" 1992 en de Amerikaanse president in de blockbuster "Air Force One" (1997).
Tegen de eeuwwisseling nam zijn succes wat af en speelde hij mee in films zoals "Six Days Seven Nights" (1998) en "Random Hearts" (1999). Wel speelde hij een paar bijzondere rollen: zo was hij te zien als moordenaar in "What Lies Beneath" (2000) en als Russische onderzeebootkapitein in "" (2002). In 2008 nam zijn bekendheid echter weer toe door zijn rol weer op te pakken als Indiana Jones in "Indiana Jones and the Kingdom of the Crystal Skull". In 2003 kreeg hij een ster in de Hollywood Walk of Fame.
Privéleven.
Van 1964 tot 1979 was Ford getrouwd met Mary Marquardt, een huwelijk waaruit twee kinderen werden geboren. Van 1983 tot 2003 was hij getrouwd met Melissa Mathison, uit dit huwelijk werden nog twee kinderen geboren. Hij trouwde op 15 juni 2010 met actrice Calista Flockhart, die bekendheid kreeg door haar rol in de televisieserie "Ally McBeal".
Ford is naast acteur ook een ervaren piloot van zowel vliegtuigen als helikopters. Hij bezit een ranch in Jackson Hole (Wyoming).
Ford overleefde drie vliegtuigongelukken van vliegtuigen die hij zelf bestuurde. Het meest recente ongeval vond plaats in 2015, toen hij met een Ryan PT-22 Recruit een motorstoring kreeg en een noodlanding maakte op een golfbaan. Ford hield onder andere gebroken bekken en enkel over aan dit laatste ongeval.
Ford is een natuuractivist en is voorzitter van Conservation International.
Dierennamen.
Harrison Fords naam werd driemaal gebruikt in de binomiale naam van diersoorten: een mier ("Pheidole harrisonfordi", 2003), een spin ("Calponia harrisonfordi", 1993) en een slang ("Tachymenoides harrisonfordi", 2023).

</doc>
<doc id="33516" url="https://nl.wikipedia.org/wiki?curid=33516" title="Coca (plant)">
Coca (plant)

Coca ("Erythroxylum coca") is een plant die zijn oorsprong vindt in Zuid-Amerika en die groeit op grotere hoogte. Cocabladeren worden in Zuid-Amerika in de Andes gekauwd als middel tegen hoogteziekte. De vrijkomende stof werkt ook stimulerend en onderdrukt hongergevoel. De plant wordt ook in producten als tandpasta verwerkt.
Het gebruik van coca is al heel oud. In nederzettingen in het noordwesten van Peru zijn achtduizend jaar oude gefossiliseerde resten van cocabladeren aangetroffen.
Door het kauwen van coca neemt het uithoudingsvermogen toe, verbetert de ademhaling en de zuurstofwisseling, en wordt het verbruik van glucose gereguleerd. Om die reden wordt coca ook nu nog door inheemse volken als Aymara, Quechua, Arhuaco, en Kogi gebruikt. 
De cocabladeren hebben daarnaast ook nog een religieuze functie. Ze worden onder andere gebruikt bij offerandes aan Pacha Mama (Moeder Aarde) of de Apus (de goden), waarbij ze worden verbrand of in de grond worden begraven. Ook worden ze ceremonieel gebruikt door de sjamaan.
Onderzoekers van Harvard University vonden dat cocablad een grote hoeveelheid kalk, ijzer, en vitamines bevat, waaronder zeer veel vitamine C. Uit cocablad wordt ook cocaïne geëxtraheerd. De toenemende populariteit van deze drug heeft sinds de jaren tachtig geleid tot een drugsoorlog, waarbij coca-plantages worden platgebrand of vanuit de lucht met herbiciden worden besproeid.
Wetenswaardigheden.
De Spaanse overheersers in Zuid-Amerika verboden in de 16e eeuw het coca-kauwen onder de inheemse mijnwerkers, aangezien de licht verdovende werking een on-christelijke of demonische invloed zou hebben. Toen echter de zilverproductie in de mijnen snel afnam omdat de mijnwerkers minder uithoudingsvermogen hadden, werd het coca-kauwen al gauw weer ingesteld.

</doc>
<doc id="33518" url="https://nl.wikipedia.org/wiki?curid=33518" title="Band">
Band



</doc>
