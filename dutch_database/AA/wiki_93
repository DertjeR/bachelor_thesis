<doc id="34494" url="https://nl.wikipedia.org/wiki?curid=34494" title="Robert E. Lee">
Robert E. Lee

Robert Edward Lee (Stratford Hall Plantage (Virginia), 19 januari 1807 – Lexington (Virginia), 12 oktober 1870) was een beroepsmilitair en generaal in het leger van de Zuidelijke Geconfedereerde Staten van Amerika. Hij werd aanvoerder van het Army of Northern Virginia tussen 1862 en 1865 en opperbevelhebber van de Zuidelijke legers. Tijdens dit conflict kreeg hij een reputatie van getalenteerd tacticus. Hij was geliefd door zijn officieren en soldaten en gerespecteerd door zijn Noordelijke tegenstanders.
Lee was de zoon van Henry "Light Horse Harry" Lee III, een officier die diende tijdens de Amerikaanse Onafhankelijkheidsoorlog. Lee behoorde bij de eersten toen hij afstudeerde aan de United States Military Academy en diende 32 jaar lang als militair ingenieur bij het United States Army. Tijdens zijn militaire loopbaan werkte hij in alle uithoeken van de Verenigde Staten van Amerika, vocht hij mee in de Mexicaans-Amerikaanse Oorlog en werd directeur van de United States Military Academy in West Point. Hij huwde met Mary Anna Custis Lee die een achterkleindochter was van Martha Washington, de vrouw van George Washington. Toen na de Virginia Secession Convention of 1861 Virginia zich afscheurde van de Verenigde Staten, koos Lee voor zijn thuisstaat. Ondanks het feit dat hij voor een unie was en dat hij een belangrijke functie kreeg aangeboden in het Noordelijke leger. Tijdens het eerste jaar van de Amerikaanse Burgeroorlog vocht hij mee in kleinere veldslagen en was hij de militair adviseur van de Zuidelijke president Jefferson Davis.
In juni 1862 nam Lee het bevel op zich van het Army of Northern Virginia toen Joseph Johnston gewond raakte tijdens de Schiereilandveldtocht. Tijdens de Zevendagenslag verdreef hij het Army of the Potomac, onder leiding van George B. McClellan, en redde hij de Zuidelijke hoofdstad Richmond uit vijandelijke handen. Daarna versloeg Lee het Noordelijke leger onder leiding van John Pope tijdens de Tweede Slag bij Bull Run in augustus van hetzelfde jaar. In september eindigde de Marylandveldtocht na de onbesliste Slag bij Antietam waarbij Lee zich terugtrok naar Virginia. Lee won twee grote overwinningen bij Fredericksburg (1862) en Chancellorsville (1863). In de zomer van 1863 viel hij voor de tweede keer het Noorden binnen maar zou tijdens de Slag bij Gettysburg een zware nederlaag incasseren. Hij voerde zijn leger aan tijdens de kleinere Bristoeveldtocht vóór Ulysses S. Grant het opperbevel van de Noordelijke legers kreeg in de lente van 1864. Grant nam het op tegen Lee in de bloedige Slag in de Wildernis en de Slag bij Spotsylvania Court House. Na de belegering van Petersburg en de Noordelijke verovering van Richmond in april 1865 werd het grootste deel van Lees leger vernietigd. Uiteindelijk gaf Lee zich over aan Grant bij Appomattox CourtHouse.
Na de oorlog werd Lee president van de Washington College (Later de Washington and Lee University) in Lexington Virginia. In die rol was hij een grote voorstander van de verzoening tussen het Zuiden en het Noorden en aanvaardde hij het dertiende amendement waarin de slavernij werd afgeschaft. Hij bleef echter een tegenstander van rassengelijkheid. Na zijn dood in 1870 werd Lee een boegbeeld en icoon van het Zuiden. Hij wordt beschouwd als een van de grootste generaals uit de Amerikaanse Burgeroorlog. Als bevelhebber van het Army of Northern Virginia won hij de meeste van de veldslagen tegen een numeriek sterkere vijand. Lee kon ook rekenen op zijn competente onderbevelhebbers zoals James Longstreet, Stonewall Jackson en J.E.B. Stuart. Ondanks zijn tactische overwinningen waren zijn twee strategische invasies van het Noorden een mislukking.
Vroege jaren.
Robert Edward Lee werd in 1807 geboren op de Stratford Hall Plantage in Westmoreland County in Virginia als vierde kind van Henry Lee, held uit de Amerikaanse Revolutie, en Anne Hill Carter. Zijn voorvader Richard Lee I emigreerde van Shropshire naar Virginia in 1639.
Zijn vader kende enkele financiële problemen door verkeerde investeringen. Hij werd zelfs een tijdje opgesloten in een gevangenis voor schuldenaren. Kort na de vrijlating van zijn vader verhuisde het gezin naar Alexandria omdat er familie van zijn moeder woonde en omdat er goede scholen waren. In 1811 betrokken ze een huis in Oronoco Street.
In 1812 verhuisde zijn vader permanent naar West-Indië. Lee liep school in Eastern View in Fauquier County en daarna aan de Alexandria Academy, een school die gratis was voor de lokale inwoners en waar hij zijn talent voor wiskunde ontdekte. Hoewel hij een praktiserende christen was zou hij pas op zijn 46ste toetreden tot de Episcopaalse kerk.
Door de afwezigheid van zijn vader werd zijn moeder vaak geholpen door een familielid William Henry Fitzhugh. Hij liet ze in het huis in Oronoco Street wonen en nodigde ze regelmatig uit op zijn buitenhuis op de plantage van Ravenworth. Fitzhugh schreef een brief naar de minister van Oorlog John C. Calhoun om Robert Lee toe te laten tot de United States Military Academy in West Point. In de zomer van 1825 kon Lee aan zijn opleiding beginnen. De hoofdmoot van de opleiding waren de ingenieursstudies. In 1829 studeerde hij af als tweede van zijn klas (van 46) en werd tweede luitenant in het Corps of Engineers. Kort nadat hij was afgestudeerd, stierf zijn moeder op 26 juli 1829.
Militaire loopbaan.
Op 11 augustus 1829 kreeg Lee het bevel van brigadegeneraal Charles Gratiot om naar Cockspur Island in Georgia te gaan. Daar moest Lee een fort bouwen op het moerassige eiland dat de monding van de Savannah kon bewaken. Lee werd betrokken bij de eerste fase van de bouw waarbij het eiland werd drooggelegd en de fundamenten van het fort werden aangelegd. In 1831 werd het duidelijk dat de bestaande plannen van wat later Fort Pulaski zou worden, bijgesteld dienden te worden. Lee werd overgeplaatst naar Fort Monroe in Virginia.
Zijn taken in Fort Monroe waren gevarieerd. Hij hield zich bezig met begroting en budgetten tot het ontwerpen van nieuwe gebouwen. Het dagelijkse leven in het fort werd gekenmerkt door voortdurende conflicten tussen artillerie- en genieofficieren. Uiteindelijk besliste het ministerie van Oorlog om alle genieofficieren weg te halen van het fort. Alleen Lee bleef achter om op een klein kunstmatig eiland, Rip Raps bij het fort te gaan wonen om de verdedigingswerken van het fort verder te verbeteren. Op dit eilandje zou uiteindelijk Fort Wool verrijzen.
In 1834 werd Lee naar Washington geroepen om op te treden als de persoonlijke assistent van generaal Gartiot. Ondertussen was Lee al getrouwd en zocht hij een huurwoning voor zijn gezin. Hij vond er geen en huurde dan maar een kamer in een pension voor zichzelf. Een jaar later werd Lee toegevoegd aan de staf van Andrew Talcott om de zuidelijke grens van Michigan in kaart te brengen. Toen Lee deze opdracht had uitgevoerd, vond hij zijn vrouw ziek in bed. Ze was pas bevallen van hun tweede kind en zou voor enkele maanden het bed moeten houden. In oktober 1836 werd Lee bevorderd tot eerste luitenant.
Tussen 1834 en 1837 was hij assistent van de ‘’chief engineer’s office’’ in Washington. In de zomer van 1835 hielp hij mee om de grens te bepalen tussen Ohio en Michigan. In 1837 was hij verantwoordelijk voor de verbeteringswerken in de haven van Saint Louis, Missouri en enkele projecten langs de Mississippi en de Missouri. Een van deze projecten was het in kaart brengen van de Des Moines Rapids op de Missouri ter hoogte van Keokuk Iowa. Voor deze taken werd hij gepromoveerd tot kapitein. In 1842 werd hij aangesteld als de genieofficier voor Fort Hamilton.
Huwelijk en gezinsleven.
Tijdens zijn verlof in 1829 maakte Lee Mary Custis het hof. Ze kenden elkaar al van kindsbeen af. Lee mocht haar schrijven maar Mary stond erop dat hij "discreet" was. Want al haar brieven werden gelezen door haar moeder. Bij het eerste huwelijksaanzoek werd Lee afgewezen omdat haar vader niets zag in een zoon van een in ongenade gevallen officier. Uiteindelijk gaf haar vader zijn zegen en het koppel trad op 30 juni 1831 in het huwelijk. de 3rd U.S. Artillery was de erewacht. 
Mary Lee volgde haar man naar Fort Monroe waar hun eerste zoon Custis Lee geboren werd. Hoewel het paar zeer hecht was, hadden ze toch een verschillend karakter. Robert was punctueel en net. Iets wat zijn vrouw miste. Mary Lee had ook moeite met het bestieren van een huishouden. Als dochter van welgestelde vader was de overgang naar een eigen huishouden met maar twee slaven niet gemakkelijk voor haar.
Het koppel zou uiteindelijk zeven kinderen krijgen waarvan drie jongens en vier meisjes:
Buiten zijn dochter Annie leefden al zijn kinderen nog bij zijn overlijden. Ze werden allemaal bijgezet in de crypte van de universiteitskapel van de Washington and Lee University in Lexington Virginia.
Mexicaans-Amerikaanse Oorlog.
In de Mexicaans-Amerikaanse Oorlog (1846 – 1848) was Lee een stafofficier van generaal Winfield Scotts en hij had een belangrijke rol in de opmars van Veracruz naar Mexico-Stad: door persoonlijke verkenning ontdekte hij routes die de Mexicanen niet verdedigd hadden, omdat ze dachten dat het terrein te ontoegankelijk was.
Na de Slag bij Cerro Gordo in april 1847 werd hij gepromoveerd tot majoor. Hij vocht ook bij Contreras, Churubusco en Chapultepec, en raakte gewond in de laatste van deze drie. Tegen het einde van de oorlog was hij gebrevetteerd luitenant-kolonel en kolonel. Na de oorlog viel hij terug op de rang van kapitein bij de genie. Deze rang zou hij behouden tot zijn transfer naar de cavalerie in 1855.
Het was tijdens de Mexicaans-Amerikaanse Oorlog dat Lee en Ulysses S. Grant elkaar voor de eerste maal ontmoetten en ook zouden samenwerken. De oorlog eindigde op 2 februari 1848.
Na de oorlog bracht Lee drie jaar door in Fort Carroll in de haven van Baltimore Maryland. Hij kreeg ook andere taken te vervullen zoals het in kaart brengen van of aanpassen van kaarten in Florida.
Vroege jaren 1850: West Point en Texas.
In 1852 werd hij superintendent (directeur) van West Point. Hij was niet enthousiast om deze taak op zich te nemen, maar het ministerie van Oorlog stond erop en Lee gehoorzaamde. Tijdens zijn driejarige leiding verbeterde hij de gebouwen en opleidingen en bracht veel tijd door met de cadetten. Een daarvan was Lees oudste zoon George Washington Custis Lee, die in 1854 als beste van zijn klas afstudeerde.
In 1855 werd luitenant-kolonel Lee overgeplaatst naar het 2nd Cavalry Regiment, dat onder commando stond van kolonel Albert Sidney Johnston. Hij werd naar de grens in Texas gestuurd, waar hij kolonisten beschermde tegen aanvallen van Apache- en Comanche-indianen. Dit waren ongelukkige jaren voor Lee, omdat hij ver bij zijn familie vandaan was, terwijl zijn vrouw steeds zieker werd.
Late jaren 1850: Arlington plantation en Custisslaven.
In 1857 overleed George Washington Parke Custis, de schoonvader van Lee. Lee werd aangesteld als executeur van het testament. De erfenis omvatte grote landerijen, honderden slaven en zware schulden. Custis had in zijn testament een clausule opgenomen waarbij de slaven zo snel mogelijk hun vrijheid dienden te krijgen en dit ten laatste vijf jaar na het overlijden van Custis." The estate was in disarray, and the plantations had been poorly managed and were losing money.
Lee probeerde een opzichter aan te werven om de plantage tijdens zijn afwezigheid te besturen. Hij vond niemand en nam twee jaar verlof uit het leger om het dan maar zelf te doen. Zijn strengere aanpak en zwaardere straffen leidden bijna tot een opstand. De slaven wisten dat ze na de dood van Custis hun vrijheid zouden krijgen en waren niet opgezet met Lees aanpak. Uiteindelijk bleef er in 1860 nog één familie over op de plantage.
Harper's Ferry en John Brown.
In oktober 1859 was Lee toevallig in Washington toen het bericht kwam dat de militante abolitionist John Brown een overval pleegde op het federale wapenarsenaal in Harpers Ferry. De minister van Oorlog vertelde hem dat er een slavenopstand plaatsvond in Virginia en gaf hem het commando over milities uit Maryland en Virginia, soldaten uit Fort Monroe en mariniers om de opstand neer te slaan en de aanstichters te arresteren. Luitenant J.E.B. Stuart, die toen ook in Washington was, vergezelde Lee.
Tegen de tijd dat Lee ter plaatse kwam, later die nacht, had de militie Brown en zijn aanhangers vastgepind in het gebouw van de brandweer. Lee omsingelde het gebouw met zijn troepen en stuurde Stuart met een eis tot onmiddellijke overgave. Toen Brown weigerde, liet Lee de mariniers het gebouw bestormen. Drie minuten later was het gevecht over. Brown werd, ernstig gewond, gevangengenomen, om enkele maanden later te worden opgehangen.
Texas.
In 1860 nam luitenant-kolonel Lee het bevel over van majoor Heintzelman in Fort Brown. Toen Texas in februari 1861 zich afscheurde van de unie, gaf generaal David E. Twiggs zich over met al zijn troepen aan de Texanen. Dit waren ongeveer 4.000 soldaten waaronder Lee. Twiggs nam ontslag uit het leger en kreeg onmiddellijk een benoeming in het Zuidelijke leger. Lee keerde terug naar Washington en werd in maart 1861 benoemd tot kolonel in de First Regiment of Cavalry.
Amerikaanse Burgeroorlog.
Op 18 april 1861, aan de vooravond van de Amerikaanse Burgeroorlog, bood de presidentiële adviseur Francis P. Blair Lee een commando aan in het nieuwe Noordelijke leger. Hij zou de rang van generaal-majoor krijgen. Maar Lees loyaliteit aan zijn geboortestaat Virginia ging voor, dus trad hij toe tot het leger van de Geconfedereerde Staten van Amerika.
Vroege rol tijdens de burgeroorlog.
Bij het begin van de oorlog werd Lee benoemd tot bevelhebber van de eenheden in Virginia. Dit omvatte zowel de Provisional Army of Virginia als de Virginia State Navy. Hij werd benoemd tot generaal-majoor door de gouverneur van Virginia. En als een van de vijf eerste generaals van het Zuidelijke leger. Lee zou nooit de insignes van een Zuidelijke generaal dragen, maar slechts de drie sterren van een Zuidelijke kolonel, gelijk aan de laatste rang die hij had in het U.S. Army rank. Hij wou de juiste insignes niet dragen tijdens het conflict en slechts in vredestijd de benoeming tot generaal in het Zuidelijke leger krijgen.
Lees eerste veldcommando was het leiden van de Zuidelijke eenheden in westelijk Virginia. Hij leed een nederlaag in de Slag bij Cheat Mountain en werd algemeen veroordeeld voor deze mislukking. Daarna werd hij naar de kust van Carolina en Georgia gestuurd om de kustverdediging op te zetten. Hij werd benoemd tot bevelhebber van de "Department of South Carolina, Georgia and Florida" op 5 november 1861. Tussen november en de val van Fort Pulaski op 11 april 1862 slaagde Lee erin om de verdedigingswerken in Savannah op punt te stellen. Tijdens het beleg werden de Noordelijken succesvol bestookt door Zuidelijke kustbatterijen en schepen. De tijd die de Noordelijken nodig hadden om het fort in te nemen, had Lee goed gebruikt om een verdediging in de diepte uit te bouwen. Fort Jackson werd verbeterd en er werden twee extra batterijen gebouwd om de rivier beter te beschermen. Ondanks numeriek sterkere Noordelijke schepen, artillerie en infanterie kon Lee hun opmars met succes blokkeren. Zo kon hij goed getrainde regimenten uit Georgia naar het noorden sturen zodat ze net op tijd ingezet konden worden tijdens de Schiereilandveldtocht. Savannah zelf zou pas veroverd worden tijdens Shermans Mars naar de Zee eind 1864. Lee werd benoemd tot militair adviseur van president Jefferson Davis.
Commandant van de Army of Northern Virginia (juni 1862 – juni 1863).
In het voorjaar van 1862 rukte het Noordelijke leger onder generaal George McClellan op van Fort Monroe naar Richmond tijdens de Schiereilandveldtocht, waarbij ze de rand van de Zuidelijke hoofdstad zouden bereiken langs de rivier de Chickahominy. Nadat generaal Joseph E. Johnston gewond geraakt was tijdens de Slag bij Seven Pines, nam Lee op 1 juni 1862 het commando over van het Army of Northern Virginia, zijn eerste gelegenheid om een leger in het veld te leiden.
Hij versterkte de verdediging van Richmond tijdens de eerste drie weken van juni en ging op 25 juni 1862 in de tegenaanval tegen McClellan met een serie aanvallen, de Zevendagenslag. Lees aanvallen deden de plannen van McClellan deels mislukken. Berucht voor zijn voorzichtigheid trok McClellan zijn troepen terug naar de James en tegen augustus waren alle Noordelijke troepen vertrokken. Lees eerste optreden bij Cheat Mountain werd door zijn troepen niet positief beoordeeld en leverde hem de minder flatteuze bijnaam ""Granny" (oma) Lee op. Door zijn optreden tijdens de Schiereilandveldtocht zou dat omslaan tot bijna-aanbidding als "Marse Robert"" ("meester" Robert).
Na de terugtocht van McClellan versloeg Lee nog een Noordelijk leger tijdens de Tweede Slag bij Bull Run eind augustus. Hij versloeg de Noordelijke generaal John Pope voor McClellan hem versterkingen kon sturen. In 90 dagen was Lee erin geslaagd om McClellan te verjagen, Pope te verslaan en de frontlinie 132 km ten noorden van Richmond te verplaatsen en de oorlog gevaarlijk dicht bij Washington D.C. te brengen. (Zijn leger stond op 32 km van de Noordelijke hoofdstad.)
Daarna viel hij Maryland binnen, in de hoop zijn voorraden te kunnen aanvullen en om de Noordelijke verkiezingen te beïnvloeden ten gunste van een einde aan de oorlog. McClellan kreeg orders van Lee in handen, die door een koerier waren verloren, en kon zo een superieure troepenmacht samentrekken bij Antietam. In de bloedigste dag van de oorlog weerstond Lee de Noordelijke aanvallen, maar hij moest zijn zwaar gehavende leger terugtrekken naar Virginia. McClellan durfde hem niet te achtervolgen.
Lincoln was boos en teleurgesteld over McClellans falen en benoemde Ambrose Burnside tot zijn opvolger als commandant van het Army of the Potomac. Burnside gaf opdracht tot een aanval over de rivier de Rappahannock bij Fredericksburg. Vertraging bij het bouwen van bruggen over de rivier gaf Lee de gelegenheid om een sterke verdediging op te zetten. De aanval op 12 december 1862 was een ramp voor de Noordelijken. Er vielen 12.600 Noordelijke slachtoffers tegenover slechts 5.000 Zuidelijken.
Lincoln benoemde daarna Joseph Hooker tot commandant van de Army of the Potomac. Hooker rukte op om Lee in mei 1863 aan te vallen bij Chancellorsville, Virginia, waar hij werd verslagen door het gedurfde plan van Lee en Thomas "Stonewall" Jackson om hun (kleinere) leger te verdelen en Hookers flank aan te vallen. Het was een grote overwinning voor het Zuiden, maar de dood van Jackson, Lees rechterhand, was een enorme klap.
Hoewel Lee opnieuw een klinkende overwinning had behaald over een veel groter vijandelijk leger, was hij niet tevreden over de gang van zaken in de oorlog. De Zuidelijken kregen het moeilijk aan het westelijke front. Lee ontwierp een plan om voor de tweede keer de Unie binnen te vallen. Zo werd de oorlog opnieuw verplaatst buiten Virginia en hoopte Lee alsnog de vijandelijke hoofdstad in te nemen en de oorlog te beëindigen.
Slag bij Gettysburg.
In juni 1863 trok Lee opnieuw de Noordelijke staten binnen om voedselvoorraden voor zijn troepen te confisqueren, maar ook met de aanstaande verkiezingen in de Unie voor ogen: hij hoopte met overwinningen een anti-oorlogssentiment in het Noorden te veroorzaken en daarmee instemming voor onafhankelijkheid van de Confederatie. Zijn poging om het Noordelijke leger, nu onder leiding van George Meade, te verslaan bij Gettysburg mislukte. J.E.B. Stuarts cavalerie was er niet en Lee gaf zich waarschijnlijk te weinig rekenschap van de voortdurend toenemende vuurkracht van de Noordelijke wapens, vooral de artillerie. Lees beslissing tot een frontale aanval op het centrum van de Noordelijke linies – de desastreuze Pickett's Charge op de derde dag van de slag – leidde tot enorme verliezen. Lee moest zich terugtrekken, maar net als na Antietam durfden de Noordelijke generaals hem niet te achtervolgen. Lee stuurde een ontslagbrief aan zijn president Jefferson Davis op 8 augustus 1863, maar die weigerde Lee te ontslaan. In de herfst vochten Lee en Meade nog twee kleinere confrontaties uit bij Bristoe en Mine Run. Maar dit veranderde niets aan de strategische situatie.
Ulysses S. Grant en het Noordelijke offensief.
In 1864 werd generaal Ulysses S. Grant opperbevelhebber van het Noorden en Grant ging persoonlijk het leger tegen Lee leiden. Lees leger stuitte op Grant bij elke aanval, maar in tegenstelling tot zijn voorgangers gaf Grant niet op en stuurde zijn leger steeds weer naar voren, naar het zuidoosten, in de richting van Richmond. Tot de veldslagen in deze Overlandveldtocht behoren de Slag in de Wildernis, de Slag bij Spotsylvania Court House en de Slag bij Cold Harbor. Uiteindelijk wist Grant zijn leger stiekem over de rivier de James te verplaatsen en het leger van Lee in te sluiten bij Petersburg, een cruciaal spoorwegknooppunt voor de bevoorrading van Richmond. Beide zijden groeven loopgraven. Lee probeerde nog terug te keren naar manoeuvre-oorlogsvoering door Jubal Early een inval te laten doen in de Shenandoahvallei, maar Early werd verslagen door Philip Sheridan. Het Beleg van Petersburg zou duren van juni 1864 tot april 1865.
Opperbevelhebber.
Op 6 februari 1865 werd Lee bevorderd tot algemeen bevelhebber van de Zuidelijke strijdkrachten.
Een Noordelijke poging om Petersburg in te nemen slaagde op 2 april 1865. Lees leger had te veel soldaten verloren door ziekte, desertie en door het aantal doden en gewonden. Lee liet Richmond aan zijn lot over en probeerde zijn leger te verenigen met dat van generaal Joseph E. Johnston in North Carolina. Zijn verzwakte leger werd omsingeld door het Noordelijke leger; Lee gaf zich over aan generaal Grant op 9 april 1865 in Appomattox Court House Virginia. Lee verzette zich tegen de oproep van sommigen om een guerrillaoorlog te beginnen. De burgeroorlog was voorbij in het Oosten.
Na de oorlog.
Voor de oorlog woonde Lee in het familiehuis van zijn vrouw, waarbij ook een plantage hoorde. Maar deze plantage werd tijdens de oorlog, samen met het huis, door unietroepen geconfisqueerd en werd deel van de Arlington National Cemetery. Na twee maanden een woning te hebben gehuurd, ging hij bij een vriend wonen op een plantage nabij Cartersville (Virginia). In december 1882, twaalf jaar na de dood van Lee, besloot het Opperste Gerechtshof van de VS met 5 tegen 4 dat de grond waarop eerder de plantage stond, teruggegeven moest worden aan de familie. Op 3 maart 1883 verkocht de zoon van Lee, George Washington Custis Lee, zijn teruggewonnen eigendom voor $ 150.000 aan het Amerikaanse Congres.
Tijdens zijn leven op het platteland schreef Lee aan zijn zoon dat hij het liefst de rest van zijn leven als boer zou willen slijten. Maar een paar weken later kreeg Lee het aanbod om president van het Washington College te worden (momenteel de Washington and Lee University). Deze functie begon hij op 2 oktober 1865 en vervulde hij tot zijn dood op 12 oktober 1870. In een periode van vijf jaar transformeerde Lee het ooit kleine en onbekende Washington College tot een van Amerika's eerste scholen die les gaf in de vakken journalistiek, handelskennis en Spaans. Lee bedacht ook een motto voor de universiteit, een motto dat nog steeds geldt, ook voor enkele andere scholen in de omgeving. Dit motto luidde "We have but one rule, and it is that every student is a gentleman" (We hebben slechts één regel, en dat is dat iedere student een heer is/zich als een heer gedraagt). Lee trok niet alleen mannen uit het zuiden van de Verenigde Staten aan, maar ook uit het noorden.
Lee mengde zich ook in de politiek van zijn land. Lee, die tegen de afscheiding van de zuidelijke staten was geweest, bleef na de oorlog ongeveer dezelfde mening houden. Hij steunde president Andrew Johnsons plan: de "Reconstruction". Hij was het niet eens met de republikeinen, die gelijke rechten voor de zwarten in het zuiden eisten en beschouwde zwarten als minderwaardig. Lee was van mening dat onderwijs voor zwarten zowel goed was voor de zwarten zelf als voor de blanken. Maar hij vond het ook onverstandig dat de zwarten stemrecht zouden krijgen, iets wat veel mensen in het noorden en zwarte burgers in het zuiden wilden. Stemrecht voor zwarten zou volgens Lee "tot beschamende vertoningen leiden".
Enkele uitspraken van Lee op dit gebied (uitspraken kunnen ook zijn overgenomen uit boeken over het leven van Lee, en dus geformuleerd zijn door biografen):
In een interview in mei 1866 zei Lee dat radicale partijen erg schadelijk kunnen zijn. Hieronder het citaat: "The Radical party are likely to do a great deal of harm, for we wish now for good feeling to grow up between North and South, and the President, Mr. Johnson, has been doing much to strengthen the feeling in favor of the Union among us. The relations between the Negroes and the whites were friendly formerly, and would remain so if legislation be not passed in favor of the blacks, in a way that will only do them harm."
Lee steunde zijn politieke vriend Alexander Stuart. Lee tekende samen met 31 andere ex-geconfedereerden een publieke brief met de volgende tekst:"The idea that the Southern people are hostile to the negroes and would oppress them, if it were in their power to do so, is entirely unfounded. They have grown up in our midst, and we have been accustomed from childhood to look upon them with kindness." Verderop schreven de afzenders echter: "It is true that the people of the South, in common with a large majority of the people of the North and West, are, for obvious reasons, inflexibly opposed to any system of laws that would place the political power of the country in the hands of the negro race. But this opposition springs from no feeling of enmity, but from a deep-seated conviction that, at present, the negroes have neither the intelligence nor the other qualifications which are necessary to make them safe depositories of political power."Lee correspondeerde echter met Stuart, en schreef in die brieven dat hij vond dat een rustige toon en geduld beter voor de belangen van de blanke zuidelijken zouden zijn dan een harde toon. Ook verwijderde hij studenten die zich agressief gedroegen tegenover zwarten van zijn universiteit.
Lee deed ook een aanvraag voor een pardon voor mensen die opnieuw hun trouw zwoeren aan de Verenigde Staten. Hier trad echter een fout in werking. De man die de aanvraag moest behandelen dacht dat iemand anders de aanvraag al lang behandeld moest hebben. En dacht daarom dat het desbetreffende formulier slechts een kopie was, daarom verdween de aanvraag in de la, waar hij tientallen jaren later werd teruggevonden. Lee dacht echter dat het niet ingaan op zijn aanvraag te maken had met een mogelijk strafrechtelijk vervolg van zijn acties tijdens de Amerikaanse Burgeroorlog.
Lees aanvraag inspireerde vele andere zuidelijken hetzelfde te doen. In 1975 werd de aanvraag postuum goedgekeurd door het Amerikaanse Congres.
Ziekte en overlijden.
Op 28 september 1870 kreeg Lee een beroerte. Twee weken later, op 12 oktober 1870 om 9 uur ’s ochtends stierf hij in Lexington (Virginia).
Standbeelden.
In 2017 kwam Lee veel in het nieuws in verband met de vele standbeelden die van hem zijn opgericht na de oorlog, waarover controverse ontstond. Veel steden gingen over tot verwijdering van confederale monumenten in de Verenigde Staten. In Charlottesville ontstonden er protesten waarbij de derde, bekend onder de naam Unite the Right rally uit de hand liep met veel geweld en een aanslag. Opvallend hierbij is dat Robert E. Lee zelf in een brief aan David McConaughy van 5 augustus 1869 aangaf dat hij het geen goed idee vond een herdenkingsmonument op te richten op het slagveld van Gettysburg, omdat deze de wonden of zweren van de oorlog openhouden.

</doc>
<doc id="34496" url="https://nl.wikipedia.org/wiki?curid=34496" title="Offensief">
Offensief



</doc>
<doc id="34497" url="https://nl.wikipedia.org/wiki?curid=34497" title="Market Garden">
Market Garden



</doc>
<doc id="34498" url="https://nl.wikipedia.org/wiki?curid=34498" title="Schijf van Phaistos">
Schijf van Phaistos

De schijf van Phaistos, ook wel bekend als discus van Phaestus (Grieks: Δίσκος της Φαιστού), is een (vermeende) archeologische vondst die op het Griekse eiland Kreta is gedaan door Luigi Pernier in 1908. Volgens Pernier zou de schijf van klei uit een hogere verdieping van een paleis in de bodem terecht gekomen zijn na een aardbeving. Door gebrek aan schade wordt dit betwist. Ook was er geen erkende archeoloog op het tijdstip van ontdekking van de vondst aanwezig.
Beschrijving.
De schijf heeft een diameter van ongeveer 16 centimeter en is ongeveer 16-19 millimeter dik. Het tablet is van aardewerk, waarop aan beide zijden in een spiraalvorm met stempeltjes pictogrammen zijn ingedrukt die mogelijk een alfabet vormen.
De herkomst is onzeker: misschien Klein-Azië, een gissing van de archeoloog Arthur John Evans, of misschien Kreta zelf, hoewel op een paar voorwerpen na de meeste Kretenzische kunst in symboliek en stijl nogal afwijkt. Het teken van de 'mannenkop met hoofdtooi (van veren of riet?)' is wel vergeleken met de Egyptische afbeeldingen van dergelijk getooide Filistijnse krijgers die oorspronkelijk uit Klein-Azië schijnen te zijn gekomen.
De schijf, in 1908 gevonden op de Minoïsche site Phaestus (op Kreta), wordt aan de hand van de archeologische context gedateerd op ongeveer 1700 tot 1600 v.Chr. Momenteel wordt het voorwerp bewaard in het Archeologisch Museum te Iraklion.
Onontcijferd schrift.
Er is veel gespeculeerd over de taal waarin de schijf is geschreven en over de inhoud van de tekst, maar weinig hierover is zeker. Doordat de tekst kort is, is het moeilijk bij de ontcijfering statistische methodes te gebruiken. Zolang wat er op de schijf staat niet is ontcijferd, is het zelfs niet eens helemaal zeker dat het om een tekst in een natuurlijke taal gaat. Een zekere Peter Aleff heeft zelfs een boek laten verschijnen waarin hij beweert dat het gaat om een bord voor een spel verwant aan het – uit de bronstijd inderdaad bekende – senet en een voorloper van ganzenbord.
John Chadwick noemde de schijf 'het eerste document in machineschrift ter wereld' omdat het werd vervaardigd door een reeks reliëfstempels (per teken een stempel) in natte klei te drukken. De maker van de stempels moet van plan zijn geweest meer documenten met deze stempels op te stellen.
Hoewel de schijf afkomstig lijkt uit een gedocumenteerde opgraving, valt niet uit te sluiten dat het gaat om een vervalsing. De uniciteit van het object kan verdacht zijn. De Amerikaanse kunsthandelaar dr. Jerome M.Eisenberger ondersteunt die mening. De tekenaar Gillieron die werkte in opdracht van Luigi Pernier en van archeoloog Evans, staat erom bekend niet alleen goede duplicaten van archeologische voorwerpen te hebben vervaardigd wat een zeer lucratieve bezigheid was, maar hij wordt er samen met een zoon ook ernstig van verdacht bewezen vervalsingen in omloop te hebben gebracht, onder welke twee ivoren 'Minoische' vrouwenbeeldjes. Omdat opdrachtgever Pernier tevens inspecteur van een museum te Florence is geweest waar de met rondlopend Etruskisch schrift voorziene 'schijf van Magliano' zich bevindt, zou Pernier zijn inspiratie voor een eventuele vervalsing m.b.t. tot de 'schijf van Phaistos' daarvandaan kunnen hebben. Tegen die theorie pleit echter sterk dat onder meer enige tekens op de 'schijf van Phaistos' overeen lijken te komen met die ingegrift op een later in gecontroleerde archeologische context gevonden bronzen bijltje uit dezelfde periode, m.a.w. het ingestempelde schrift kan wel degelijk historisch zijn. 
Een thermoluminescentiedatering, die uitsluitsel zou kunnen geven, heeft tot op heden niet plaatsgevonden. De directie van het archeologisch museum van Iraklion/Herakleion heeft tot nu toe geweigerd mee te werken aan natuurwetenschappelijk onderzoek van het materiaal van de schijf dat de ouderdom van het object definitief zou kunnen vaststellen. De schijf trekt er dan ook duizenden bezoekers. 
Analyse van het schrift.
Het schrift is vermoedelijk een lettergreepalfabet, gezien het vrij grote aantal tekens (45). Statistisch gezien is het waarschijnlijk dat in een zo korte tekst, 241 of 242 karakters, nog een dozijn andere tekens niet vertegenwoordigd is. De tekst loopt van buiten naar binnen en lijkt verdeeld te zijn in 30 woorden aan de ene kant en 31 aan de andere. Bij de fabricage is er door de maker op één punt een correctie aangebracht. De lijst van tekens is de volgende, inclusief frequentie:
Ontcijfering.
Er zijn talloze pogingen gedaan het schrift te ontcijferen. Vaak door leken, die meestal de typische beginnersfout maken de tekst te willen lezen als een reeks logogrammen, maar ook linguïsten van naam hebben hun reputatie op het spel gezet door een poging te wagen. 
Steven Roger Fischer ging er in de jaren tachtig van uit dat de taal Grieks is en door vergelijking met twee van de andere Kretenzische schriften, Lineair A en Lineair B, meende hij tot een doorbraak gekomen te zijn. Het zou om een 'oproep tot de strijd gaan om een invasie af te slaan'. Hoewel zijn interpretatie bijval kreeg van het publiek, waren zijn collegae eensgezind in hun afwijzing. 
De op Kreta verblijvende Britse taalkundige Gareth Alan Owens ziet recentelijk eveneens klankovereenkomsten met het Minoische, syllabische Lineair B-schrift. Hij meent o.m. de woorden "iqu" 'godin' en "kurja" 'zwangere' die zouden refereren aan de godin Astarte, te kunnen ontcijferen.. Owens beschouwt de tekst op de 'schijf van Phaistos als 'hymne' of 'gebed'. 
In de 21e eeuw is Achterberg ervan uitgegaan dat de taal Luwisch was en het een landakte betrof. De Amsterdamse Alverna Research Groep rond Jan Best publiceerde eveneens een dergelijke reconstructie in het Luwisch waarin o.m. grondverdeling en de eigennaam Nestor zou voorkomen.
Het grote probleem met iedere poging ligt hem erin dat de tekst zo kort is dat er te veel mogelijke oplossingen zijn. Er kan daardoor niet getoetst worden of een ervan de juiste is. Zolang er niet meer gelijkaardige teksten gevonden worden, lijkt het ontcijferen daardoor principieel onmogelijk.

</doc>
<doc id="34499" url="https://nl.wikipedia.org/wiki?curid=34499" title="Phaestos Disk">
Phaestos Disk



</doc>
<doc id="34507" url="https://nl.wikipedia.org/wiki?curid=34507" title="Irnsum">
Irnsum

Irnsum (officieel, Fries: Jirnsum) is een dorp in de gemeente Leeuwarden, in de Nederlandse provincie Friesland. Het is gelegen ten noordoosten van Terhorne, ten noordwesten van Akkrum en ten westen van Grouw.
De dorpskern is gelegen aan de westoever van de rivier de Boorne, die als de Kromme Grouw verder loopt naar Grouw. Ten zuiden van Irnsum ligt het Prinses Margrietkanaal en ten westen ligt het Sneekermeer. In telde het dorp inwoners. 
Bij Irnsum staat een zendmast van 108 meter hoog. Het dorp deelt met Grouw het treinstation Grou-Jirnsum. Binnen het dorpsgebied van Irnsum ligt de buurtschap Abbengawier en een deel van de buurtschap Oude Schouw.
Geschiedenis.
In de 8ste eeuw zou er bij of nabij Irnsum de Slag aan de Boorne hebben plaatsgevonden. Het gaat om een slag waarbij het leger van de Friese koning Poppo door de Frankische hofmeier Karel Martel werd verslagen.
Irnsum is in de vroege middeleeuwen ontstaan op een terp en bleef lang beperkt tot bebouwing rond de terp. Dit veranderde langzaam vanaf de 18e eeuw en vooral in de 20ste eeuw, toen het dorp uitbreidde in de richting van de Boorne. De oude terp, met daarop de kerk, werd Kerkeburen genoemd.
De eerste vermelding van Irnsum is voor zover bekend in 1399-1401, toen het dorp vermeld werd als "Yrntzom". In 1404 werd de plaats vermeld als "Irnsim", in 1448 als "Yrensem", in 1460 als "Yrnsym" en in 1507 als "Jirnsum". De plaatsnaam verwijst waarschijnlijk naar het feit dat de woonplaats (heem/um) was van de persoon Irin.
Tot de gemeentelijke herindeling in 1984 maakte Irnsum deel uit van de toenmalige gemeente Rauwerderhem, die toen opging in de gemeente Boornsterhem. Op 1 januari 2014 werd deze gemeente opgeheven, waarop Irnsum onderdeel werd van de gemeente Leeuwarden.
In 1989 werd door de gemeente Boornsterhem de officiële naam van de plaats gewijzigd in het Friestalige "Jirnsum". In de gemeente Leeuwarden zijn de Nederlandse plaatsnamen de officiële, behalve voor de plaatsen die werden overgenomen van de opgeheven gemeente Boornsterhem, waarbij de officiële status van de Friestalige namen werd gehandhaafd.
Kerken.
In het dorp staan meerdere kerkgebouwen, maar geen van deze kerken is nog in dienst als kerk. De oudste kerk is de Doopsgezinde 'Vermaning' uit 1684, wel sterk verbouwd in 1866. De kerk is een winkel annex expositieruimte.
De Hervormde kerk uit 1877 is in 2017 verbouwd tot een woonhuis. En in 2015 sloot ook de Mauritiuskerk, deze kerk is de jongste en dateert uit 1965 en verving een kerk uit 1865.
Onderwijs.
Sinds 2013 zijn de basisscholen de "Radboudschool" en "It Tredde Sté" samengegaan in een brede school.
Sport, cultuur en recreatie.
In 1931 werd de voetbalvereniging VV Irnsum opgericht. Verder is er een kaatsvereniging KV Irnsum, een muurkaatsvereniging De Wide Stege, een tennisvereniging TV Eernum, een volleybalclub Iverto en een gymnastiekvereniging Loci. In april vindt jaarlijks de Mûzelloop plaats, langs de Moezel. Sinds 2016 kent Irnsum het gemengde koor Mei MeKoar.
Aan de Boorne zijn diverse havens te vinden.
Jabikspaad.
De oostelijke route van het Jabikspaad, de Friese Camino de Santiago, gaat door Irnsum. Het Jabikspaad is 130 kilometer lang en loopt van Sint Jacobiparochie naar Hasselt. Tegenover de Mauritiuskerk aan de Rijksstraatweg staat het pelgrimsmonument 'De Jirnsumer Moeting' uit 2010.
In Irnsum komen de westelijke en oostelijke route van het Jabikspaad samen. Om dit te markeren is het pelgrimsmonument geplaatst. Van bovenaf lijkt het alsof twee wegen bij elkaar komen, die vervolgens als een bredere weg verdergaan. Dit pelgrimsmonument is gemetseld van middeleeuwse kloostermoppen uit Friese en Duitse kerken en kloosters, die door de in Irnsum geboren Loadewyk Damsma (1921-2010) zijn verzameld. Een informatiebord bij 'De Jirnsumer Moeting' vertelt de herkomst van iedere steen.
Bekende (ex-)inwoners.
Het gezin van schaatsster Atje Keulen-Deelstra (1938-2013) woonde een tijdlang in Irnsum.

</doc>
<doc id="34508" url="https://nl.wikipedia.org/wiki?curid=34508" title="Lijst van Turkse literaire schrijvers">
Lijst van Turkse literaire schrijvers

Bekende schrijvers in de Turkse literatuur:

</doc>
<doc id="34509" url="https://nl.wikipedia.org/wiki?curid=34509" title="Turkse Literatuur">
Turkse Literatuur



</doc>
<doc id="34510" url="https://nl.wikipedia.org/wiki?curid=34510" title="Lev Bronstein">
Lev Bronstein



</doc>
<doc id="34511" url="https://nl.wikipedia.org/wiki?curid=34511" title="Howard Zinn">
Howard Zinn

Howard Zinn (Brooklyn, 24 augustus 1922 – Santa Monica, 27 januari 2010) was een invloedrijk Amerikaans historicus van linkse signatuur.
Zinn was hoogleraar aan de Boston University. Hij ontving verschillende prijzen voor zijn werk. Zijn bekendste boek is "A people's history of the United States", waarin hij het ontstaan van de Verenigde Staten bekijkt door de ogen van indianen, zwarte slaven, vrouwen en arbeiders. Het boek wordt als leerboek gebruikt op sommige Amerikaanse middelbare scholen, ondanks herhaalde pogingen van Republikeinse politici om het uit het onderwijs te bannen.
Daarnaast was Zinn toneelschrijver. Hij schreef drie stukken, waaronder "Emma", gebaseerd op het leven van Emma Goldman. In zijn laatste stuk, "Marx in Soho: a play on history" keert Karl Marx terug uit de dood; hij krijgt een laatste kans van de autoriteiten van het hiernamaals om zijn naam te zuiveren. Hij belandt echter per ongeluk in SoHo (New York), in plaats van Soho (Londen), waar Marx een groot deel van zijn leven doorbracht.

</doc>
<doc id="34512" url="https://nl.wikipedia.org/wiki?curid=34512" title="584 v.Chr.">
584 v.Chr.

Het jaar 584 v.Chr. is een jaartal volgens de christelijke jaartelling.

</doc>
<doc id="34513" url="https://nl.wikipedia.org/wiki?curid=34513" title="599 v.Chr.">
599 v.Chr.

Het jaar 599 v.Chr. is een jaartal volgens de christelijke jaartelling.

</doc>
<doc id="34514" url="https://nl.wikipedia.org/wiki?curid=34514" title="596 v.Chr.">
596 v.Chr.

Het jaar 596 v.Chr. is een jaartal volgens de christelijke jaartelling.

</doc>
<doc id="34515" url="https://nl.wikipedia.org/wiki?curid=34515" title="Zionisme">
Zionisme

Zionisme (Hebreeuws: צִיּוֹנוּת, "Tsiyyonut") is een nationale beweging en ideologie die een Joods thuisland of Joodse staat ondersteunt in het gebied waar in Bijbelse tijden de Israëlitische koninkrijken Israël en Juda hebben gelegen. De term werd voor het eerst gebruikt in 1890 door Nathan Birnbaum in het tijdschrift "Selbstemanzipation". Heimwee naar Zion gaat terug naar de tijd van de Joodse ballingschap in Babylonië die in de Bijbel wordt beschreven. Die naam verwijst naar de berg Zion, die stond voor 'Jeruzalem'. Het zionisme ontstond na de Joodse verstrooiing ten gevolge van de opstand van Sjimon bar Kochba. De twee pijlers van de beweging zijn de Joodse diaspora en het mislukken van de emancipatie van de Joden in de 19de eeuw.
Theodor Herzl, geboren in Boedapest, gaf in 1896 met zijn pamflet 'Der Judenstaat' de stoot tot het georganiseerde zionisme. In 1897 riep hij het eerste Internationale Zionisten Congres te Basel bijeen. Er zouden tot 1902 nog vijf congressen volgen, die resulteerden in de stichting van de 'World Zionist Organization'.
Componenten van zionisme.
Het zionisme heeft politieke, culturele, socialistische en religieuze componenten.
Politiek.
Het politieke zionisme ontstond in het 19e-eeuwse Europa onder seculiere Joden, en kwam vooral voort uit de visie dat de emancipatie van Joden in Europa mislukt was doordat ze geen eigen staat hadden, en ook door hun afwijkende positie in de maatschappij (met vooral beroepen in de dienstensector). Moorden op Joden en vernietiging van Joods eigendom door pogroms in Oost-Europa versterkten deze visie maar ook in West-Europa groeide het antisemitisme.
Cultureel.
Het culturele zionisme, dat vaak samenging met het politieke zionisme, wilde de Hebreeuwse taal en Joodse cultuur behouden en versterken, die door de vergaande assimilatie van Joden in met name West-Europa verloren dreigde te gaan.
Asher Zvi Hirsch Ginsburg (1856-1927), (pseudoniem Ahad Ha’am, (Hebr.): één (van) het volk) neemt in een artikel over zionisme een eigen positie in. Hij was tegen het beginnend politieke zionisme, dat de joden uit de diaspora naar Palestina wilde brengen. Wel hoopte hij dat in Palestina, het Land van Israël, een renaissance van joods leven zou ontstaan, een licht dat de joodse diaspora zou aansteken. Een voorbeeld voor een verdeeld rakende diaspora. De tijd was nog niet rijp voor een messiaanse terugkeer van het volk naar het land. Het volk moest eerst rijper worden. Dan zouden geleidelijk joden er heen kunnen gaan om een spiritueel centrum van Hebreeuwse cultuur te vormen. Na zijn eerste bezoek aan Palestina schreef hij in 1891 over zijn ervaringen daar en waarschuwde hij zijn medejoden: 
"de woede van de inheemse bevolking niet op te wekken door hen kwaad te doen ... we moeten voorzichtig zijn in onze omgang met een vreemd volk onder wie we zijn teruggekeerd om te leven, deze mensen met liefde en respect behandelen en, onnodig te zeggen, met gerechtigheid en gezond verstand. En wat doen onze broeders? Precies het tegenovergestelde! Ze waren slaven in hun diaspora, en plotseling vinden ze zichzelf met onbeperkte vrijheid, wilde vrijheid die alleen een land als Turkije (het Ottomaanse Rijk) kan bieden. Deze plotselinge verandering heeft despotische neigingen in hun hart geplant, zoals altijd gebeurt met voormalige slaven ('eved ki yimlokh - wanneer een slaaf koning wordt - Spreuken 30:22). Zij behandelen Arabieren met vijandigheid en wreedheid , slaan hen schandelijk zonder voldoende reden en scheppen zelfs op over hun daden. Er is niemand om de vloed te stoppen en een einde te maken aan deze verachtelijke en gevaarlijke neiging. Onze broeders hadden inderdaad gelijk toen ze zeiden dat de Arabier alleen hem die moed en dapperheid toont respecteert. Maar als deze mensen het gevoel hebben dat de wet aan de kant van hun rivaal staat en, nog meer, als ze gelijk hebben te denken dat de acties van hun rivaal onrechtvaardig en onderdrukkend zijn, dan houden ze, zelfs als ze zwijgen en eindeloos gereserveerd, hun woede in hun harten. En deze mensen zullen wraakzuchtig zijn als geen ander"..
Socialistisch.
Socialistisch zionisme domineerde vanaf de jaren 20 tot in de jaren 70 van de 20e eeuw in het Mandaatgebied Palestina en speelde een hoofdrol in het opbouwen van een Joodse staat. Zij stond aanvankelijk een socialistische maatschappij voor en benadrukte dat Joden zich de beroepen in landbouw en industrie (weer) eigen moesten maken om een volledige zelfvoorzienende natie te kunnen vormen.
Religieus.
Religieus zionisme was in de 19e eeuw nog uiterst marginaal, daar de meeste godsdienstige Joden ervan overtuigd waren dat alleen de toekomstige joodse Messias de Joden naar hun 'Beloofde Land' kon terugleiden. Het heimwee naar Zion en verlangen naar een eigen Joods vaderland komt in het lied Hatikwa tot uitdrukking.
Sinds de jaren dertig van de 20e eeuw groeide echter de aanhang van dit religieus zionisme. Bij de oprichting van de staat Israël en met name na (de Zesdaagse Oorlog) van 1967 is het een bepalende factor geworden in de politiek van Israël. Samen met de seculiere revisionistische zionisten (een afsplitsing uit de jaren twintig) streven ze een groter grondgebied voor die staat na.
Het religieus zionisme, vrijwel identiek aan wat bekendstaat als modern-orthodox jodendom, combineert een liberale interpretatie van orthodox jodendom met zionisme. In tegenstelling tot charedische joden dragen de mannen 'normale' westerse kleding, geen hoed, maar enkel een (meestal gekleurde) keppel.
Houding van Joden tegenover het zionisme.
Aanvankelijk had het zionisme maar weinig aanhang onder Joden in Europa en Amerika. Vooral religieuze Joden vinden dat herstel van de Joodse heerschappij in het land van Israël pas na het verschijnen van de Messias kan plaatsvinden, en dat het bijna godslasterlijk is om dit op seculiere gronden te willen bereiken. Seculiere Joden geloofden in meerderheid dat liberalisme ofwel socialisme uiteindelijk het antisemitisme zou overwinnen en hen veiligheid en gelijkheid zou bieden in de landen waar zij woonden. Voor een meerderheid van de Joden die vervolging in Oost-Europa ontvluchtten, was Amerika een aantrekkelijker toevluchtsoord dan het onherbergzame Palestina. Er was veel scepsis over de haalbaarheid van het zionistische project.
De voortdurende vervolging in Oost-Europa vanaf eind 19e eeuw en nadien de "Shoa" (Holocaust) tijdens het nazibewind, waarbij ruim een derde van alle Joden in de wereld werd vermoord, leidden ertoe dat ook onder minder religieuze Joden de mening groeide dat, met het oog op zelfbehoud, een thuisland nodig zou zijn. Zo ontstond bij deze groep alsnog meer steun voor het verkrijgen van een eigen land.
Van de religieuze Joden is er vanuit de ultraorthodoxie verzet tegen het zionisme, gebaseerd op de joodse wet (halacha) die een Joodse staat vóór de komst van de Messias strikt verbiedt; veel religieuze Joden vinden het bijna godslasterlijk om dit op seculiere gronden te willen bereiken. Chareidische (ultraorthodoxe) rabbijnen en hun volgelingen blijven tegenstanders van het zionisme; sommigen sterker dan anderen.
De grootste en een van de felste antizionistische bewegingen tot op de dag van vandaag is de Satmar-beweging. De vorige Rebbe (leider) ervan, Groot Rabbijn Joel Teitelbaum, is de schrijver van het antizionistische boek Vayoel Moshe. Ook de Edah HaChareidis, de extreem-orthodoxe rabbinale raad van Jeruzalem, is fel antizionistisch, evenals de kleine ultraorthodox-joodse groep Neturei Karta die fel gekant is tegen een eigen Joodse staat.
Geschiedenis.
Opkomst zionisme.
De zionistische ideologie werd hoofdzakelijk ontwikkeld door joden in Midden-Europa. De feitelijke emigratie naar Palestina in de 19e en vroege 20e eeuw vond vooral plaats vanuit Oost-Europa, waar discriminatie en vervolging van joden het hevigst was. De Duitse socialist Moses Hess (1812 - 1875) riep in 1862 in zijn boek "Rom und Jerusalem" op tot het vormen van een Joodse nationale beweging en 'terugkeer' naar Palestina. De Russische arts en vroegere assimilationist Leon (Yehuda Leib) Pinsker (1821-1891) schreef in 1882 in het Duits het pamflet "Selbstemanzipation", waarin hij eveneens Joden opriep zichzelf te bevrijden door vestiging in een eigen land. Pinsker richtte daarna "Hovevei Tzyion" in Rusland op om het zionisme te bevorderen. De Weense journalist Nathan Birnbaum (1864-1937) bouwde op de ideeën van Pinsker voort onder andere in zijn eigen tijdschrift (1884-1894) dat eveneens "Selbst-Emanzipation!" heette. Theodor Herzl, een stads- en vakgenoot van Birnbaum, presenteerde in 1896 in zijn boek "Der Judenstaat" een praktisch plan en een visie hoe een Joodse staat te verwezenlijken zou zijn. Een jaar later richtte hij de internationale zionistische beweging op.
Zionistische beweging.
In augustus 1897 kwam te Bazel onder leiding van Herzl en Birnbaum het eerste Internationale Zionistische Congres bijeen met zo'n 200 deelnemers, die een programma aannamen waarin Palestina als thuisland voor Joden werd nagestreefd. Naast het stimuleren en faciliteren van daadwerkelijke emigratie naar Palestina, was de hoofdzorg van de zionistische beweging steun en legitimiteit te verkrijgen van de toenmalige grootmachten. Herzl sprak met de sultan van Turkije, de Duitse keizer en de Russische regering, en zelfs met de paus, maar geen van hen wilde medewerking verlenen aan het zionistische project. Het Ottomaanse Rijk dat Palestina al eeuwen overheerste, stond negatief tegenover het zionisme en wierp obstakels op tegen immigratie en landaankopen.
Niet alle zionisten zagen het toenmalige Palestina als de enige plaats waar een thuisland voor Joden kon worden gevestigd. Ook vestiging in Argentinië, Brits-Guiana en Oeganda werd aanvankelijk overwogen, maar na de oprichting van de zionistische beweging in 1897 verdwenen deze opties al snel van het toneel. Een uitzondering hierop was het Saramaccaproject uit omstreeks 1946. Een thuisland in Palestina sloot aan bij het gedurende bijna 2000 jaar diaspora 'nimmer gedoofde verlangen naar Zion' en kon dus op het grootste draagvlak rekenen.
Het Britse mandaatgebied Palestina.
Tijdens de Eerste Wereldoorlog sprak de Britse regering bij monde van Lord Balfour zich onder druk van de Zionistische Wereldorganisatie uit voor het oprichten van een "Joods nationaal tehuis" in Palestina: (de Balfour-verklaring). Dit was in tegenspraak met de zogenoemde Hoessein-McMahon-correspondentie, waarin de Britten onafhankelijkheid toezegden aan de Arabieren in een groot deel van het Midden-Oosten, met uitzondering van de kuststrook westelijk van Syrië. De Arabische leider Faisal I sloot op de Vredesconferentie van Parijs in 1919 een overeenkomst met de zionistische leider Chaim Weizmann, waarin beiden elkaar steun toezegden voor hun nationale aspiraties. Faisal maakte zijn deel van de overeenkomst echter afhankelijk van het verkrijgen van Syrië: een Britse toezegging die niet werd nagekomen.
Korte tijd na de Balfour-verklaring van 1917 veroverde Groot-Brittannië het gebied op de Ottomanen en kreeg in 1922 van de Volkenbond officieel het mandaat over Palestina met de opdracht om van het gebied en zijn bewoners op termijn een zelfstandig land te maken. Daarnaast werd in het mandaat ook de Balfour-verklaring opgenomen, die de mandataris verplichtte zijn steun te geven bij het vestigen van een Joods nationaal tehuis in Palestina. Deze twee doelstellingen bleken weldra onverenigbaar. De Arabische bevolkingsmeerderheid wees de Balfour-verklaring af en al snel rees er verzet tegen de groeiende zionistische immigratie, en het Britse bestuur kreeg met geweld van beide kanten te maken. Na onlusten in 1920 en 1921, waarbij 95 doden vielen, splitsten de Britten in 1923 het grootste deel van het mandaatgebied af en verboden daar vestiging door Joden. Dit deel, ten oosten van de rivier de Jordaan gelegen, werd later het koninkrijk Transjordanië (tegenwoordig Jordanië).
De Joods-zionistische gemeenschap (de Jisjoev) zette in Palestina eigen instituties op, zoals scholen, medische voorzieningen, openbare werken en een vakbond, en ontwikkelde zich zo langzaam tot een staat binnen een staat. Na de eerste rellen in 1920 werd, onder leiding van de radicale zionist Ze'ev Jabotinski (1880-1940), ook een militante zionistische organisatie opgericht, de Hagana. "Hagana" betekent letterlijk "verdediging,", waarvan de latere premier van Israël, Itzhak Ben-Zvi een van de eerste leiders werd. De organisatie kwam in een twijfelachtig licht te staan door betrokkenheid bij terroristische activiteiten. Nadat in 1929 bij een Arabische opstand 133 Joden waren vermoord (onder andere in Hebron), werd de Hagana door de leiding van de Jisjoev uitgebouwd tot een ondergronds leger, waaruit later de Palmach voortkwam.
Na de eerste Arabische rellen in 1920 en 1921 benoemden de Britten, in een poging de Arabische weerstand te neutraliseren, Haj Amin al-Husseini tot moefti van Jeruzalem. Deze bleef vanuit zijn nieuwe positie echter het verzet tegen de zionisten aanwakkeren, en speelde een leidende rol tijdens de grote opstand van 1936-1939, waarbij naast honderden Joden ook veel Arabische tegenstanders van de Husseini-clan werden vermoord. In totaal kwamen bij deze opstand meer dan 5000 Arabieren, 400 Joden en 200 Britten om het leven. In 1937 moest de moefti voor de Britten vluchten, eerst naar Irak en later naar nazi-Duitsland.
Revisionistisch zionisme.
Na de afsplitsing van Transjordanië scheidde zich een groep radicale zionisten onder leiding van Ze'ev Jabotinski af, en vormden de oppositionele revisionistische stroming binnen het zionisme. De agenda van deze beweging werd lange tijd bepaald door verzet tegen de deling van het Brits mandaatgebied (in 1922). Daarnaast was ze tegen de overwegend socialistische oriëntatie van de Jisjoev en de voorzichtige opstelling ervan tegenover de Arabieren en de Britten. Hij richtte in 1923 de Zionistische Joodse Jeugdvereniging Betar op, die gevechtstrainingen kregen met o.a. houten stokken, geweren en sabels en zich inzetten voor de stichting van een Joodse staat. (Jabotinsky zelf werd in 1929 uit Palestina verbannen). De revisionisten richtten in 1937 een eigen guerrilla leger op, de "Irgun", die wraakacties uitvoerde tegen Arabische burgers en die ook Britse doelen aanviel. In 1944 werd Menachem Begin (1913-1992) leider van de Irgun en ging de organisatie zich steeds meer toeleggen op terroristische acties tegen de Britten. Toen de Lechi, een revisionistische afsplitsing, in 1944 de hoge Britse diplomaat Lord Moyne vermoordde, keerde de Britse premier Winston Churchill zich tegen het zionisme, en begon de Hagana een campagne tegen de revisionistische guerrillastrijders in een poging de verloren sympathie terug te winnen. Daarbij werden zo'n 1000 strijders uitgeleverd aan de Britse autoriteiten,
De stichting van de staat Israël.
In reactie op de grote Arabische opstand stelden de Britten in 1937 voor het Mandaatgebied Palestina op te splitsen in een kleine Joodse en een grotere Arabische staat -met al dan niet vrijwillige verhuizingen- om de bevolkingsgroepen in het gebied zo veel mogelijk te scheiden. De zionisten namen het plan in overweging, maar de Arabieren wezen het resoluut af. In 1939 werd Joodse immigratie naar het gebied door de Britten sterk beperkt. Dit werd veel Joden die aan de vervolging door de nazi's probeerden te ontkomen noodlottig, temeer daar veel andere landen (waaronder Nederland) Joodse vluchtelingen weerden. Vanwege deze immigratiebeperkingen verklaarde, in navolging van de revisionisten, ook de hoofdstroom van de zionistische beweging af te willen van het Britse mandaat en belegde een buitengewone conferentie (Biltmore-conferentie/Biltmore Programma) in mei 1942 in het gelijknamige hotel in de stad New York. Men eiste volledige controle over de immigratie en de oprichting van een onafhankelijke Joodse staat in heel Palestina na de Tweede Wereldoorlog met steun van de Verenigde Staten. Dit betekende een nederlaag voor de bi-nationalisten, die een gezamenlijke Joods-Arabische staat voorstonden.
Na de Tweede Wereldoorlog probeerde een deel van de honderdduizenden Joodse overlevenden van de Shoa naar Palestina te komen. De Britten hielden echter strikt vast aan hun immigratiequota en stuurden schepen met migranten terug naar Europa of detineerden migranten op Cyprus. De Hagana en de Irgun verenigden zich in een gemeenschappelijke strijd tegen de Britten en organiseerden op grote schaal illegale immigratie (Aliyah Bet of Ha'apala). Ook werden terroristische aanslagen gepleegd tegen de Britten, onder meer de bomaanslag in het Koning Davidhotel waarbij 91 personen omkwamen. In 1947 besloot Groot-Brittannië het mandaat terug te geven aan de Verenigde Naties (de opvolger van de Volkenbond) die op 29 november 1947 het verdelingsplan van de Verenigde Naties aannam dat het gebied opdeelde: 55%, bestaande uit de kustvlakte met de belangrijke havenstad Haifa, Oost-Galilea en de Negev voor een Joodse staat, 42% voor een Arabische staat, en een zone met en rond Jeruzalem (Arabisch: Al-Quds) onder internationaal bestuur. Dit werd door de Arabieren -zowel in Palestina als daarbuiten- afgewezen. Onmiddellijk na het aannemen van deze resolutie brak een gevechten uit tussen Joodse en Arabische milities. De Britten zouden het mandaatgebied op 15 mei verlaten, waarop de Jisjoev onder leiding van David Ben-Goerion op 14 mei 1948 de staat Israël uitriep in het gebied wat door de Verenigde Naties als Joodse staat was aangewezen. Een dag later vielen verschillende Arabische buurlanden Palestina binnen en vielen Israël aan. Vanaf december 1947 waren reeds 200.000 Palestijnen uit, wat nu Israël was, gevlucht of van huis en haard verdreven. In die periode en de navolgende Arabisch-Israëlische Oorlog van 1948 werden ruim 700.000 Arabische Palestijnen uit Israël verdreven of moesten vluchten: voor de Palestijnse Arabieren de Nakba (catastrofe) genoemd. Door Israël wordt de Arabisch-Israëlische Oorlog van 1948 aangeduid als de Israëlische Onafhankelijkheidsoorlog. Na de wapenstilstanden in 1949 had Israël een veel groter grondgebied veroverd en zich toegeëigend dan het Verdelingsplan van de VN, namelijk 78% van het Mandaatgebied Palestina. Op 11 mei 1949 werd de nieuwe staat Israël volgens Resolutie 273 toegelaten tot het lidmaatschap van de Verenigde Naties met de ondertekening van het Handvest van de Verenigde Naties en de belofte de VN-resoluties uit te zullen voeren. (nb. 29 november 1947 betreft Resolutie 181 (Verdelingsplan), en 11 december 1948 Resolutie 194 met betrekking tot de status van Jeruzalem)
Joodse immigratie naar Palestina.
"(Bevolkingsstatistieken van Palestina in de Ottomaanse en Britse periode, alsook aantallen Joodse en Arabische immigranten, emigranten en vluchtelingen, maken deel uit van felle debatten in verband met claims van beide zijden op het grondgebied. Er zijn weinig betrouwbare statistieken beschikbaar. Onderstaande schattingen zijn grotendeels ontleend aan het Israëlische Ministerie van Buitenlandse Zaken.)"
Door de eeuwen heen waren kleine Joodse gemeenschappen in Palestina blijven bestaan. In de 18e en 19e eeuw arriveerden regelmatig groepjes Joden die, meestal onder leiding van een rabbijn, uit de diaspora terugkeerden naar hun heilige land, in de hoop daar een beter bestaan te vinden. De Joodse bevolking in Palestina groeide daardoor geleidelijk van 17.000 in 1844 naar circa 25.000 in 1880 (te midden van een Arabische bevolking van circa 425.000).
De eerste grote trek van ongeveer 35.000 immigranten naar Palestina begon rond 1882; vanaf 1904 volgde een tweede golf van zo'n 40.000 immigranten. Deze eerste zionisten werden sterk gedreven door socialistische en communistische idealen. Dit kwam tot uiting in een sterke gemeenschapszin, en leidde tot het unieke systeem van de "kibboets" dat nu nog steeds wordt toegepast in de huidige staat Israël. Van deze Joodse immigranten echter verliet naar schatting bijna de helft het land weer, teleurgesteld door de moeilijke levensomstandigheden in Palestina. Tussen 1897 en 1914 waren ook ongeveer 1 miljoen Joden vanuit Europa naar de Verenigde Staten geëmigreerd.
Tussen 1918 en 1929 kwamen er circa 123.000 immigranten in Palestina aan, waarvan er 100.000 bleven. De bijna 250.000 Joden die daarna in de jaren 30 arriveerden waren veelal vluchtelingen uit nazi-Duitsland, Polen en de Sovjet-Unie. Na de instelling van de immigratie-restricties door de Britten en het uitbreken van de Tweede Wereldoorlog in 1939 werd Palestina nagenoeg onbereikbaar. Tussen 1945 en 1948 slaagden ongeveer 80.000 mensen erin om vanuit Europa illegaal Palestina binnen te komen.
Bij de uitroeping van de staat Israël woonden er 650.000 Joden in het gebied. Daarna volgde een immigratiegolf uit Arabische landen waardoor de Joodse bevolking binnen enkele jaren verdubbelde. Na het aannemen van het verdelingsplan door de Verenigde Naties in 1947 én de stichting van de staat Israël in 1948 verslechterde de positie van Joden in de Arabische wereld. In Caïro had al in 1945 een pogrom plaatsgevonden en in 1948 werden bomaanslagen in de Joodse wijk gepleegd. In Jemen waren in 1947 pogroms uitgebroken en waren Joden in een vluchtelingenkamp ondergebracht; tussen 1948 en 1950 werden zij met de Operatie Magic Carpet geëvacueerd naar Israël. Na de stichting van Israël braken pogroms uit in Libië en werd de Joodse bevolking gedwongen te emigreren. De grootste groep uit Libië kwam voor 1951 aan. De Wet op de Terugkeer (1950) garandeerde alle Joden ter wereld vrije toegang tot Israël. Vanaf die tijd bleven jaarlijks tienduizenden vanuit allerlei continenten naar Israël komen, geholpen door de Israëlische regering en zionistische organisaties in de diaspora. In de Arabische wereld nam het aantal Joden af van 881.000 in 1948 tot minder dan 26.000 in 1976. In de jaren zeventig en vooral de jaren 90 immigreerden in totaal 840.000 Joden uit de (voormalige) Sovjet-Unie; in 1984 en 1991 werden duizenden Ethiopische" Joden naar Israël gehaald.
Zionisme sinds de oprichting van Israël.
Sinds de uitroeping van de staat Israël in 1948 verloor het zionisme een deel van zijn oorspronkelijke ideaal omdat het primaire doel, de stichting van een eigen Joodse staat, behaald was. Het wordt sindsdien gezien als een beweging die de staat Israël steunt. In een enquête eind 2005 onder 800 Joden in de Verenigde Staten (het land met de grootste Joodse gemeenschap buiten Israël) zei 82% van hen Israël te steunen. Zionistische organisaties moedigen Joden aan Israël te bezoeken en erheen te emigreren, en bieden daarbij praktische ondersteuning. Verder verdedigen ze Israël in de media en middels lobby-activiteiten, zoals AIPAC in de Verenigde Staten.
Het zionisme is tegenwoordig verdeeld in meerdere stromingen:
'Post-Zionisten' zien het zionisme als voltooid, uit het 'Arbeidszionisme' en de Arbeidspartij zijn groeperingen voortgekomen, die actief zijn in de Israëlische vredesbeweging, en sinds 1967 is er een 'Neo-Zionistische' stroming. Deze laatste stroming is actief met het stichten van Israëlische nederzettingen op de Westelijke Jordaanoever. Vanaf 1977 is de Likoed, een op het revisionistisch zionisme gebaseerde politieke partij, bijna onafgebroken aan de macht. In 2009 ging zij een lijstverbinding aan met Jisrael Beeténoe, een rechts-nationalistische partij.
Buiten een, aanvankelijk zeer grote maar tegenwoordig relatief kleine, groep orthodoxe joden is het zionisme ook steeds consequent afgewezen door radicale marxistisch georiënteerde Joden, die zionisme en 'het Joodse probleem' als een onderdeel van het kapitalisme en imperialisme beschouwen. Na 1967 en vooral in recente jaren heeft een aantal Joden zich aan de kant van de Palestijnen geschaard om Israël als Joodse staat op te heffen en in plaats daarvan een eigen staat te vestigen.
Steun voor het zionisme (niet te verwarren met erkenning van de staat Israël) is in westerse landen onder meer te vinden bij christen-zionisten, groeperingen als Christenen voor Israël en conservatief evangelische groeperingen. De gebeurtenissen van 1948 en 1967 waren doorslaggevend om de conservatieve evangelische Amerikanen te overtuigen van de “countdown to the return of Jesus”. De christen-zionisten maken deel uit van een bredere groep politiek rechts georiënteerde christenen. Op zowel de Israëlische discriminatie van moslims en christenen als op 'christelijke zionisten' uitte de Wereldraad van Kerken in de slotboodschap van 30 mei 2013 ernstige kritiek. In de laatste decennia is met name linkse Joodse en niet-Joodse steun voor Israël en het zionisme teruggelopen wegens de bezettings- en nederzettingenpolitiek in de Palestijnse gebieden, de oorlog in Libanon, en de toenemende invloed van religieuze en revisionistische Joden in de Israëlische politiek.
Op enkele uitzonderingen na hebben Arabische staten zich vanaf het begin sterk verzet tegen het zionisme en het bestaan van de staat Israël door middel van een boycot of antizionistische dan wel antisemitische propaganda. Vanaf de jaren 50 kregen zij bijval van de Sovjet-Unie en de meeste communistische staten in het veroordelen van zionisme als vorm van imperialisme en racisme.
In het kader van het conflict over Palestina zijn er nog diverse oorlogen gevoerd.
In 1975 bepaalde de Algemene Vergadering van de VN in Verenigde Naties Resolutie 3379 dat zionisme een vorm van racisme is.
Op 16 december 1991 werd deze bepaling van 'racisme en raciale discriminatie' door middel van resolutie 46/86 herroepen.

</doc>
<doc id="34516" url="https://nl.wikipedia.org/wiki?curid=34516" title="Sefardische Joden">
Sefardische Joden

Sefardische Joden of Sefardim (Hebreeuws: ספרדי, "Səfardi" "Səp̄arədî"; meervoud: ספרדים, "Səfaradim" "Səp̄arədîm") zijn Joden wier voorouders in Spanje en Portugal leefden. In 1492 werden zij als gevolg van het verdrijvingsedict gedwongen Spanje te verlaten, dan wel zich tot het christendom te bekeren. In 1497 werden de Sefardim in Portugal voor dezelfde keuze gesteld. Hiermee kwam een einde aan een periode van openlijke Joodse aanwezigheid op het Iberisch Schiereiland, die al zou dateren van de Fenicische of latere Carthaagse periode, dus in ieder geval teruggaat tot voor de Romeinse verovering van Iberië.
De term Sefardim is afgeleid van het Hebreeuwse woord "Sefaràd", dat Spanje betekent. De taal van de Sefardim is het Ladino, een aan het Spaans verwante taal met veel Hebreeuwse woorden. Deze taal is echter bijna uitgestorven: Sefardische Joden spreken nu voornamelijk (in Israël) Modern Hebreeuws en ook in andere landen de landstaal. Het Ladino leeft nog voort in het Sefardische muziekgenre.
De Sefardische Joden stonden in West-Europa vaak meer in aanzien dan de Asjkenazim, de Joden uit Oost-Europa. De Sefardim speelden een rol in bankwezen en wetenschap. Een aantal van hen werd in de adelstand verheven, zoals de familie Lopes Suasso.
Mizrachi-Joden.
In een bredere zin wordt de term 'Sefardisch' ook gebruikt voor de Mizrachi-Joden (Mizrahi). Dit zijn de Joden die al vanouds in het Midden-Oosten en de Arabische wereld wonen, in landen zoals Perzië, Syrië en Irak. Echter, hun gebedenboeken verschillen van die van de Sefardische Joden afkomstig uit Iberië, evenals hun cultuur. Mizrachi Joden spreken Arabisch en Joodse dialecten, zoals Joods-Arabisch, Joods-Perzisch (Jidi) of Joods-Aramese dialecten.
Sinds de oprichting van de staat Israël zijn de gemeenschappen van de Mizrahi in hun oorspronkelijke landen vrijwel allemaal nagenoeg verdwenen. De hedendaagse Mizrahi in Israël zijn veelal geïntegreerde Israëli en ook in Israël geboren (zogenaamde Sabras). De Mizrahi in Israël ressorteren onder het Sefardische opperrabinaat.
Geschiedenis.
Wanneer de eerste Joden zich in Iberië vestigden, is onduidelijk. Volgens verschillende legendes zouden er al sinds de tijd van de Feniciërs en koning Salomo Joden in Spanje leven die toen handelden met het eveneens legendarische Tarsis.
De Romeinse tijd.
Vast staat dat ten tijde van de Romeinse verovering van Iberië (vanaf de tweede eeuw voor Christus) al Joden in Iberië en Zuid-Frankrijk leefden waar ze betrekkelijk vreedzaam konden leven. Zij zouden als handelaren naar die gebieden zijn gemigreerd.
De Visigotische tijd.
In het begin van de heerschappij van de Visigoten (vanaf de vierde eeuw na Christus) kon de Joodse bevolking van Iberië naar wordt aangenomen in redelijke vrijheid leven. Dit veranderde in de loop der tijden echter, vooral nadat de Visigotische heersers in 589 van het ariaanse christendom naar het katholieke christendom waren overgegaan. Het kwam in die tijd zelfs tot een verbod op het joodse geloof, maar onduidelijk is of dat verbod in de praktijk ook werd uitgevoerd.
De Moorse tijd.
De Sefardim verwelkomden de Moorse inval in Zuid-Spanje (712) en de daaropvolgende verovering van een groot deel van het Iberische Schiereiland omdat zij hoopten in meer vrijheid te kunnen leven dan ten tijde van de Visigotische heerschappij. Die hoop bleek bewaarheid te worden: ten tijde van de Moorse heerschappij van Spanje leefden de Sefardim gedurende langere perioden in relatieve vrijheid en de Sefardische gemeenschap maakte een bloeitijd door op cultureel, filosofisch, wetenschappelijk en theologisch terrein. Ook in de Moorse tijd kwamen echter perioden voor zoals tijdens het kalifaat van de Almohaden waarin de geloofsvrijheid ernstig onder druk kwam te staan.
De Reconquista en de verdrijving uit Iberië.
De situatie van de Sefardim verslechterde echter definitief toen hun woongebieden, gedurende de Reconquista (herovering) van Spanje, door de christenen geleidelijk werden veroverd op de Moren. In deze gebieden kwamen de Sefardim in het algemeen zwaar onder druk te staan. In verschillende delen van het land werd wetgeving ingevoerd die ertoe moest leiden dat de Sefardim gemarginaliseerd werden van de rest van de bevolking. Ook kwam het op grote schaal tot pogroms die velen het leven kostten en vele Sefardim voelden zich gedwongen zich tot het christendom te bekeren om het vege lijf te redden. In 1492 eindigde met de inname van Moors Granada door het katholieke koningspaar uiteindelijk de Reconquista van Spanje. In datzelfde jaar vaardigden zij het Verdrijvingsedict uit als gevolg waarvan de Sefardim definitief gedwongen werden Spanje te verlaten, dan wel zich tot het christendom te bekeren. Zij die zich niet tot het christendom bekeerden, vertrokken voornamelijk naar Portugal (dat toen een zelfstandig koninkrijk was), het Ottomaanse Rijk en Noord-Afrika. Een kleinere groep vertrok naar de Nederlanden, Frankrijk, Italië en Engeland.
Koning Johan II van Portugal stond de gevluchte Joden met tegenzin een verblijf van maximaal acht maanden toe. Van wie langer bleef, werden in 1493 de kinderen afgepakt, om een katholieke opvoeding te krijgen op het verre Sao Tomé. Uiteindelijk werden de Sefardim in Portugal in 1497 voor dezelfde keuze gesteld als een aantal jaren daarvoor in Spanje. Het precieze aantal Sefardim dat Iberië ontvluchtte, is onduidelijk. Aangenomen wordt dat in totaal naar schatting zo'n 200.000 Sefardim het Iberisch Schiereiland ontvluchtten.
De omvang van de Joodse bevolking van Iberië rond de tijd van de verdrijving staat niet precies vast. De schattingen lopen uiteen van zo'n 100.000 tot zo'n 300.000 personen. De groep was daarmee een aanzienlijke minderheid van de totale Iberische bevolking. Hoeveel personen zich tot het christendom bekeerden en hoeveel Iberië verlieten, staat ook niet precies vast. Aangenomen wordt dat een meerderheid van de Sefardim Iberië verlaten heeft.
Van de Sefardim die naar Nederland kwamen, vertrok een deel naar de Nederlandse Antillen en Brazilië, waar de West-Indische Compagnie toentertijd een kolonie had gesticht. Een deel van de Braziliaanse Joden vluchtte later naar Suriname en de Nederlandse Antillen, waar zij weer handelsbetrekkingen opbouwden met hun verwanten in Nederland.
De Sefardim die zich tot het christendom bekeerden, werden "Conversos", Nieuw Christenen, Anusim of smalend "Marranos" (zwijnen) Marranen genoemd. Conversos werden veelvuldig door de Inquisitie vervolgd onder de beschuldiging dat zij heimelijk joods zouden zijn gebleven. Zij die dit inderdaad bleven, worden cryptojoden genoemd. Naar aanleiding van de permanente onzekerheid die met de vervolging door de Inquisitie samenhing, ontvluchtten veel conversos later Iberië alsnog. In tegenstelling tot wat veelal wordt aangenomen, vervolgde de Inquisitie vóór de uitvaardiging van het verdrijvingsedict geen Joden die zich niet tot het christendom bekeerd hadden. De Inquisitie had over hen namelijk geen jurisdictie. Dat neemt niet weg dat de Katholieke Kerk in de door de Reconquista weer onder christelijke heerschappij gekomen Spaanse gebieden de niet-Joodse bevolking tegen de Sefardim opstookte als gevolg waarvan het regelmatig tot pogroms kwam.
De nakomelingen van de Sefardim dragen heden ten dage vaak nog Spaanse of Portugese namen en onderscheiden zich inzake riten en gebruiken van andere Joodse groepen, zoals de Midden- en Oost-Europese Asjkenazim. Voorbeelden van Sefardische namen zijn "Suaso da Lima da Prado", "Belinfante", "Bueno de Mesquita", "del Castilho", "Mendes", "Pimentel", "Vas Dias", "Texeira", "Texeira de Mattos", "Querido", "Rodrigues de Miranda", "Coutinho", "Da Pinta", "Cohen de Herrera", "De Castro", "De Pinto", "Gomes", "Peres", "da Costa", "Pereira", "Spinosa", "Sosa", "Salvador", "Udo"; enz. Een bekende Sefardische Jood was de filosoof Spinoza, die vanwege zijn denkbeelden echter uit de toenmalige Sefardische gemeenschap van Amsterdam werd verstoten.
Recht op terugkeer.
Ruim 515 jaar na het Verdrijvingsedict hebben de afstammelingen van de Sefardim onder voorwaarden recht gekregen op de Portugese of Spaanse nationaliteit. Ze hoeven daarvoor niet de nationaliteit van hun huidige woonland op te geven.
In april 2013 nam het parlement van Portugal unaniem een wet aan die dit recht vestigde, en in juni 2014 deed het Spaanse kabinet hetzelfde. Sefardim die een beroep doen op deze wetten moeten erkend zijn door een commissie of een rabbijn in hun woonland, moeten de Portugese of Spaanse taal machtig zijn en moeten een cultuurtest afleggen. Toen de Spaanse wet op 1 oktober 2015 in werking trad, hadden 4302 personen aan deze eisen voldaan. Zij waren vooral ingezetenen van Marokko, Turkije en Venezuela.
De Nederlandse Sefardim.
In de nieuwe vestigingslanden kwamen de Sefardim - getrouw hun gewoonte - vaak in de handel terecht. In Nederland werd dat nog eens extra gestimuleerd omdat gilden (in die tijd verbonden van ambachtslieden) geen Joden toelieten. Er restte de Sefardim dus ook niets anders dan handel en/of bankzaken. Een aantal van de Sefardim die naar de Nederlanden kwamen, was relatief welvarend. Hun welvaart kwam onder meer tot uitdrukking in de bouw van de Portugese Synagoge in Amsterdam.
Tot de 18e eeuw ging het de meeste Sefardim in Nederland voor de wind. Na de Gouden Eeuw kregen de handelaren het moeilijker omdat Nederland in een economische malaise terechtkwam. Tot de 18e eeuw, en in mindere mate in de 19e eeuw, speelden Sefardim in Nederland een belangrijke rol in het culturele leven. De Synagoge Kahal Zur Israel die de Sefardim in 1636 in Recife bouwden, in de toenmalige Nederlandse kolonie Nieuw-Holland, wordt beschouwd als de oudste synagoge van de Nieuwe Wereld.
Koning Willem I der Nederlanden erkende Joodse adellijke titels die door andere vorsten waren toegekend, zoals de ridder Abraham Salvador die een Nederlands jonkheer werd.
Net als de andere Joden in Nederland werden ook de Sefardim het slachtoffer van de Duitse bezetting. De nazi's hebben duizenden Sefardim van al hun bezit beroofd, gedeporteerd en vermoord. De tot de Nederlandse adelstand behorende Sefardische Joden, zoals de nakomelingen van Manuel Lopes Suasso werden met name vervolgd.
In 2015 promoveerde Jaap Cohen op een onderzoek naar de geschiedenis van de Portugese Joden in de late negentiende en twintigste eeuw, aan de hand van de geschiedenis van de familie Jessurun d’Oliveira. Hij besteedde in het bijzonder aandacht aan het zelfbeeld van de Portugese Joden, hun relatie met de Hoogduitse Joden, en hun positie binnen de Nederlandse samenleving.

</doc>
<doc id="34517" url="https://nl.wikipedia.org/wiki?curid=34517" title="Asjkenazische Joden">
Asjkenazische Joden

De Asjkenazische Joden (Hebreeuws: אשכנזים , "Asjkenazim") vormen een etnisch-religieuze groep binnen het jodendom. Ze worden onderscheiden van de Sefardische Joden en Mizrahi Joden, andere cultureel-religieuze groepen binnen het jodendom. De aanduiding "Asjkenazisch" of "Asjkenazim" werd door Joden in de middeleeuwen gebruikt voor Duitsland, meer in het bijzonder naar het gebied rond de Rijn.
Herkomst van de naam.
De aanduiding "Asjkenazim" verwijst naar Askenaz, die in Genesis 10:3 genoemd wordt als zoon van Gomer. Vanaf de 9e eeuw ontstond onder Joden het gebruik om Joden die in Duitsland rond de Rijn woonden Asjkenazim te noemen. Na de verdrijving van Joden uit Engeland en Frankrijk in de 13e en 14e eeuw werd de aanduiding gebruikt voor alle Europese Joden, inclusief die uit Oost-Europa (waar veel Duitse Joden na de kruistochten naartoe trokken), maar exclusief die uit Spanje en Portugal, die Sefardim werden genoemd.
Geschiedenis.
Diaspora.
Volgens de bijbel, werden aan het einde van de periode van het joods bestuur in het land Israël, ten tijde van de vernietiging van de Tweede Tempel in Jeruzalem, door de Romeinen de Joden uit het land verbannen. Er zijn echter aanwijzingen dat deze verbanning niet gold voor het hele oude Judea want hier waren nog lang belangrijke joodse culturele centra. Alleen voor Jeruzalem werd vrij strikt een joods verbanningsedict gehandhaafd. Gedurende de daaropvolgende eeuwen verdeelden de verbannen Joden zich hoofdzakelijk in drie grote groepen: de Asjkenazische Joden in Centraal-, Oost-, en deels West-Europa, de Sefardische Joden in Zuid-Europa en de Mizrachi-Joden in wat nu de Arabische landen zijn. Daarnaast zijn enkele kleinere groepen blijkbaar destijds verloren gegaan; zij komen nu terug, uit landen zoals Ethiopië en India. Maar ten tijde van de eerste eeuwen was de Joodse gemeenschap in Mesopotamië verreweg de belangrijkste gemeenschap wat betreft aantallen en culturele invloed. Deze positie was al sinds de Babylonische ballingschap onaangetast. Hier kwam onder andere ten slotte de Talmoed in zijn definitieve vorm gereed tegen het jaar 800. Behalve in Spanje, het Griekstalige Oost-Romeinse Rijk en Italië woonden er ook veel Joden in de Provence. De precieze historische relatie tussen de Byzantijnse Joden en de Asjkenazim was lange tijd onbekend. Uit recent genetisch onderzoek is gebleken dat de meeste Asjkenazische Joden hun afkomst kunnen traceren tot Griekse en Perzische gemeenschappen in de omgeving van Trabzon in de Pontus, vanwaar zij vanaf de 7e eeuw werden verdreven uit het Byzantijnse Rijk richting het Rijk der Chazaren. De Chazaren was een volk verwant aan de Hunnen dat zich tot omstreeks 700 tot het Judaïsme bekeerde om niet in conflict te komen met Christenen noch met de opkomende Islam. Met het verval van de economie van Chazarië in de 9e eeuw vertrokken veel Chazaren (inmiddels tot Judaïsme bekeerd) vervolgens in westelijke richting, naar de Baltische kust en het Rijnland.
In het Oekraïne vormden zij grote gemeenschap die zich met de lokale Kaukasische gemeenschap mengde door huwelijk en bekering tot het Judaïsme. Onder Karel de Grote was er veel vrijheid en veel Joden vestigden zich in onder andere het Rijnland en omstreken. Tijdens de kruistochten kwam er echter een golf van antisemitisme over de Joden. Veel Rijnlandse gemeenschappen werden zelfs geheel uitgeroeid. In veel landen als Engeland en Frankrijk werden de Joden verbannen.
Verspreiding vanuit het Rijnland.
Meestal wordt aangenomen dat de Asjkenazim zich vanuit het Rijnland en andere 'gesloten' landen verder verspreidden naar het oosten waar het antisemitisme onder de plaatselijke bevolking (nog) onbekend was. Hier vormden de vluchtelingen gemeenschappen in onder andere Hongarije, Polen en Tsjechië. Deze migratie vond plaats vanaf de 10e eeuw. De migratie was meestal gedwongen, naar aanleiding van vervolging en/of antisemitisme. Zo moesten Joden in het Rijnland onderscheidingstekens dragen als een punthoed en/of een gele cirkel. Deze onderscheidingstekens zouden ook in de meeste nieuwe vestigingslanden gebruikt worden. De belangrijkste taal van de Asjkenazim bleef in die periode het Jiddisch, hoewel er ook groepen zijn die een op het Frans of het Tsjechisch gebaseerde taal spraken, respectievelijk het Sarphatisch en het Knaanisch.
De Asjkenazim onderscheidden zich in het land van vestiging door het behoud van hun eigen cultuur, taal en religie, hoewel cultuur en taal sterk beïnvloed werden door het land waarin zij woonden. Die beïnvloeding zou in de 19e eeuw de basis vormen voor de opkomst van het cultureel-zionisme, dat ernaar streefde de eigen cultuur te behouden. Het zionisme is dus in de Asjkenazische gemeenschap ontstaan. Tegen 1400 vormden de Joodse gemeenschappen in vooral het Pools-Litouwse rijk de belangrijkste joodse bevolkingsgroep ter wereld en dit blijft zo tot aan de Holocaust. Ook in Duitsland leefde een vrij grote Joodse gemeenschap, die in de 17e eeuw werd uitgedund: van 1618 tot 1648 woedde daar de Dertigjarige Oorlog, waarin de vervolging van de Joden toenam. Vele Hoogduitse en Oost-Europese Asjkenazische Joden weken uit naar het Westen en kwamen terecht in Nederland, België en Denemarken en vonden werk op het platteland (als dagloner of turfsteker bijvoorbeeld), in de ambulante handel of als kleine neringdoenden. Zo heeft Zvi Ashkenazi (1656-1718) tussen 1710-1714 als opperrabbijn gediend in Amsterdam wat hem de eretitel "Chacham" ("een wijs man") opleverde.
Bevolkingsgroei en verdere migratie.
In de 19e eeuw volgde er door de verbeterde medische technieken en een goede voedselvoorziening, waardoor epidemieën en hongersnoden veel minder impact hadden, een bevolkingsexplosie in Europa. Ook de Oost-Europese Joden hadden hier baat bij: in veel Oost-Europese steden en dorpen ontstond een aanzienlijke Joodse minderheid. Onder meer door hun gedeeltelijk afgesloten leven van de omringende bevolking ontstaat er steeds vaker een antisemitische houding van deze bevolking. Pogroms waren soms het gevolg en ook de autoriteiten gebruiken graag de Joden als zondebok als er binnen- of buitenlandse moeilijkheden zijn. Veel Asjkenazim emigreerden naar West-Europa en vooral Amerika.
Zionisme, Holocaust en Israël.
In West-Europa zijn sinds de napoleontische tijd in de meeste landen Joden voor de wet gelijkgesteld met de andere burgers van het land en wordt hun vrijheid van handelen en leven sterk verbeterd. In de praktijk is er nog steeds antisemitisme, maar toch kunnen Joden zich vrijer bewegen en er vindt zelfs een vrij grote secularisatie onder de Joden plaats en assimilatie met de omringende maatschappij. Door verschillende antisemitische voorvallen in West-Europa zoals de Dreyfusaffaire en de voortdurende pogroms in Oost-Europa komt het zionisme op dat een eigen veilig thuisland in Palestina nastreeft voor de Joden waar men in vrede kan leven. Maar de meeste joodse vluchtelingen emigreren naar Amerika in plaats van naar Palestina. Ondanks de vele moeilijkheden in Oost-Europa blijft hier de grootste gemeenschap van Asjkenazim wonen. Als gevolg van de Holocaust, de massavernietiging van joden door de nazi's, verdwijnt een groot deel van het Joods erfgoed door de vernietiging van een eeuwenlange bloeiende gemeenschap. De meeste overlevenden vluchten na de oorlog naar de nieuwe staat Israël of de VS waar tot op heden de grootste gemeenschap Asjkenazim leeft. In Israël is de grote meerderheid der joden ook nog steeds van Asjkenazische herkomst maar velen van hen zijn niet meer praktiserende joden.
Asjkenazim en Sefardim.
In het verleden was er veel frictie tussen de Asjkenazische en Sefardische gemeenschappen. Met name na de stichting van de moderne staat Israël, waar Asjkenazische Joden politiek gezien de boventoon voerden, werd de situatie gespannen. Tot en met de 19e eeuw was de situatie precies andersom geweest, de Sefardim waren altijd veel rijker en machtiger dan de Asjkenazim. De Sefardim waren vooral handelaren, terwijl de Asjkenazim zich meer op ambachten of kleine nering richtten.
Verschillende Asjkenazische bewegingen.
Binnen het Asjkenazisch Jodendom deed zich in de afgelopen driehonderd jaar een splitsing voor die binnen het Sefardisch Jodendom nooit ontstaan is. Waar het Sefardisch Jodendom in de praktijk slechts één vorm kent, namelijk het orthodox jodendom volgens de Sefardische tradities, is het Asjkenazisch Jodendom uiteengevallen in talloze bewegingen. Zo zijn er de chareidim, die op hun beurt kunnen worden onderverdeeld in Litvish en Chassidisch, en die weer in honderden chassidische bewegingen. Dan zijn er ook verschillende modern-orthodoxe bewegingen. Daarnaast ontwikkelden zich bewegingen die zich losmaakten van het traditionele rabbijns jodendom. Dit werd het liberaal jodendom, dat zich verder heeft vertakt in het reform jodendom, reconstructionistisch jodendom en conservatief jodendom. Tot slot zijn er ook niet-religieuze Joden die zich met geen enkele stroming verbonden weten.
Asjkenazische namen.
Typische Asjkenazische namen zijn Teitelboim en Katzman, maar ook Joden met Nederlandse namen als Polak, De Leeuw, De Hond, Schaap, Citroen en Appel zijn veelal van Hoogduitse afkomst. Dierennamen zijn deels te verklaren omdat een aantal van de 12 stammen van Israël gesymboliseerd wordt door een dier, zo is de leeuw het symbool voor de stam van Juda. Andere diersymbolen zijn bijvoorbeeld beer, vis en hert (Hirsch). Waarom Joden los van deze historische verklaring veelal voor namen kozen die afgeleid waren van dieren of vruchten, is niet bekend. Een mogelijke reden is dat deze namen geen (christelijke) religieuze achtergrond droegen en toch goed in de lokale cultuur pasten. Overigens pasten veel Joden na emigratie hun naam aan aan de lokale taal, zo werd Löwe 'de Leeuw' en Bär 'de Beer'.
Populatie.
De totale wereldwijde Asjkenazische populatie wordt geschat rond de 11 miljoen. Daarmee zijn de Asjkenazim de grootste Joodse groep. Ongeveer 80% van alle Joden wereldwijd behoort tot de Asjkenazim. De grootste Asjkenazische populatie is te vinden in de Verenigde Staten, waar ongeveer 6 miljoen Asjkenazim wonen (in totaal wonen er 7 miljoen Joden in de VS). In Israël wonen circa 2,8 miljoen Asjkenazim. De overige 2 miljoen leven verspreid, vooral in Europa.
Alternatieve herkomsttheorie.
Verschillende historici betwisten de Rijnland-afkomst van de Asjkenazim en stellen dat ze afkomstig zijn van stammen die reeds in de vroege middeleeuwen in Oost-Europa woonden. Hun argumenten worden samengevat in een essay van Arthur Koestler. Een recente verdediger van deze alternatieve herkomst is de Nederlander Van Straten.
Zo zijn er geen historische bronnen die duiden op massamigraties van het Rijnland naar Oost-Europa. Ten tweede, als de Oost-Europese joden van Duitse joden af zouden stammen, moet hun aantal aan het eind van de middeleeuwen laag zijn geweest, hetgeen ook in de literatuur wordt vermeld. Echter, een laag aantal in 1500 heeft als consequentie dat de bevolkingstoename van de Oost-Europese joden tussen 1500 en 1900 extreem groot geweest moet zijn. Dergelijke bevolkingstoenames kwamen in Europa nergens voor, en bewijzen voor deze grote bevolkingstoenames zijn er evenmin. De joodse bevolkingsgroei was in de 19e eeuw wel iets groter dan die van de overige bevolkingsgroepen.
Van Straten concludeert dat de Oost-Europese Joden afstammen van Joden die al vóór het begin van de jaartelling in het gebied woonden dat tegenwoordig Zuid-Rusland en Oekraïne heet. Deze Joden hebben zich sterk vermengd met Zuid-Russen en Slaven, en voor een deel ook met Chazaren die vanaf de 7e eeuw in dit gebied woonden. In de 9e eeuw ging koning Bulan over tot het joodse geloof, mogelijk om zijn onafhankelijkheid te benadrukken ten opzichte van zijn machtige christelijke en islamitische buren. Het is onbekend hoeveel medestamgenoten tot het joodse geloof overgingen. Het is onduidelijk wat de kwantitatieve instroom van de Chazaren is geweest, omdat nakomelingen van de Chazaren niet te identificeren zijn.
Koestler ging iets verder en suggereerde dat de Asjkenazim "in hoofdzaak" afstammen van de (niet-Semitische) Chazaren.

</doc>
<doc id="34518" url="https://nl.wikipedia.org/wiki?curid=34518" title="Asjkenaziem">
Asjkenaziem



</doc>
<doc id="34520" url="https://nl.wikipedia.org/wiki?curid=34520" title="647 v.Chr.">
647 v.Chr.

Het jaar 647 v.Chr. is een jaartal volgens de christelijke jaartelling.

</doc>
<doc id="34521" url="https://nl.wikipedia.org/wiki?curid=34521" title="622 v.Chr.">
622 v.Chr.

Het jaar 622 v.Chr. is een jaartal volgens de christelijke jaartelling.

</doc>
<doc id="34522" url="https://nl.wikipedia.org/wiki?curid=34522" title="607 v.Chr.">
607 v.Chr.

Het jaar 607 v.Chr. is een jaartal volgens de christelijke jaartelling. 

</doc>
<doc id="34523" url="https://nl.wikipedia.org/wiki?curid=34523" title="618 v.Chr.">
618 v.Chr.

Het jaar 618 v.Chr. is een jaartal volgens de christelijke jaartelling.

</doc>
<doc id="34524" url="https://nl.wikipedia.org/wiki?curid=34524" title="642 v.Chr.">
642 v.Chr.

Het jaar 642 v.Chr. is een jaartal volgens de christelijke jaartelling.

</doc>
<doc id="34525" url="https://nl.wikipedia.org/wiki?curid=34525" title="Christene Volkspartij">
Christene Volkspartij

De Christene Volkspartij, opgericht in 1893, was de eerste christendemocratische partij in België.
Geschiedenis.
Ontstaan.
Het daensisme was een sociaal-Vlaamsgezinde christendemocratische richting en beweging, genoemd naar Adolf en Pieter Daens, waaruit de Christene Volkspartij als een onafhankelijke partij werd opgericht.
Na verschijnen van de pauselijke encycliek Rerum Novarum (1891) wilde men enerzijds zorgen voor vertegenwoordigers van de arbeiders binnen de Katholieke Partij. Er leefden anderzijds ook al sinds geruime tijd verlangens naar een autonome christelijke en democratische partij (o.a. bij Hector Plancquaert en een aantal personen uit het Ninoofse): dit ter ontvoogding van de arbeider, echter met behoud van het geloof. In Gent kon dit "antisocialisme" in de Katholieke Partij geïntegreerd worden. Onverzettelijkheid van conservatieve Katholieken onder leiding van Charles Woeste leidde in het arrondissement Aalst tot een autonome Christene Volkspartij. De conservatieven in Aalst weigerden aan de christendemocraten verkiesbare plaatsen op de lijst van de katholieke partij toe te kennen. Daarom werd de Christene Volkspartij opgericht in 1893.
De partij heeft haar oorsprong in twee groepen, met name de groep rond Pieter Daens en een groep intellectuelen rond het weekblad "Klokke Roeland".
De eerste vergadering van de stichters, christendemocraten uit de streek van Ninove, die zich "Roelanders" noemden: Jan-Baptist Vanlangenhaeke, Hilaire Van de Velde, Alois De Backer, Frans Lambrecht, Frans Sterck, Michel De Pelsmaecker en - de uit Aalst uitgenodigde - Pieter Daens, had plaats op 15 april 1893 te Okegem.
Een week later werd (opnieuw in Okegem) besloten een Christene Volkspartij op te richten. Op het eind van dezelfde maand werd een derde maal samengekomen, dit keer te Ninove. Op deze vergadering was, op verzoek van de Roelanders, niet alleen Pieter Daens aanwezig, maar ook diens broer, priester Adolf Daens.
Aan priester Adolf Daens werd toen gevraagd het programma van de Christene Volkspartij op te stellen. In juli 1893 werd, te Aalst, definitief het programma van de Christene Volkspartij, opgesteld door Adolf Daens, goedgekeurd. Het partijprogramma werd op 30.000 exemplaren gedrukt en over heel het Aalsterse arrondissement verspreid.
Eerst en vooral wilde dit programma de principes van Rerum Novarum verwezenlijken, maar er speelden ook antiklerikale motieven. Aan de sociale eisen werd ook een Vlaams programma verbonden, gericht op het scheppen van een gunstig politiek klimaat in Vlaanderen.
Hoofdpunten:
Evolutie.
De partij zocht aanvankelijk toenadering tot de conservatieve Katholieke Partij, die op dat ogenblik de macht hadden. Dezen wilden echter niet weten van de sociale kant van de Christene Volkspartij en Daens zocht en vond toenadering bij de socialisten en liberalen uit Aalst.
Het daensisme had succes in de streek: priester Daens werd tot volksvertegenwoordiger voor Aalst, later voor Brussel gekozen: In 1894 nam de partij deel aan de verkiezingen, maar Daens werd niet verkozen door onregelmatigheden bij de telling. De uitslag van het arrondissement Aalst werd nietig verklaard en de verkiezingen werden overgedaan in het arrondissement. Zo werd hij toch nog verkozen waardoor hij op 9 december 1894 Kamerlid werd. Het daensisme werd zo een bedreiging voor de conservatieve katholieke partij en voor de machtige voorman en staatsman Woeste, die de invloed van de kerkelijke overheid inschakelde tegen Daens en zijn volgelingen. De conservatieve katholieken werden vanzelfsprekend geleid door de verfranste burgerij: de sociale strijd van het daensisme werd zo synoniem met Vlaamse strijd.
Overal in het land werden daensistische kernen opgericht, die heel pragmatisch allianties vormden, nu eens met andere katholieken, dan weer socialisten en/of liberalen. De beweging breidde zich ook uit naar andere arrondissementen: vanaf 1895 bestonden, buiten Aalst, sterke daensistische kernen in Dendermonde, Gent, Oudenaarde, Ninove en Brugge, en, in mindere mate, ook in de provincies Antwerpen en Brabant. Maar het kwam nooit tot een goed uitgebouwde en georganiseerde partij. Slechts drie maal was er een verkozene te Aalst, slechts tweemaal werd er buiten het arrondissement Aalst een Kamerzetel behaald. Dit was zowel aan de tegenwerking van de Katholieke Partij, die zich de steun van de Rooms-Katholieke hiërarchie wist te verwerven (na 1894 trad de kerkelijke overheid tegen Daens op; in 1899 volgde het verbod het priesterambt uit te oefenen), als aan de onevenwichtigheid en het gebrek aan politieke kennis en ervaring van de leiders te wijten (erg gebrekkige organisatie), zodat de partij in feite stond en viel met de figuren van de gebroeders Daens.
De Christene Volkspartij werd gekenmerkt door verschillende punten. Enerzijds probeerde ze een brug te slaan tussen de goddeloze socialisten en de conservatieve kapitalistische katholieken en liberalen, anderzijds vertoonde ze solidaristische trekjes en zette zich af tegen zowel marxisme als het harde kapitalisme. Hoewel dit niet tot de doelstellingen van de partij hoorde, was ze naar toenmalige normen uiterst Vlaamsgezind. Ook haar radicaal-populistische stijl en haar kritische houding ten opzichte van het gevestigde gezag waren afwijkend ten opzichte van andere christendemocratische stromingen.
Haar kiespubliek was zeer gevarieerd, maar niet zeer uitgebreid. Het ging van liberale fabrieksdirecteurs tot socialistische paupers, van antiklerikaal tot stevig paaps. Haar groei was vooral te danken aan de invoering van het algemeen meervoudig stemrecht, dat er in 1893 onder druk van de socialisten was gekomen.
Gaandeweg ging de daensistische beweging zich meer interesseren voor allerlei wantoestanden in de administratie, waar ze zich eerst gericht had op de arbeidsomstandigheden. Na de Eerste Wereldoorlog ging de partij deels op in de hervormde Katholieke Partij en deels in de Vlaamse Beweging. Bij de verkiezingen van 16 november 1919 werd alleen nog te Aalst een lijst ingediend. Na de Eerste Wereldoorlog versmolt het daensisme met de Vlaams-nationale Frontpartij: de partij sloot een stembusakkoord met de Frontpartij. In de daaropvolgende jaren viel de partij uiteen en daarmee ook het daensisme. Een aantal oud-leden kwam terecht in de Katholieke Partij en in de socialistische BWP.
Het daensisme had een blijvende invloed in het arrondissement Aalst en lag aan de basis van de christendemocratie in België. Hoewel het daensisme een kleine, geïsoleerde beweging bleef, heeft het in grote mate bijgedragen tot de sociale en Vlaamse bewustwording van zowel de arbeiders als de intellectuelen.
Varia.
De Christene Volkspartij had groen als politieke kleur.

</doc>
<doc id="34526" url="https://nl.wikipedia.org/wiki?curid=34526" title="Hollandse ziekte (economie)">
Hollandse ziekte (economie)

Hollandse ziekte is een term uit de economie, waarbij wordt bedoeld dat de waarde van een munt stijgt als gevolg van de verkoop van pas ontdekte grondstoffen. Door die waardestijging wordt de concurrentiepositie van het land minder en valt de export terug. Hierdoor daalt de economische productie en stijgt de werkloosheid.
Het wordt Hollandse ziekte genoemd omdat in de jaren 60 — door de ontdekte aardgasreserves en de verkoop van een deel daarvan aan het buitenland — de waarde van de gulden steeds meer steeg. De concurrentiepositie voor het bedrijfsleven werd daardoor steeds slechter en vanaf het begin van de jaren 70 steeg de werkloosheid. "The Economist" schreef in 1977 over het beleid van de Nederlandse regering na de sterke stijging van de aardgasprijzen na de oliecrisis van 1973. De "Dutch Disease" zou, aldus "The Economist", betekenen dat de aardgasbaten werden gebruikt voor consumptieve en socialistische politieke doeleinden.
Het kernmodel.
Het klassieke economisch model dat de Hollandse ziekte beschrijft, werd in 1982 ontwikkeld door de economen W. Max Corden en J. Peter Neary. In dit model onderscheidt men een niet-verhandelbare goederensector (dit omvat de diensten) en twee verhandelbare goederensectoren: de bloeiende sector en de achterblijvende sector, ook wel de niet-bloeiende verhandelbare sector genoemd. De bloeiende sector is meestal de winning van aardolie en aardgas, maar kan ook goudmijnen, kopermijnen, diamantmijnen of bauxietmijnen zijn, of de productie van gewassen, zoals koffie of cacao. De achterblijvende sector verwijst in het algemeen naar productie, maar kan ook verwijzen naar de landbouw.
Een boom in grondstoffen zal de economie op twee manieren beïnvloeden. Het "grondstofverschuivingseffect" zal de vraag naar arbeid doen toenemen, wat er toe zal leiden dat de productie in de richting van de bloeiende sector verschuift, weg van de achterblijvende sector. Deze verschuiving van arbeid van de achterblijvende - naar de bloeiende sector wordt "directe deïndustrialisatie" genoemd. Dit effect is echter meestal te verwaarlozen, simpelweg omdat in de koolwaterstoffen en de meeste mijnbouw sectoren over het algemeen weinig mensen werken.
Het "bestedingseffect" treedt op als gevolg van de extra opbrengsten die de grondstoffenboom met zich meebrengt. Dit verhoogt de vraag naar arbeid in de niet-verhandelbare sector, waardoor arbeidskrachten uit de achterblijvende sector worden weggezogen. Deze verschuiving van de achterblijvende - naar de niet-verhandelbare sector wordt "indirecte de-industrialisatie" genoemd. Als gevolg van de toegenomen vraag voor niet-verhandelbare goederen, zal de prijs van deze goederen stijgen. De prijzen voor verhandelbare goederen worden internationaal bepaald, zodat zij niet kunnen veranderen. Dit effect leidt tot een stijging van de reële wisselkoers.
Effecten.
In eenvoudige handelsmodellen moet een land zich specialiseren in sectoren waarin het land een comparatief voordeel heeft. Theoretisch gesproken zou een land dat rijk is aan natuurlijke hulpbronnen beter af zijn indien het zich specialiseert in de winning van die natuurlijke hulpbronnen.
Andere modellen en theorieën suggereren dat dit toch schadelijk kan zijn. Bijvoorbeeld, wanneer de natuurlijke hulpbronnen op beginnen te raken of als er zich een daling in de prijzen van grondstoffen voordoet en wanneer competitieve takken van industrie niet zo snel en gemakkelijk kunnen terugkeren als zij destijds waren verdwenen. Dit komt doordat de technologische groei kleiner is in de boomende sector en de niet-verhandelbare sector dan in de niet-boomende verhandelbare goederen.
Aangezien er minder technologische groei in de economie is geweest ten opzichte van andere landen, zal haar comparatief voordeel in niet-boomende verhandelbare goederen zijn gekrompen, wat er toe leidt dat bedrijven niet investeren in de verhandelbare goederensector. Ook de volatiliteit van de prijs van natuurlijke hulpbronnen, en dus van de reële wisselkoers, kan meer investeringen van bedrijven verhinderen, dit omdat ondernemingen niet zullen investeren als zij onvoldoende zekerheid over de toekomstige economische omstandigheden hebben.
Diagnose.
Het is niet gemakkelijk om met zekerheid te concluderen dat een land last heeft van de Hollandse ziekte, dit omdat het moeilijk is om het oorzakelijk verband aan te tonen tussen een toename van de inkomsten uit natuurlijke hulpbronnen, de reële wisselkoers en een afname van de achterblijvende sector. Er zijn een aantal verschillende zaken die een appreciatie van de reële wisselkoers kunnen veroorzaken. Het Balassa-Samuelson-effect treedt op wanneer een toename in de productiviteit doorwerkt in de reële wisselkoers. Ook van belang zijn veranderingen in de ruilvoet en een grote instroom van kapitaal. Vaak wordt een dergelijke toestroom van kapitaal veroorzaakt door buitenlandse directe investeringen of door de financiering van de schuld van een land.
Op gelijkaardige wijze is het moeilijk om aan te tonen wat de diepere oorzaak is achter een afname van de achterliggende sector. Een voorbeeld hiervan is Nederland. Hoewel de Hollandse ziekte naar dit land is vernoemd, hebben economen betoogd dat de krimp van de Nederlandse industrie daadwerkelijk werd veroorzaakt door niet-duurzame uitgaven aan sociale voorzieningen.

</doc>
<doc id="34527" url="https://nl.wikipedia.org/wiki?curid=34527" title="Christelijke Volkspartij (Nederland)">
Christelijke Volkspartij (Nederland)

De Christelijke Volkspartij was een Nederlandse christelijk-sociale partij, ontstaan in 1920 uit een scheuring in de Bond van Christen-Socialisten. In 1926 ging de partij op in de CDU.
De partij kreeg 1556 stemmen tijdens de Tweede Kamerverkiezingen van 1922 en 450 stemmen tijdens de Provinciale Statenverkiezingen van 1923.
De partij, die fel anti-kapitalistisch was, streefde onder meer de socialisering van de productiemiddelen en grond na. De schrijfster Anke van der Vlies (pseudoniem: "Enka") gold als de ideoloog van de partij. Zij was voorheen actief binnen de SDAP en de Bond van Christen-Socialisten. Als orthodox-protestant verliet ze de laatste partij omdat deze zich steeds meer in vrijzinnig-protestantse richting ontwikkelde. Van der Vlies was een overtuigd socialist, maar als rechtgeaarde calvinist beschouwde zij ook de socialistische heilstaat als een door zondige mensen gecreëerde samenleving die absoluut niet mocht worden verward met het Koninkrijk van God. In 1922 werd zij om haar radicale ideeën echter door de partijleiding van de CVP als partijlid geschorst. 

</doc>
<doc id="34528" url="https://nl.wikipedia.org/wiki?curid=34528" title="603 v.Chr.">
603 v.Chr.

Het jaar 603 v.Chr. is een jaartal volgens de christelijke jaartelling.

</doc>
<doc id="34529" url="https://nl.wikipedia.org/wiki?curid=34529" title="Ekron">
Ekron

Ekron was een van de vijf belangrijke steden van de Filistijnen. Reeds aan het begin van de twintigste eeuw werd vermoed dat de stad geïdentificeerd moest worden met Tel Miqne, 37 km ten zuidwesten van Jeruzalem. De vondst van de Ekroninscriptie in 1996 maakte deze identificatie zeker.
De stad lag op de grens van de kustvlakte en het bergland van Juda en controleerde de handelsroutes van Ashdod naar Gezer. In de zevende eeuw v.Chr. was Ekron een van de grootste steden in het gebied van het tegenwoordige Israël. De stad bestond, zoals veel steden in de oudheid, uit een hoger gelegen deel (de bovenstad of akropolis) en een lager gelegen benedenstad. In de Filistijnse periode maakte de stad deel uit van de Filistijnse pentapolis (vijfstedenbond), die naast Ekron bestond uit Ashkelon, Ashdod, Gaza en Gat.
In Tell Miqne zijn grootschalige opgravingen verricht gedurende veertien seizoenen van 1981 tot 1996, onder leiding van Trude Dothan en Seymour Gitin.
Geschiedenis.
Kanaänitische bewoning.
Uit aardewerkvondsten blijkt dat in ieder geval de bovenstad van de tell vanaf het Chalcolithicum tot in de Vroege Bronstijd onafgebroken bewoond is geweest. In de Midden Bronstijd werd zowel de boven- als de benedenstad versterkt met verdedigingswallen en fortificaties, wat impliceert dat de stad in deze periode belangrijk was. Aardewerk- en andere vondsten bevestigen dat zowel de boven- als de benedenstad in deze periode bewoond was.
In de Late Bronstijd lijkt alleen de bovenstad bewoond te zijn geweest. Cypriotisch en Myceens aardewerk getuigt van overzeese handelscontacten. In deze periode stond Kanaän onder Egyptische invloed en dit blijkt ook uit de vondsten op de tell, doordat verschillende scarabeeën zijn aangetroffen. Een daarvan draagt de naam van Amenhotep III. Mogelijk wordt de stad in deze periode genoemd in de Amarna-brieven onder de naam Kelti.
Aan het einde van de Vroege Bronstijd is de stad verwoest door een hevige brand. Deze verwoesting valt in de tijd ongeveer samen met de komst van de Filistijnen in het gebied.
Filistijns Ekron.
IJzertijd I.
De Filistijnen herbouwden de stad in de 12e eeuw v.Chr. en in ieder geval vanaf deze tijd draagt zij de naam Ekron. Ekron maakt nu ook deel uit van de Pentapolis. Zowel de boven- als de benedenstad was in deze periode versterkt met een 3,25 meter dikke zandstenen muur, maar ook buiten de stadsmuren werden woonhuizen gebouwd, waaruit blijkt dat er niet direct een militaire dreiging ten opzichte van Ekron was. De aard van de vondsten uit deze periode laat zien dat de stad volgens een tevoren gemaakt plan gebouwd is, waarbij de stad in verschillende wijken is gebouwd (een wijk voor de elite, een wijk voor het gewone volk, een wijk voor fortificaties en gebouwen met een publieke en religieuze functie en een industriële wijk).
Uit deze periode zijn ovens aangetroffen die voor industriële aardewerkproductie gebruikt werden. Ook is bij de top van de tell een tempel aangetroffen met ruimten waarin cultische voorwerpen gevonden zijn, die overeenkomsten vertonen met Cypriotische heiligdommen in Enkomi en Kition.
De architectuur van deze periode en het gevonden aardewerk wijkt sterk af van de Late Bronstijd en getuigt van de Filistijnse cultuur, die zich onderscheidde van de Kanaänitische cultuur. Vanaf het einde van IJzertijd I (begin 10e eeuw) vindt echter steeds meer culturele assimilatie plaats aan vooral de Fenicische en Egyptische cultuur.
Aan het einde van IJzertijd I (begin 10e eeuw) is de stad verwoest, maar het is niet duidelijk of farao Siamun hiervoor verantwoordelijk was of de Israëlieten.
IJzertijd II.
Na de verwoesting aan het einde van IJzertijd I is aanvankelijk alleen de bovenstad herbouwd en bleef de benedenstad onbewoond (ca. 950-750 v.Chr.). De omvang van de stad was nu nog slechts 20% van de omvang in IJzertijd I, waaruit blijkt dat Ekron in deze periode niet erg belangrijk was (de stad Gat daarentegen beleefde in deze tijd juist het hoogtepunt van haar bloei). De bovenstad werd opnieuw omgeven door een stadsmuur, met daarin een 7 meter brede toren, gemetseld in Fenicische stijl. Centraal in de bovenstad lag een verharde weg met muren aan weerszijden. In de achtste eeuw werden hier winkeltjes gebouwd, met de opening naar de kant van de weg. Ook werd een waterafvoer langs de weg aangelegd.
Na de verovering van het gebied door de Assyriërs, halverwege de achtste eeuw, begon de stad weer snel te groeien.
Toen in 704 v.Chr. de Assyrische koning Sargon II overleed en werd opgevolgd door Sanherib, kwam koning Hizkia van het naburige koninkrijk Juda in opstand tegen Assyrië. Ook de aristocratie van Ekron sloot zich bij de opstand aan, zette de pro-Assyrische vorst Padi af en leverde hem uit aan Hizkia, die hem gevangen zette. In 701 v.Chr. voerde Sanherib een veldtocht om de opstandige gebieden te heroveren. De aristocraten van Ekron deden daarop een beroep op Egypte, dat inderdaad troepen stuurde. Iets ten noorden van Ekron versloeg Sanherib echter de Egyptische troepen. Hij trok Ekron binnen, executeerde de opstandige aristocraten en voerde een deel van de bewoners weg in ballingschap. Hij bevrijdde Padi uit handen van Hizkia en stelde hem opnieuw aan als stadsvorst over Ekron.
Ondanks de verovering door Sanherib zette de groei van de stad door. Ook de benedenstad werd nu weer bewoond en met een dubbele stenen stadsmuur omgeven. Ook de industrie nam in deze periode snel in omvang toe. Er zijn uit deze periode meer dan 115 olijfolieperserijen aangetroffen, die samen goed zijn voor een productie van 500-1000 ton olijfolie per jaar. Dat maakt Ekron tot de grootste olijfolieproducent die tot nu toe uit de oudheid bekend is. Grote hoeveelheden kruiken die bij de olijfolieperserijen gevonden zijn, laten zien dat de olijfolie bestemd was voor de export. Ook ontwikkelde Ekron in deze periode een wolindustrie, waarschijnlijk bedoeld voor de export naar het Assyrische rijk. Aan het einde van de zevende eeuw, als de Assyriërs hun greep op het gebied verliezen en het gebied meer onder Egyptische invloed komt, begint de olijfolieproductie iets af te nemen, wat blijkt uit het feit dat een aantal olijfolieinstallaties vanaf die tijd niet meer gebruikt zijn.
De bloei van de stad komt ook op het gebied van de godsdienst tot uiting. De stad werd verrijkt met een grote tempel, waar ook de beroemde Ekroninscriptie is aangetroffen, waarin de toenmalige vorst Ikausu de tempel aan de godin van de stad (Ashera(t)?) wijdt en waarop de namen van vijf generaties koningen van Ekron vermeld staan. De tempel is gebouwd naar Neo-Assyrisch model, met een lange centrale hal met een zandstenen podium aan het uiteinde en daarachter twee binnenplaatsen, waarlangs verschillende ruimten gebouwd zijn. Het heiligdom zelf was omgeven met zuilen en is gebouwd naar Fenicisch ontwerp, dat duidelijk overeenkomsten vertoont met de Astartetempel in Kition (Cyprus). In een van de ruimten bij de tempel zijn gouden, zilveren, bronzen en ivoren voorwerpen gevonden, waaronder een grote gouden uraeuscobra, een ivoren knop met de cartouche van farao Ramses VIII en een ivoren beeldje met de cartouche van farao Merenptah. Ook is een inscriptie gevonden die luidt 'voor Baäl en voor Padi' (Padi was een koning van Ekron), die overeenkomsten vertoont met Assyrische inscripties. Onder de vondsten in het tempelcomplex is ook een nijlpaardtand, vermoedelijk verkregen door handel met Egypte, die waarschijnlijk symbolische waarde had en gebruikt werd door de priesterkaste.
In bijgebouwen bij de tempel zijn nog 14 andere inscripties aangetroffen, onder meer met verwijzingen naar de godin Asjerat. Ook relatief grote hoeveelheden edelstenen zijn aangetroffen, alsmede zes hoeveelheden zilver (met samen 305 zilverstukken), die vermoedelijk votiefoffers zijn geweest. Uit de zilvervondsten kan worden afgeleid dat zilver in die tijd gebruikt werd als munteenheid in de overzeese handel.
Op een andere plaats in de stad zijn in totaal negen zandstenen altaren gevonden, aan alle vier de zijden voorzien van hoornen, waarop vermoedelijk wierook werd gebrand.
In 604 of 603 v.Chr. is de stad verwoest door toedoen van de Babylonische koning Nebukadnezar II. Daarna is een nog slechts een klein deel van de stad korte tijd bewoond geweest, maar vanaf het begin van de zesde eeuw is de stad verlaten.
Later tijd.
In literatuur uit de Hasmonese periode wordt Ekron genoemd. Aan de noordkant van de tell zijn tekenen van bewoning aangetroffen uit de Romeinse, Byzantijnse en islamitische periode.

</doc>
<doc id="34530" url="https://nl.wikipedia.org/wiki?curid=34530" title="Phileas (bustype)">
Phileas (bustype)

Phileas is een middel van openbaar vervoer en een bustype dat mede is ontwikkeld door Samenwerkingsverband Regio Eindhoven.
De formule bestaat uit een geavanceerde geleide bus met de eigenschappen van een tram. Het voordeel van een geleide bus ten opzichte van een traditionele tram is de kostenbesparing: de infrastructuur is goedkoper in aanleg en onderhoud, door het ontbreken van rails en bovenleiding. Het project is in 1998 ontstaan uit de wens om technologische kennis en innovatie in de regio Eindhoven te behouden en om werkgelegenheid te verschaffen. Phileas is genoemd naar "Phileas Fogg", de hoofdpersoon uit het boek "De reis om de wereld in tachtig dagen" van Jules Verne, en moest hoge snelheid en stiptheid symboliseren.
De Phileas heeft niet aan de verwachtingen voldaan. Op 25 november 2014, precies 10 jaar na introductie, is de bouwer van de Phileas, Advanced Public Transport Systems (APTS) in Helmond, failliet verklaard.
Concept.
Het innoverende aspect van de Phileas bestond uit verschillende zaken:
Geleiding.
De Phileas rijdt grotendeels over een vrije busbaan. De geleiding bestaat uit een voorgeprogrammeerde route, die geverifieerd wordt door middel van in het wegdek verwerkte magneten. De gebruikte Free Ranging On Grid-techniek ("FROG") maakt het mogelijk deze bussen automatisch te laten rijden. Deze voorziening heeft nooit gefunctioneerd, om technische redenen, maar ook omdat bezuinigingen op de originele begroting het niet mogelijk maakten om het Phileas-traject volledig gescheiden te houden van het verkeer. De aanwezigheid van een chauffeur is dan verplicht volgens de Nederlandse wetgeving. In 2008 is besloten volledig af te zien van het automatisch geleidingssysteem.
Materieel.
De Phileas is een geleide bus van 18 (enkelgeleed) of 24 meter lang (dubbelgeleed), van het voorbesturingsmodel ("frontstuurbus"). De bus is in het eerste stadium gebouwd met serie-hybride aandrijving (lpg-elektrisch) met elektromotoren in alle wielen, uitgezonderd de voorwielen. Vanwege aanhoudende problemen werd besloten de aandrijving om te bouwen naar parallel-hybride, waarbij alleen de achterste as wordt aangedreven door een diesel-elektromotor. Alle wielen worden bestuurd, waardoor schuin zijdelings naar het halteperron kan worden gereden ("krabbegang"). In combinatie met de automatische besturing kan zeer nauwkeurig gehalteerd worden, waardoor een volledig gelijkvloerse instap kan worden geboden, wat met een gewone bus praktisch niet mogelijk is. Op de Phileas heeft dit systeem nooit gefunctioneerd, zodat die als een traditionele bus werd gebruikt.
Een van de bussen had een vliegwiel in plaats van accu's voor het opslaan van energie. De carrosserie, gebouwd volgens een modulair systeem, werd geleverd door Fokker Hoogeveen, naar het ontwerp van Duvedec. Dit ontwerp is bekroond met de Eindhoven Design Award 2006.
De Phileasbussen zijn gebouwd door APTS ("Advanced Public Transport Systems"), een consortium dat bestond uit onder meer busbouwer VDL Bus &amp; Coach en de Brabantse Ontwikkelingsmaatschappij (BOM). De bussen waren eigendom van het SRE en werden verhuurd aan de toenmalige concessiehouder.
Mislukking.
Algeheel beschouwd lijkt het erop dat het innoverende Phileasconcept zijn tijd (te) ver vooruit was. De serie-parallelaandrijving en het automatisch geleidingssysteem zijn geannuleerd, waardoor de Phileas in technisch opzicht steeds minder ging verschillen van een normale lange stadsbus. Ondertussen kwamen concurrenten als Van Hool met gelijkaardige, maar veel minder geavanceerde, hybride lange stadsbussen als de ExquiCity, net als de Phileas ook wel als een "trambus" aangeduid, een term die constructief iets anders aanduidt dan het traditionele begrip trambus.
Gebruik.
Regio Eindhoven.
Na voorzichtige inzet vanaf juni 2004 werd de Phileas op 5 september 2004 in gebruik genomen op lijnen rond Eindhoven. De officiële opening vond plaats op 30 oktober 2004. Het voertuig is tot 11 december 2016, met onderbrekingen door technische problemen, door Hermes ingezet op lijn 401 van Station Eindhoven Centraal naar Eindhoven Airport en lijn 402 van Eindhoven naar Veldhoven.
De Phileasvoertuigen ondervonden veel problemen met de accu's en de software voor de aansturing daarvan. Ook de verkeerslichtbeïnvloeding was niet optimaal ingesteld. Van de automatische besturing kon dan ook nooit gebruikgemaakt worden. Er werd een team samengesteld om de technische kant van de Phileas bedrijfszekerder te maken, waarbij een nieuwe storingsadministratie werd opgezet om meer inzicht te krijgen in oorzaken van storingen. Van 8 november 2004 tot 6 juli 2005 werden de Phileasvoertuigen geheel uit de dienstregeling gehaald. De problemen met de Phileas bleven zich voordoen. Daarom werden alle Phileassen in november 2007 opnieuw uit dienst genomen en vervangen door gewone stadsbussen. De Phileassen werden omgebouwd naar een betrouwbaarder systeem en werden daarbij iets langer. Met ingang van 7 februari 2009 keerden de 9 beschikbare Phileassen terug in dienst, maar in maart 2009 moest een aantal bussen wederom uit de dienstregeling worden genomen vanwege problemen met de te zwakke aandrijfas, die bij meerdere bussen afbrak.
Begin 2017 nam Hermes 2 Phileas waterstofbussen in dienst nadat de oude Phileasbussen uit dienst waren gehaald. De 2 bussen waren afkomstig van het GVB (Amsterdam) en werden ingezet op de normale HOV-dienst in en rond Eindhoven.
Frankrijk.
In juni 2005 heeft APTS een contract gesloten voor de levering van twaalf soortgelijke voertuigen aan het stadsvervoerbedrijf van de Noord-Franse stad Douai. De in Eindhoven ondervonden problemen zijn bij deze voertuigen opgelost: het hybride aandrijfsysteem is geheel herzien. Niettemin werden deze bussen na acht jaar dienst terzijde gesteld en vervangen door bussen van een ander merk. 
Op 18 november 2006 werd de "Évéole" op de Place Charles de Gaulle gepresenteerd aan de bewoners van Douai. De Evéole is genoemd naar Eolus, de Griekse god van de wind. De Évéole lijkt op de Phileas met een nieuwe, kortere neus en een ander interieur, evenals de Phileas ontworpen door Duvedec. Anders dan de Phileas heeft de Évéole deuren aan beide zijden. Voor de Evéole is een vrije busbaan aangelegd tussen Douai en Guesnain, met 21 haltes met tussenafstanden van ca. 400 m. Met een frequentie van 10 min. kunnen op deze lijn 900 passagiers per uur vervoerd worden. Vanaf 2 juli 2008 werden de voertuigen op deze lijn ingezet. Een tweede lijn was gepland voor 2011 en een derde en vierde in 2020, maar in december 2014 zijn alle voertuigen buiten dienst gesteld.
Turkije.
In de stad Istanboel (Turkije) was een soortgelijk project in uitvoering. Hier sloot APTS in 2007 een contract af voor de levering van 50 van deze voertuigen. Vanaf oktober 2007 reden er al enkele demovoertuigen. De voertuigen werden speciaal voor Istanbul ontworpen. Ze hebben een lengte van 26 meter en een capaciteit van 230 personen (52 zitplaatsen en 178 staanplaatsen).
In maart 2009 werden 35 van de 50 voertuigen buiten dienst gesteld vanwege aanzienlijke problemen met de aandrijving..
Korea.
Verder is in Korea een licentieovereenkomst afgesloten voor technologieoverdracht. Doel was het ontwikkelen van een variant van de Phileas met een brandstofcel voor de hybride-aandrijving. Gedacht werd aan een potentieel van 600 voertuigen.
Nijmegen.
In 2008 en 2009 heeft Hermes-bus 1212, afkomstig uit Eindhoven, tijdelijk dienstgedaan in Nijmegen bij Novio. In 2009 is de bus teruggekeerd naar Eindhoven.
Amsterdam/Keulen.
Er zijn vier 18 meter lange Phileasvoertuigen gebouwd die op waterstof rijden. Van begin 2012 tot en met eind 2014 werden hiermee proeven genomen bij het GVB in Amsterdam, onder meer op lijn 22. Door de riskante ligging van busgarage Noord naast een onderstation van het landelijk hoogspanningsnet moest in 2015 het waterstofstation worden ontmanteld.
De twee bussen die eerder bij Regionalverkehr Köln GmbH (RVK) in Keulen reden, rijden sinds begin 2017 bij Hermes als reservebussen voor lijnen 400 en 401 tussen Station Eindhoven Centraal en de vliegbasis.

</doc>
<doc id="34531" url="https://nl.wikipedia.org/wiki?curid=34531" title="Bermudadriehoek">
Bermudadriehoek

De Bermudadriehoek, ook wel de duivelsdriehoek, is een denkbeeldige driehoek tussen Miami, de Bermuda-eilanden en Puerto Rico in het westelijk deel van de Atlantische Oceaan.
Verschijnselen.
De Bermudadriehoek werd bekend doordat vaar- en vliegtuigen er op mysterieuze wijze zouden zijn verdwenen. Allerlei auteurs schreven deze verdwijningen toe aan onder meer paranormale verschijnselen, waarbij de wetten van de natuurkunde werden opgeheven, of aan activiteit van buitenaardse bezoekers.
Verklaringen van ooggetuigen spreken ook vaak over storingen in apparatuur, meestal van magnetische aard. Volgens veel boeken over het Bermudagebied zou Columbus ook problemen hebben ondervonden in de driehoek. In zijn logboek meldt Columbus dat zijn 'naalden' (hij bedoelt hier zijn kompas) op 13 en 14 september 1492 iets naar het noordwesten afweken. Mogelijk was dit het gevolg van magnetische declinatie.
Wetenschappelijke verklaringen.
Een mogelijke verklaring is dat dit gebied een van de meest bevaren en bevlogen gebieden van de wereld is, en dat ongelukken dus waarschijnlijker zijn door de frequentie alsmede de dichtheid van het verkeer.
Natuurwetenschappelijke verklaringen voor de incidenten variëren van fluctuaties in het aardmagnetisch veld in de regio – wat de beschreven storingen van het kompas kan verklaren – tot bewegingen van de golfstroom, tropische stormen en monstergolven.
Een andere veel gehoorde verklaring berust op het bestaan van grote methaanvoorraden die diep in de zee voorkomen. Soms ontsnapt een grote hoeveelheid methaan of methaanhydraat die opstijgt naar het oppervlak (een zogenaamde limnische uitbarsting). De draagkracht van water neemt af als daar gasbelletjes in voorkomen. Hierdoor kunnen schepen in zeer korte tijd zinken zonder dat ze de kans krijgen om nog een noodsignaal uit te zenden. Maar dit verschijnsel geeft geen verklaring voor het verdwijnen van vliegtuigen.
"Earth Investigated".
In het televisieprogramma "Earth Investigated" op National Geographic Channel werd gemeld dat het magnetisch veld rondom de Aarde boven de Bermudadriehoek zwakker is (geworden) ten opzichte van de rest van de wereld. Wetenschappers hebben hier nog geen verklaring voor gegeven. Wel zou dit verklaren waarom het kompas niet meer naar behoren zou werken. 
In een andere uitzending van "Earth Investigated", uitgezonden op 21 augustus 2007, werd gemeld dat de lucht boven de Bermudadriehoek vaak helder is. Veel verdwijningen van schepen en vliegtuigen werden toegeschreven aan menselijk falen, het weer of technische mankementen. Het bestaan van de driehoek wordt in de documentaire niet bevestigd en, behalve door de kustwacht van Miami, evenmin ontkend.

</doc>
<doc id="34533" url="https://nl.wikipedia.org/wiki?curid=34533" title="Val de Moiry">
Val de Moiry

De Val de Moiry is een zijdal van de Val d'Anniviers in het Zwitserse kanton Wallis.
In de tweede helft van de twintigste eeuw is in de Val de Moiry een stuwmeer (de Moiry) aangelegd, waardoor het dal nu onbewoond is. Bovenaan het stuwmeer begint de Moirygletsjer. Ten oosten van deze gletsjer kan men de Cabanne de Moiry (2825 m) bereiken. Dit is een berghut die thans geschikt is voor kleine groepen toeristen, die van deze hut verder de bergen in kunnen. In de zomer van 2008 zijn werkzaamheden gestart om deze berghut uit te breiden.
De Val de Moiry ligt in het grotere Val d'Anneviers. Dit dal splitst zich aan het einde in twee dalen: de Val de Moiry, naar het westen, en de Val de Zinal, naar het oosten. Aan de zuidzijde grenst de Val de Moiry aan Italië.

</doc>
<doc id="34535" url="https://nl.wikipedia.org/wiki?curid=34535" title="Phileas">
Phileas



</doc>
<doc id="34536" url="https://nl.wikipedia.org/wiki?curid=34536" title="Phileas (bisschop)">
Phileas (bisschop)

Phileas † 305 (martelaar te Alexandrië) was bisschop van Thmuis (Tmai in de nijldelta van Egypte).
Er zijn van hem in zowel Grieks als Latijn "de Handelingen van Phileas" bekend. Hij was een rijk man, volgens zijn Romeinse ondervragers kon hij de hele stad wel onderhouden. "Handelingen van Phileas" 5:11 stelt: "Laat uw ja een ja zijn en uw nee een nee". Phileas weigerde dan ook een eed te zweren omdat hij dat overbodig vond.

</doc>
<doc id="34537" url="https://nl.wikipedia.org/wiki?curid=34537" title="Stijn Coninx">
Stijn Coninx

Augustijn Robert Marguerite (Stijn) baron Coninx (Neerpelt, 21 februari 1957) is een Belgisch cineast.
Carrière.
In 1980 studeert hij af als regisseur aan het RITCS in Brussel met een documentaire over Raoul Servais. Zijn carrière begint hij als assistent-regisseur van verschillende Belgische films. 
In 1987 maakt hij met "Hector" zijn eerste langspeelfilm. De hoofdrol is weggelegd voor de komiek Urbanus en dit blijkt een groot succes. In 1990 komt "Koko Flanel", de tweede filmkomedie met Urbanus, die het nog beter doet in de zalen.. In 1992 brengt Coninx met "Daens" een drama over priester Adolf Daens en sleept een nominatie voor de Oscar voor beste niet-Engelstalige film in de wacht. Deze eerste drie films staan bovenaan de lijst van succesvolste Belgische films. In 1993 verleent koning Boudewijn hem de adellijke titel baron. Na deze grote successen bekwaamt Coninx zich verder in biopics zoals "Licht" over Heleen van der Laan, "To Walk Again" over Marc Herremans, "Sœur Sourire" over Jeannine Deckers en "Marina" over Rocco Granata.
Behalve films regisseert hij ook televisieseries. Zo werkt hij samen met Hugo Matthysen voor "Het Peulengaleis", "Nefast voor de feestvreugde" en "Anneliezen" en met Marc Didden voor "De Kavijaks".
In 1999 is Coninx te gast op het Zomerfilmcollege. In 2007 wordt hij voorzitter van SABAM en blijft dat tot begin 2014. Hij had een cameo in de serie Familie.
Stijn Coninx was vakhoofd film aan het RITCS in Brussel.

</doc>
<doc id="34538" url="https://nl.wikipedia.org/wiki?curid=34538" title="305">
305

Het jaar 305 is het 5e jaar in de 4e eeuw volgens de christelijke jaartelling.

</doc>
<doc id="34539" url="https://nl.wikipedia.org/wiki?curid=34539" title="Falangisme (Spanje)">
Falangisme (Spanje)

Falangisme is een politieke beweging die zijn origine heeft in het Spanje tijdens het interbellum. De beweging is geheel geënt op de ideeën van José Antonio Primo de Rivera, zoon van de voormalige Spaanse dictator Miguel Primo de Rivera, en heeft uitgesproken fascistoïde kenmerken. De naam komt van het Griekse woord "falanx", de Oud-Griekse slagorde.
In Spanje werd deze beweging vertegenwoordigd door de Falange Española, gesticht in 1933.
Ideologie.
Falangisten streefden naar een corporatistische staat en naar nationale eenheid. Dit liet geen ruimte voor de diversiteit van de verschillende Spaanse volkeren als de Basken en de Catalanen. De nationale eenheid werd gebouwd rond een Spaans staatsnationalisme. Zodoende wezen falangisten racisme af, als natieverdelende factor. De Rooms-Katholieke Kerk was de officiële staatskerk, men had oog voor de Castiliaanse grootgrondbezitters. Ter bevordering van de nationale trots werden het imperialistische verleden van Spanje, en Spaanse helden als El Cid, Ferdinand II van Aragón, Christoffel Columbus verheerlijkt. Ook werd gestreefd naar een sociale hervorming, volgens solidaristisch principe. Hieraan werden anticommunistische geluiden gekoppeld.
Geschiedenis falangisme in Spanje.
De partij kwam voort uit twee kleinere fascistische groepjes, die geleid werden door José Antonio Primo de Rivera en Luís Ruiz de Alda, en werd opgericht op 29 oktober 1933. Tijdens het oprichtingscongres werd José Antonio tot Algemeen Leider (Jefe Nacional) van de Falange Española (FE) gekozen. Omdat de FE in financiële nood verkeerde fuseerde zij in 1934 met de in 1931 opgerichte "Juntas de ofensiva Nacional Sindicalista" van Ramiro Ledesma Ramos tot de "Falange Española de las Juntas Ofensiva de Nacional Sindicalista" (FE de las JONS). Ideologisch gezien was de Falange niet geheel fascistisch, maar ook populistisch-socialistisch (mede door de invloed van de sociaal voelende leiding der partij) en traditionalistisch (men greep vaak terug op het glorieuze Spaanse verleden). Vanaf de oprichting van de FE, en zeker na de fusie met de JONS, werden vriendschappelijke betrekkingen aangeknoopt met de fascistische PNF van Benito Mussolini en in mindere mate met de Duitse NSDAP van Adolf Hitler. Overigens was de FE de las JONS sterk gericht op het Italiaanse fascisme.
De FE de las JONS had ook enkele antisemitische trekjes, maar ging nooit zo ver als de Duitse nationaalsocialisten en later het Italiaanse fascisme. Wel was de Falange het bolwerk van personen die geloofden in joodse complotten en complotten van vrijmetselaars.
Bij de verkiezingen van februari 1936 behaalde de FE de las JONS maar twee zetels. Ledesma Ramos die al langer overhoop lag met José Antonio, stapte na de verkiezingsnederlaag uit de beweging en richtte de JONS opnieuw op. (Desondanks bleef de naam FE de las JONS behouden.) Wegens het toenemende straatgeweld en aanslagen, waar de Falange niet zelden bij betrokken was, werd de partij in maart 1936 door de regering verboden. José Antonio werd na het begin van de Spaanse Burgeroorlog geëxecuteerd in de gevangenis van Alicante. De falangisten sloten zich tijdens de Burgeroorlog bij de nationalisten van Franco aan, hoewel de falangisten door de conservatieve generaals (met name van de carlistische zijde) werd aangeduid als 'onze rode bondgenoten' (verwijzend naar het sociaalradicalisme dat de partij in haar beginjaren kenmerkte). Een exponent van de radicale vleugel binnen de FE de las JONS, Manuel Hedilla, werd in 1937 door de falangisten tot Jefe Nacional gekozen. Een paar dagen na zijn verkiezing, op 28 april 1937 werd hij echter door Franco aan de kant geschoven, omdat Hedilla zich tegen een fusie van de FE de las JONS met de carlistische Comunión Tradicionalista en alfonsistisch monarchistische Renovación Española verzette.
De afzetting van Hedilla maakte de weg vrij voor Franco om de fusie door te drijven en vervolgens het leiderschap op zich te nemen van de nieuwe beweging, de "Falange Española Tradicionalista y de las Juntas de Ofensivas de Nacional Sindicalistas". Het dagelijks bestuur kwam in handen van een secretaris-generaal; vanaf 1939 was dit de minister-secretaris-generaal.
Nadat Franco de burgeroorlog in 1939 had gewonnen, zette hij zijn tijdens de burgeroorlog al begonnen pro-asmogendheden-koers voort. De meeste falangistische leden binnen de nieuwe FET y de las JONS waren overtuigde bondgenoten van het Italiaanse fascisme en stonden ook open voor veel ideeën uit het Duitse nationaalsocialisme. Na het uitbreken van de Tweede Wereldoorlog in september 1939, en zeker na de "Blitzkrieg" in West-Europa, groeide de sympathie binnen de Falange voor de asmogendheden. Vooraanstaande falangisten als Serrano Suñer (zwager van Franco) en generaal Augustin Muñoz Grandes streefden naar Spaanse deelname in de oorlog aan de zijde van de asmogendheden tegen de Sovjet-Unie.
De voorzichtige Franco wenste echter af te wachten en te zien of de successen van met name nazi-Duitsland niet van korte duur waren, hetgeen medio 1943 het geval bleek te zijn. Bovendien werd Franco in 1942 overtuigd van de kwade invloeden in de nazi-top, hij hoorde over massa-executies van joden, en besloot de Spaanse grenzen met bezet Frankrijk voor joodse vluchtelingen open te stellen; Franco gebood bovendien zijn diplomaten zo veel mogelijk joden te beschermen in Hongarije, Italië, België en Roemenië. Franco hield Spanje uiteindelijk dan ook uit de oorlog en in de loop van 1943 verving hij de pro-Duitse en pro-Italiaanse politici door gematigde en zelfs pro-Britse politici. Wel streed een voornamelijk uit falangisten bestaande "División Azul" (Blauwe Divisie) mee aan het oostfront tegen het Rode Leger. Na begin 1943 fungeerde deze divisie echter zonder toestemming van Franco en de Falange.
Al tijdens de eindfase van de Tweede Wereldoorlog distantieerde Franco zich van de asmogendheden en later zou hij zelfs ontkennen dat hij sympathie had gehad voor nazi-Duitsland en fascistisch Italië. In juni 1945 werden de laatste pro-Duitse falangisten uit zijn regering verwijderd.
In de jaren vijftig, toen Spanje steeds meer op de westerse wereld begon te leunen, raakte het falangisme in onbruik evenals de partijnaam. Hoewel de partijnaam officieel in 1967 werd gewijzigd in "Movimiento Nacional" (Nationale Beweging), bleef men tot de dood van Franco van Falange spreken. Pogingen van twee oud-secretarissen-generaal van de beweging om het fascisme van de Falange nieuw leven in te blazen, liepen op niets uit.
In de jaren zestig en begin jaren zeventig deed Franco nog amper een beroep op de falangistische vleugel van de FET y de las JONS en richtte zich voornamelijk op conservatieve katholieke politici en andere westers-georiënteerde denkers, onder wie naar verluidt leden van Opus Dei, de katholieke lekenbeweging die een aantal handige technocraten voortbracht.
Na het overlijden van Franco in november 1975 werd Spanje door toedoen van koning Juan Carlos en Franco's opvolgers die uit de Opus Dei-gelederen kwamen, omgevormd tot een moderne democratie. De FET y de las JONS (Movimiento Nacional) werd in 1977 ontbonden. Sindsdien tooien een aantal als semi-fascistisch en neofascistisch omschreven organisaties in Spanje zich met de naam Falange, zonder dat zij echter een rol van betekenis spelen.
Falangisme buiten Spanje.
In tal van Latijns-Amerikaanse landen werden ook falangistische partijen opgericht. De Boliviaanse Sociale Falange was een van de grootste falangistische bewegingen in Latijns-Amerika. Andere voorbeelden zijn de Nationaal Synarchistische Unie in Mexico, en de Authentieke Nationalistische Partij in Venezuela. Ook de Falange in Libanon is voor een deel geïnspireerd door het Spaanse falangisme. In de Verenigde Staten bestaat de minuscule Christian Falangist Party of America.

</doc>
<doc id="34540" url="https://nl.wikipedia.org/wiki?curid=34540" title="Citadis">
Citadis

De Citadis is een productreeks van lagevloertrams van Alstom Transport, die rondrijdt in meerdere Europese steden, waaronder Parijs en Straatsburg, maar ook in onder andere Australië en Noord-Afrika. In Nederland rijden Citadis type 302 trams in Rotterdam en op de RandstadRail tussen Den Haag en Zoetermeer. Wereldwijd zijn meer dan 2.500 exemplaren verkocht.
In tegenstelling tot bijvoorbeeld de Combino van Siemens is de Citadis geen standaardproduct, maar gaat het om een aantal verschillende trams die tot dezelfde familie behoren. Het principe van de rijtuigbak-constructie, met uitzondering van de RegioCitadis, is echter wel in alle gevallen identiek. De Citadistrams worden gebouwd met een gedeeltelijk lage vloer (xx1-serie) of een 100% lage vloer (xx2-serie). Alstom heeft voor bijna elke stad een andere kopvorm ontwikkeld. Tevens is er een onderscheid tussen trams met vlakke zijkanten (Rotterdam, Melbourne) en rondere zijkanten.
Rotterdam.
In het kader van het HOV-concept "Tramplus", heeft de RET 60 Citadis 302-trams (5-delig) aangeschaft. Op 25 augustus 2003 werd de Citadis officieel gepresenteerd aan het publiek. Sindsdien worden deze trams ingezet op tramlijn 20, later ook op andere lijnen. In 2007 zijn nog eens 53 trams besteld. Het totaal komt daarmee op 113.
De Rotterdamse versie van de Citadis heeft een 100% lage vloer, is 2,40 meter breed en biedt aan 63 reizigers een zitplaats. Met 31,5 meter was dit lange tijd de langste trams van Nederland.
Bij de HTM in Den Haag rijdt sinds 2 november 2015 de Siemens Avenio. Deze tram is met 35 meter nog langer dan de Rotterdam Citadis.
Overzicht Citadis.
Totaal: &gt;1500

</doc>
<doc id="34542" url="https://nl.wikipedia.org/wiki?curid=34542" title="Discjockey">
Discjockey



</doc>
<doc id="34544" url="https://nl.wikipedia.org/wiki?curid=34544" title="Bos (vegetatie)">
Bos (vegetatie)

Een bos is een begroeiing (een aanplant of een vegetatie/formatie) met bomen in een dominante boomlaag, of meerdere boomlagen. 
Afhankelijk van de overheersende groeivormen en afmetingen van de plantengroei zijn wel vegetatielagen te onderscheiden: de moslaag, kruidlaag, struiklaag en de altijd aanwezige boomlaag (of boomlagen). Niet alle lagen zijn altijd aanwezig in de begroeiing, of even sterk aanwezig. Er kan daarbij een ondergroei zijn van mossen, kruiden en struiken, en de bodem kan rijk zijn aan schimmels. Ook kunnen de stammen, takken en bladeren als substraat dienen voor epifytische planten, korstmossen en andere schimmels. 
Er bestaan veel definities van wat een bos is, omdat er in de wereld vele bostypen bestaan, en omdat de mens uitdrukking wil geven aan tal van verschillende gebruiksmogelijkheden van het bos. Elementen uit de definities zijn abundantie, boomhoogte, minimumoppervlak (bijv. 0,5 ha) en de bedekking van de lucht door de boomkruinen (in verschillende definities uiteenlopend van minimaal 10% tot minimaal 60%).
In de natuurlijke Europese bossen kwamen oorspronkelijk grote grazers zoals wisent, oeros, tarpan, edelhert en eland voor, die terreinen open hielden, totdat er struwelen met stekelige of doornige struiken als meidoorn, sleedoorn, rozen en braam opkwamen. Dieren als gaaien of eekhoorns zorgen voor verspreiding van zaden en vruchten (zoals eikels) door aan de randen van bossen deze als wintervoer te verstoppen. De achtergebleven vruchten en zaden konden kiemen en het begin vormen van nieuw bomen.
Modern bosbeheer betekent vaak de omvorming van productiebos tot meer natuurlijk (niet gestoord of weinig door de mens beïnvloed) gemengd bos met inheemse loofbomen.
Soorten bossen.
Per klimaat of vegetatiezone in de bergen worden bossen ruwweg in drie types onderverdeeld: naaldbossen, loofbossen en tropische bossen. Er bestaan ook gemengde bossen waar naaldbomen en loofbomen door elkaar heen staan.
Er is een onderscheid tussen natuurlijke bossen en productiebossen. Een ander onderscheid is op basis van het milieu waarop ze voorkomen zoals moerasbossen op veengronden (elzenbroekbossen) en de ooibossen bossen langs rivieren.
Functie van bossen.
Flora en vegetatie.
Bosflora.
Naaldbossen zijn vaak armer aan plantensoorten dan loofbossen, omdat ze gewoonlijk zijn aangeplant op arme grond, omdat de bomen dicht op elkaar staan, waardoor er, met uitzondering van larixbossen in de winter, weinig licht door de boomkruinen op de grond terechtkomt. Kruiden komen dan vaak niet tot volle wasdom. En op de grond onder het vrij dikke naaldenpakket kan geen humusrijke bodem ontstaan. De zure grond die zo ontstaat is voor veel planten niet geschikt om te kunnen groeien. Wel komen er in naaldbossen verschillende soorten mossen en korstmossen voor, zoals bekertjesmos en rendiermos.
Loofbossen zijn vaak rijk aan diverse kruiden en struiken, omdat er tussen de kruinen van de bomen vrij veel licht op de grond valt, waar planten zich goed kunnen ontwikkelen. Een uitzondering vormt het beukenbos, waar ook weinig licht op de bodem terechtkomt, en doordat de afgevallen bladeren maar langzaam verteren en weinig kruiden en mossen toelaten op de bodem.
Vegetatielagen.
In min of meer natuurlijke bossen kunnen vaak meerdere vegetatielagen worden onderscheiden. Deze indeling is relevant omdat veel organismen zich bij voorkeur in een van die lagen ophouden. Boven de strooisellaag (geen echte vegetatielaag) kunnen zich bevinden:
Dierenleven.
In het bos komt een rijk insectenleven voor, afhankelijk van het vegetatietype. Insecten zijn actief in de bodem, maar ook op en in de kruidlaag, struiklaag en de bomen zelf. Voor veel vogels vormen ze een voedselbron.
Vooral in loofbossen komen veel vogelsoorten voor, zoals de gekraagde roodstaart, verschillende spechtensoorten, mezen als koolmees en pimpelmees, merel, tjiftjaf, roodborst, goudhaantje. In het overgangsgebied van bos naar akker of naar grasland komen vogels voor als bosuil, buizerd, havik, boomvalk en torenvalk.
Dieren vinden in een bos beschutting, nestgelegenheid en voedsel. Kenmerkende zoogdieren van het bos zijn de egel, mol, eekhoorn, bosspitsmuis, konijn, de hermelijn, wezel, soms boommarter, haas, ree en vos. In de oudere bossen komen verschillende soorten vleermuizen voor.
Bossen als zuurstofleverancier.
Bomen maken door de aanwezigheid van groene planten en algen zuurstof vrij als hij koolzuur gebruikt om koolstof te binden voor zijn groei en ontwikkeling of als reservestof.
Bomen kunnen, als ze doodgaan, ter plaatse door reducenten wegrotten of verbrand worden. Bij het verbranden en wegrotten wordt even veel zuurstof verbruikt als bij de groei is afgegeven.
Bomen kunnen gekapt worden voor bouwhout, brandhout of papier. Zolang het hout intact blijft is er een nettoverschil op de zuurstofbalans, dat wil zeggen zolang het bouwhout blijft bestaan of als de boom of vegetatie fossiliseert tot veen, bruin- of steenkool.
Als men een bos plant op een plaats waar het er voor die tijd niet was, is er een netto zuurstofeffect, maar alleen zo lang tot het bos in evenwicht is en er meer groeit dan er verteert. Bossen zijn dus niet zonder meer de belangrijke netto-leverancier van zuurstof, waarvan al het leven op Aarde afhankelijk zou zijn.
Menselijk gebruik van bossen.
Mensen oogsten hout uit bossen voor het maken van constructies, het produceren van papier en om te verstoken als brandhout en biomassa. In veel ontwikkelingslanden zijn brandhout en houtskool de grootste energiebronnen voor verwarming en koken, maar ook voor commerciële activiteiten zoals het drogen van vis en tabak en het bakken van stenen. In geïndustrialiseerde landen, wordt hout als energiebron voor zowel huishoudelijke als industriële doeleinden gebruikt.
Voor sommige samenlevingen zijn bosproducten een belangrijke voedselbron.
Bossen worden ook voor recreatieve doeleinden en ontspanning gebruikt. Veel voorkomende activiteiten zijn wandelen, joggen, mountainbiken, de hond uitlaten en natuurstudie (veldbiologie, het bestuderen van dieren en planten).
Bosaanplant.
De fases die kunnen worden onderscheiden in de bosontwikkeling vanuit een aanplant zijn:
Bos in Nederland.
In Nederland is een periode geweest dat het land grotendeels bedekt was met bossen. De naam Holland ('Holtland' of 'Houtland') verwijst hier ook naar. Anno 2002 beslaat bos in Nederland 10,6% van de totale landoppervlakte. Daarmee is Nederland een van de dunstbeboste landen van Europa. Alleen Cyprus en IJsland hebben minder bos. Dat komt doordat de bossen al heel vroeg in de geschiedenis voor allerlei doeleinden zijn gekapt. Vooral de hoge bevolkingsdruk in Nederland heeft een grote rol gespeeld, waardoor veel ruimte nodig was voor akkerbouw en veeteelt (zo zijn de heidevelden in het zuiden en oosten van Nederland ontstaan), voor bewoning, voor wegen en voor industrie. Ook werd er veel bos gekapt ten behoeve van menselijk gebruik: koken en verwarming (brandhout), meubels en houtproducten (bijvoorbeeld papier), scheepsbouw en later mijnbouw. Anderzijds hebben soms natuurlijke processen gezorgd voor ontbossing. Zo raakten veel bossen door veenvorming verstikt, waardoor veenmoerassen ontstonden.
In Nederland worden in de 21ste eeuw theorieën over het ontstaan van oerbos in de lage landen aan de praktijk getoetst in projecten als de Gelderse Poort en de Oostvaardersplassen, waar het bosbeheer bestaat uit weinig ingrijpen en er geen aanplant is van bomen. Ook kent men in de eerste twee decennia van de 21ste eeuw een zestigtal bosreservaten, grote en kleine gebieden met verschillende typen bos waar niet meer wordt ingegrepen in de natuurlijke successie.
Oppervlakte.
Het laatste Nederlandse 'oerbos', het Beekbergerwoud, werd tussen 1869 en 1871 gekapt. Het areaal aan bos in Nederland bereikte midden 18e eeuw een dieptepunt. Destijds was in wat nu Nederland is nog 50.000 ha bos over. Sindsdien nam de oppervlakte naar schatting als volgt toe:
In 1994 formuleerde het ministerie van Landbouw, Natuurbeheer en Visserij de doelstelling om in 2020 420.000 ha bos te hebben, wat uitzicht zou bieden op 500.000 ha bos (15% van de landoppervlakte) in 2050. Het kabinet-Balkenende II veranderde echter het beleid ten aanzien van natuurontwikkeling, door meer nadruk te leggen op particulier initiatief, bijvoorbeeld van boeren. Hierdoor is de aangroei van het bosareaal gestagneerd.
Het vergroten van het bosoppervlak past in het beleid om aan de sterk gegroeide vraag naar recreatiegebied te voldoen. Een grote uitdaging hierbij is het aanleggen van recreatiegebieden in het bosarme westen van Nederland. Met name rond Amsterdam, Rotterdam en Den Haag is begin 21e eeuw een ernstig tekort aan dergelijke gebieden. Een voorbeeldproject in deze richting is het Bentwoud bij Benthuizen. De ruimte is echter schaars geworden in deze regio's, waardoor het moeilijk is om voldoende grond te vinden die blijvend als recreatiegebied kan worden ingevuld, zonder de nodige uitbreidingsmogelijkheden op het gebied van wonen en werken in gevaar te brengen. Ook bestaan er tegengestelde visies tussen enerzijds stedelingen die recreatiegebied zoeken en anderzijds de bewoners van potentiële recreatiegebieden die het landschap het liefst zo veel mogelijk ongemoeid willen laten.
Een andere drijfveer voor de overheid om het bosareaal te vergroten was de totstandbrenging van een ecologische hoofdstructuur. Deze was bedoeld om aansluitingen te ontwikkelen, waarlangs wild zonder ondoordringbare hindernissen van het ene naar het andere natuurgebied kan migreren.
De oppervlakte aan bos is in Nederland een gemankeerde maat voor de hoeveelheid echt bos. Als een bos gekapt wordt, blijft het officieel bos (er is immers een herplantplicht, al kan daarvan ontheffing worden verleend), maar het duurt (tientallen) jaren voor het opnieuw als bos herkenbaar is, en de functies kan vervullen die van een bos bekend zijn. Hoeveel van het areaal aan officieel bosareaal bestaat uit herkenbaar, en functioneel bos is niet bekend. Wel bekend is dat (zo rond 2020) in Nederland zo'n zes procent ouder was dan 120 jaar.
Leeftijd.
Uit de cijfers over de bosoppervlakte volgt al dat de gemiddelde leeftijd van de Nederlandse bossen vrij laag ligt, te meer daar een deel van de oudste bossen tussentijds nog is verdwenen, zoals het Beekbergerwoud. In 1985 stamde slechts 36.000 ha bos (11% van het totaal) uit de periode van vóór 1800, 27% dateerde uit de 19e eeuw en 44% uit de 20e eeuw (18% kon niet worden geclassificeerd). Enkele van de oudste bossen van Nederland zijn het Norgerholt (25 ha) bij Norg en de Boswachterij Speulderbos (3.300 ha) bij Speuld.
Deze cijfers zeggen overigens niets over de ouderdom van bomen, die in Nederland gemiddeld zo'n 100 tot 150 jaar oud worden. De naar algemeen aannemen oudste boom van Nederland staat anno 2022 in het Noord-Brabantse Sambeek, echter niet in een bos. Kijkt men naar de leeftijd van de bomen in bossen, dan was 34% tot 40 jaar oud, 46% tussen 40 en 80 jaar oud, 18% tussen 80 en 120 jaar oud en slechts 2% ouder dan 120 jaar.
Bostypen.
Een bos is in Nederland, volgens de Boswet van 1961 officieel een bos als 10 are (1000 m2) of meer uit bomen bestaat, of, bij een rijbeplanting, een of meer rijen van ten minste 21 bomen. Er zijn ook andere definities in omloop.
Er worden vier verschillende typen bos in Nederland onderscheiden: productiebossen, schermbossen, landgoedbossen en spontane bossen.
Productiebossen.
Productiebossen vormen veruit de grootste groep, ze omvatten 57% van het totaal (1985). Bossen van dit type werden hoofdzakelijk aangelegd op heidevelden en dan vooral in de 19e en de eerste helft van de 20e eeuw. De oudste productiebossen stammen echter al uit de 16e eeuw en zijn hoofdzakelijk in Noord-Brabant te vinden: de Wouwse Plantage uit 1504-1540 is het oudste voorbeeld, gevolgd door het Mastbos bij Breda uit 1516. Lange tijd bleven deze bossen uitzonderingen. Pas in de tweede helft van de 18e eeuw begon de grootschalige aanleg van productiebossen, waarvan de Entel bij Borculo uit 1759 een van de vroegste voorbeelden is.
Heide had van oudsher een betekenis voor de veeteelt als weidegebied voor schapen. Heideplaggen dienden daarnaast als mest voor de essen, maar door de invoering van kunstmest ging de schapenhouderij eind 19e eeuw sterk achteruit en verloor de heide zijn functie. In het zuiden van Nederland, waar de heidevelden in handen waren van de gemeente, was al veel eerder de bebossing op gang gekomen, doordat het lucratief was heidegronden te verkopen aan bosbouwers - bijna uitsluitend grootgrondbezitters. In het oosten van Nederland waren de heidevelden in handen van de markegenootschappen - de gemeenschappelijke organisaties van boeren in een dorp. Deze hielden veel langer dan elders vast aan hun gronden. Pas toen door de Markewet van 1886 markedelingen interessant werden, kwamen de gronden hier in eigendom van individuele boeren. Vervolgens werden diverse gronden aangekocht door grootgrondbezitters, daarin ondersteund door de Nederlandsche Heidemaatschappij, of door het in 1899 opgerichte Staatsbosbeheer met het doel ze te bebossen. Meer dan de helft van alle productiebossen dateren dan ook van na 1900. Veelal gaat het om naaldbossen van uitheemse soorten als hemlockspar, weymouthden, fijnspar, zilverspar, lariks en douglasspar. Van de drie inheemse naaldboomsoorten - taxus (venijnboom), jeneverbes en grove den - is alleen de grove den in groten getale aangeplant. Een probleem bij deze bossen vormt de eentonigheid van aanplanting: alle bomen zijn van dezelfde soort en tegelijk aangeplant, dus van gelijke leeftijdsklasse. Ook worden de bossen gekenmerkt door rechthoekige percelen met rechte lanen, gericht op een zo doelmatig mogelijke bosbouw. De aandacht is sinds de jaren 1980 verschoven naar natuurwaarden en recreatie, waardoor diversificatie van het boombestand (verschillende soorten en leeftijden door elkaar aanplanten) en de aanleg van kronkelende wandelpaden meer gebruikelijk geworden is.
Schermbossen.
Schermbossen zijn bossen die een buffer vormen tegen bedreigende of nadelige elementen in het landschap. 13% van de Nederlandse bossen behoren tot deze categorie (1985). Moderne schermbossen zijn bijvoorbeeld langs snelwegen te vinden, mede om de geluidshinder tegen te gaan. Veruit de meeste schermbossen ontstonden echter als stuifzand- of duinbossen, om zandverstuivingen te beteugelen. Deze zandverstuivingen ontstonden in heide- en duingebieden door te intensieve veehouderij, te grootschalig steken van plaggen of door de invloed van zee. Het opstuivende zand werd een bedreiging voor de landbouw en soms zelfs voor dorpen. In vroeger tijden werden deze stuifzanden bestreden door het gebruik van het gebied (schapen weiden, plaggen steken) tijdelijk te verbieden, of door houtwallen aan te leggen. Vanaf de 18e eeuw begint men met het beplanten van de zandverstuivingen met helmgras. In de 19e eeuw worden veel gebieden op grote schaal bebost, vooral met grove dennen. Het oudste bebossing gebeurde echter al in 1750 bij Harskamp. Hierdoor zijn de meeste stuifzandgebieden verdwenen of drastisch verkleind. Het grootste stuifzand van Nederland en zelfs van heel West-Europa, het Kootwijkerzand (700 ha), omvat vandaag slechts een fractie van de oorspronkelijke grootte. Ook de Loonse en Drunense Duinen zijn door bebossing in oppervlakte teruggedrongen.
Landgoed- en recreatiebossen.
Vanaf de zeventiende eeuw ontstond er bij de bovenlaag van de bevolking tijd en vooral geld voor recreatie. Zij waren dan ook de eersten die de natuur gebruikten als vrijetijdsbesteding. Rijke Hollandse kooplieden legden in de zeventiende en achttiende eeuw buitenplaatsen aan: een landhuis met een grote siertuin op een omliggend landgoed. Deze zijn te vinden in de duingebieden, langs de Utrechtse Vecht en op de Utrechtse Heuvelrug, waar zelfs een aaneenschakeling van buitenplaatsen ontstond, bekend geworden als de Stichtse Lustwarande. Aanvankelijk werden de siertuinen volgens een strak, geometrisch model ingericht, naar het voorbeeld van de Franse tuinen bij bijvoorbeeld Versailles. Later, vanaf midden achttiende eeuw, groeide de belangstelling voor Engelse tuinen met natuurlijke vormen en kwam vanuit Engeland de landschapsstijl opzetten, die wat minder onderhoudsintensief was en door zijn vloeiende lijnen een betere overgang naar de bossen in de omgeving toeliet.
Waar in vlakke, meer open gebieden als het Amstel- en Vechtgebied de oudere geometrische tuinen beter tot hun recht kwamen, waren de nieuwere tuinen op de bos- en reliëfrijke Utrechtse Heuvelrug uitermate geschikt voor de landschapsstijl. Het bomenbestand werd zo afwisselend mogelijk gemaakt, met veel gebruik van exotische soorten. Globaal kan een patroon onderscheiden worden, waarbij in toenemende afstand vanuit het buitenhuis eerst tuin en park, dan gemengd loofbos en dan naaldhoutbos voor de productie van hakhout te onderscheiden is.
Vanaf eind negentiende eeuw, begin twintigste eeuw wordt vrije tijd voor steeds meer mensen bereikbaar. Vanaf dan ontstaan er ook parkachtige bossen in en om de grote steden, mede ter verbetering van de levensomstandigheden. In 1985 was 7% van de Nederlandse bossen aangelegd als landgoed, park of vanuit een andere recreatieve functie: 3% voor 1800, 3% in de negentiende eeuw en 1% na 1900. Het lage aandeel sinds 1900 is te verklaren doordat buitenplaatsen na de crisis in de jaren 1930 nauwelijks meer zijn aangelegd. Toch vormen de basisprincipes van de landschapsstijl voor velen nog altijd een ideaal. Het diversifiëren en het aanleggen van kronkelpaden in productiebossen, mede ter bevordering van de aantrekkelijkheid voor de recreatie, moet ook in deze context gezien worden.
Spontane bossen.
Spontane bossen ontstaan op plaatsen waar de mens niet meer ingrijpt in het landschap. De natuur gaat dan zijn gang en de vegetatie groeit dicht tot een bos. Spontaan bos ontstond vooral vanaf eind 19e eeuw op heidevelden die dankzij kunstmest overbodig waren geworden. Doordat er geen schapen meer grazen schieten her en der steeds meer bomen op die de heide langzaam dichtgroeien. Dit is het beste bewijs dat heidevelden een door ingrijpen van de mens ontstaan landschap.
Een deel van het spontane bos werd als een vorm van natuurbeheer teruggedrongen om zo het heideveld te kunnen behouden. Waar dit niet gebeurde, verdichtte het bos zich langzaam tot 'opgaand bos', waarmee het proces van natuurlijke bebossing van het heideveld voltooid is. In 1985 vormde het spontaan bos 3% van de totale bosoppervlakte, bijna geheel ontstaan na 1900.
Plantengemeenschappen.
De plantengemeenschappen van de bossen kan men verdelen in natte bossen en droge bossen.
In de natte bossen onderscheidt men binnen de syntaxonomie de klasse van wilgenvloedbossen en -struwelen ("Salicetea purpureae"), klasse van elzenbroekbossen ("Alnetea glutinosae") en klasse van berkenbroekbossen ("Vaccinio-Betuletea pubescentis").
In de droge bossen onderscheidt men de klasse van naaldbossen ("Vaccinio-Piceetea"), de klasse van eiken- en beukenbossen op voedselarme grond ("Quercetea robori-petraeae") en klasse van eiken- en beukenbossen op voedselrijke grond ("Querco-Fagetea").
Overige bossen.
Er bestaan nog diverse andere soorten bos. Een belangrijke cultuurhistorische categorie vormen de strubbenbossen rond esdorpen, bijvoorbeeld in Drenthe. Deze kleine bossen zijn veelal eeuwenoud en hadden een meervoudige functie als hakhoutbos en als buffer naar het heideveld om te voorkomen dat de schapen de dichter bij het dorp gelegen essen opliepen. Door vraat van schapen konden de bosjes echter niet uitgroeien tot 'opgaand bos' en bleven ze beperkt tot 'strubben', struikachtige bomen.
Samenstelling.
De oudste bossen waren grotendeels gemengd loofbos. De meeste loofbomen zijn inheems, in tegenstelling tot veel naaldsoorten die pas later zijn ingevoerd. De meeste bossen die in de 19e en begin 20e eeuw werden aangeplant, zijn naaldbossen. Alleen op landgoederen vindt men veel gemengde bossen, omdat de eigenaren een zo groot mogelijke soortenrijkdom nastreefden. Productiebossen die in de polder werden aangelegd, zijn vaak (uitheemse) populieren. Vanwege de eentonigheid van veel naaldbossen, plant men de laatste decennia in bestaande en nieuwe bossen vooral loofbomen aan, waardoor het areaal loofbossen sterk groeit.
Van de totale oppervlakte "opgaand bos" (bos dat de gelegenheid krijgt te groeien en waarin niet of slechts selectief gekapt wordt, in tegenstelling tot hakhoutbos waar jonge bomen al gekapt worden of grienden waar wilgen worden geteeld) in 2002 - in totaal 260.000 ha - was 61,5% naaldbos en 38,2% loofbos. Twintig jaar eerder, in 1982, was op 235.000 ha opgaand bos het aandeel naaldbos nog 71,2% en het aandeel loofbos 28,7%.
Er is dus sprake van een zeer snelle verandering van de bossamenstelling door op grote schaal loofbomen in eentonige naaldbossen aan te planten. Gemeten naar mengingstype was in 2002 het ongemengd naaldbos met 30% weliswaar nog het meest voorkomende type, maar vergeleken met 1984 is het aandeel wel met een kwart teruggelopen. Ongemengd loofbos steeg in dezelfde periode van 17% naar 22%, gemengd loofbos van 11% naar 15%.
De belangrijkste boomsoorten en geslachten in 2002 zijn in volgorde van bosareaal grove den (36,9%), eik (17,4%), lariks (7,3%), douglasspar (7,2%), populier en wilg (6,3%), spar (4,4%), berk (3,7%), beuk (3,0%), es (2,7%), Amerikaanse eik (2,3%), esdoorn (1,1%) en els (1,0%). Vergeleken met 1982 neemt het areaal van eik, berk, es, esdoorn, els en douglas duidelijk toe, terwijl dat van grove den en spar afneemt.
Voor wat betreft de biodiversiteit heeft de soortensamenstelling aan boomsoorten vooral indirect effect. Het aantal boomsoorten dat in Nederland de bossen vormt is heel gering, en de biodiversiteit van een bos wordt vooral bepaald door andere groepen organismes die veel soortenrijker zijn. Zo kunnen in oude naaldbossen met maar enkele soorten bomen juist heel veel soorten schimmels (paddenstoelen) voorkomen, waaronder ook heel zeldzame. Het wel of niet aanwezig zijn van de Douglasspar in een bos telt qua boomsoorten maar voor één soort, maar kan een groot verschil maken voor roofvogels die graag in zo'n boom broeden.
Eigendom.
In de meeste landen is bos hoofdzakelijk in eigendom van particulieren of bosbouwbedrijven, met doorgaans een minderheid aan staatsbossen. In Nederland is deze verdeling in 2002 volledig anders:
Grootte, versnippering en verbinding.
Doordat Nederland dichtbevolkt is, is de versnippering van bos- en natuurgebieden een belangrijk probleem. Om die reden werd in de jaren 1990 een ecologische hoofdstructuur vastgelegd, die alle natuurgebieden van Nederland met elkaar moet verbinden.
Het grootste bosgebied van Nederland is de Koninklijke Houtvesterij Het Loo (9.800 ha), onderdeel van het Kroondomein Het Loo. Zulke uitgestrekte bosgebieden zijn zeldzaam: 38% van het Nederlandse bos (135.820 hectare) bevindt zich op een terrein groter dan 100 hectare. Er is 101.000 hectare bos versnipperd over ruim 50.000 percelen van elk minder dan 10 hectare.
Versnippering wordt bestreden door ecoducten aan te leggen over wegen, of juist gangen of tunneltjes onder wegen, zodat dieren deze obstakels veilig kunnen passeren. Ook worden steeds meer landbouwgebieden omgevormd tot natuurgebied, bij uitstek wanneer deze gebieden de schakel tussen twee natuurgebieden vormen.
Toekomst.
In "Bos voor de toekomst. Uitwerking ambities en doelen landelijke Bossenstrategie en beleidsagenda 2030" van LNV en de provincies (November 2020), grotendeels gebaseerd op "Revitalisering Nederlandse bossen" van de samenwerkende bosbouwers (22 juli 2020), wordt geconstateerd dat anno 2020 het bos in Nederland bedreigd wordt. Ruwweg zijn te onderscheiden:
Om het bos te "revitaliseren" wordt ingrijpen gepland, waarbij dan meer houtoogst mogelijk wordt, die dan hoogwaardiger ingezet hoort te worden (dus niet meer als brandstof).
Natuurbos.
In het algemeen taalgebruik is een natuurbos een natuurlijk bos. In "Bos voor de toekomst" van LNV en de provincies wordt natuurbos geherdefinieerd als een terrein waarvan de functie is een bos te bieden waarin beheer primair is gericht op biodiversiteit, dit ongeacht de vraag of/en in hoeverre die biodiversiteit daadwerkelijk aanwezig is. Het klassieke natuurbos wordt daar een "zelfregulerend natuurbos" genoemd, en het dient gerealiseerd te worden door fors ingrijpen van de mens; pas op lange termijn kan het zichzelf reguleren. Zo is van het Nederlandse bos opeens bijna veertig procent "natuurbos", dit dan tegenover ongeveer één procent bos dat vanwege bestaande natuurwaarden als beschermd is aangemerkt.
Bos in België.
In het jaar 2000 had België in totaal 692.916 hectare bos, wat overeenkomt met 22,7% van de totale oppervlakte. Zowel de omvang, het verloop als de samenstelling van het bos verschilt sterk tussen Vlaanderen en Wallonië.
Bos in Vlaanderen.
In Vlaanderen werd in het jaar 2000 in totaal 146.381 hectare bos opgemeten, wat overeenkomt met 10,8% van de oppervlakte. Dit aandeel is dus vergelijkbaar met Nederland. Een groot verschil is wel, dat er in Vlaanderen geen sprake is van uitbreiding van het bosareaal. Tussen 1990 en 2000 kromp de bosoppervlakte zelfs met 6.000 hectare.
Historische ontwikkeling.
De ontwikkeling van het bosareaal tussen 1775 en 2000 is nagenoeg nihil. Uit kaarten uit het jaar 1775 kan worden opgemaakt dat er destijds in wat nu Vlaanderen is ongeveer 147.000 ha bos was, evenveel als in 2000. Dit wil echter niet zeggen dat er geen veranderingen hebben plaatsgevonden.
Oorspronkelijk waren de bossen vooral in de zuidelijke helft van Vlaanderen te vinden: in Haspengouw, het Hageland, Pajottenland, de Vlaamse Ardennen en het West-Vlaamse Heuvelland. In deze gebieden is het bosareaal sterk teruggedrongen. Er zijn nog enkele grote bosgebieden over, zoals het Zoniënwoud, het Buggenhoutbos, Hallerbos, Meerdaalwoud, Heverleebos en Egenhovenbos en de Kluisberg. Daartegenover staat dat in de bosarme Kempen in de 19e eeuw grootschalig bos werd aangeplant op de heidevelden, een ontwikkeling gelijk aan die in Nederland. Vandaag is dan ook bijna de helft van alle bossen in Vlaanderen in de Kempen te vinden. De provincies Oost-Vlaanderen en West-Vlaanderen daarentegen zijn zeer bosarm.
Al met al ligt 70% van de Vlaamse bossen op een plaats die in 1775 nog onbebost was. Slechts 15% van de huidige bossen is ook permanent bebost gebleven sinds het einde van de 18e eeuw. Met name het Zoniënwoud en het Meerdaalwoud - Heverleebos zijn al zeer oude bossen. Ze vormen de overblijfselen van het legendarische Kolenwoud, dat ooit een groot deel van het huidige Vlaams-Brabant en Waals-Brabant besloeg.
Kenmerken.
In de samenstelling van de Vlaamse bossen in 2000 overheerst het loofbos met 50,4%. Het naaldbos is met 36,0% duidelijk minder talrijk aanwezig. 11,4% is gemengd bos en 2,3% is (tijdelijk) onbebost. De meest voorkomende boomsoorten zijn grove den (21,6%), populier (15,1%), zomereik (10,1%), Corsicaanse den (9,7%), beuk (7,1%) en lariks (1,8%).
Het boombestand is over het algemeen jong te noemen: 55% van de bomen is jonger dan 40 jaar, 20% is tussen de 40 en 80 jaar oud, 3% is ouder dan 80 jaar. Hierbij moet worden aangetekend dat 21% geclassificeerd werd als bos van verschillende leeftijden, zonder uitsplitsing naar leeftijdsklassen.
Verreweg het grootste deel van de bossen in Vlaanderen is privébos: 70,3% in 2000. 12,4% is in beheer bij het Vlaams gewest (Agentschap voor Natuur en Bos), 17,3% bij andere overheden (gemeenten, provincies, Landsverdediging). Een klein deel van de privébossen wordt beheerd door natuurbeschermingsorganisaties, waarvan Natuurpunt (ongeveer 16.000 ha bos- en natuurgebied in 2007) de grootste is. Zij hebben echter lang niet zoveel grond als bijvoorbeeld de collega's in Nederland.
Brussel.
De Vlaamse cijfers omvatten niet de 1.735 hectare bos in het Brussels Hoofdstedelijk Gewest. Het Brussels gewest heeft daarmee een met Vlaanderen vergelijkbaar aandeel bos. Dit is vooral te danken aan het Brusselse deel van het Zoniënwoud, maar er zijn ook nog een aantal parkbossen binnen de gewestgrenzen.
Bos in Wallonië.
Het Waalse bos omvatte in 2000 in totaal 544.800 hectare, wat overeenkomt met 32,4% van de totale oppervlakte. Sinds het midden van de 19e eeuw is het bosareaal in Wallonië bijna verdubbeld en nog altijd blijft het sterk groeien.
Het bos is vooral geconcentreerd in het zuiden van de deelstaat. Van het Waalse bos is 63% te vinden in de Ardennen, een regio waar ruim de helft van de landoppervlakte bebost is. Alleen al de provincie Luxemburg heeft 42% van alle bossen in Wallonië binnen haar grenzen, Waals-Brabant daarentegen 2%.
De samenstelling van het bos is bijna gelijk: 52,4% loofbos en 47,6% naaldbos. In de productieve bossen (88% van het totaal) zijn de belangrijkste soorten: fijnspar (36,1%), eik (17,2%), beuk (8,9%), grove den (3,2%), douglas (2,3%), populier (2,1%) en lariks (1,7%). Loofbos neemt zowel in omvang als aandeel langzaam toe, naaldbos neemt langzaam af.
De eigendomsverhoudingen verschillen sterk van die in Vlaanderen: 53% van het bos is in privébezit, 34% is in beheer bij gemeenten, 11% bij het gewest en 2% bij andere overheden.
Bos in Suriname.
Suriname is een van de dichtstbeboste landen ter wereld. Meer dan 90% van de landoppervlakte is bedekt met bos, in totaal ruim 11 miljoen hectare. Doordat de bevolkingsomvang beperkt is en de meeste mensen in het kustgebied wonen, was er lang nauwelijks sprake van ontbossing. Bovendien werd Suriname al vroeg begonnen met het beschermen en duurzaam beheren van de natuur. Dit resulteerde in een bijzonder groot, gaaf en waardevol tropisch bosareaal. Later werd in toenemende mate gekapt, en ook de (semi-)illegale goudwinning vormt een bedreiging.
Er zijn diverse natuurreservaten in Suriname, waarvan het Centraal Suriname Natuurreservaat (tevens UNESCO-werelderfgoed) met 1,6 miljoen hectare oftewel 13% van het totale Surinaamse landoppervlak het grootste is. Het bos wordt beheerd door de Dienst 's Lands Bosbeheer, opgericht in 1947. Deze dienst kreeg in 1998 gezelschap van de Stichting voor Bosbeheer en Bostoezicht.
Bos op de Nederlandse Antillen en Aruba.
Hoewel beperkt in omvang, hebben de eilanden van de Nederlandse Antillen en Aruba elk hun eigen bossen.
De drie zuidelijke eilanden liggen in een woestijnklimaat en hebben daarom geen uitbundige begroeiing. De noordelijke eilanden daarentegen liggen in de subtropische zone en hebben wel een bebost karakter, hoewel Sint Maarten vanwege de vele bebouwing en hoge bevolkingsdichtheid alleen nog enkele beboste heuvels heeft. De twee kleinste eilanden, Sint Eustatius en Saba, zijn het meest bebost.
De natuur op Sint Eustatius is te vinden in het Nationaal Park Quill-Boven. In feite bestaat het uit twee gebieden: de bossen op de flanken van The Quill aan de zuidkant van het eiland en de bossen rond de Bovenberg in het noorden.
Saba is het enige eiland dat in meerderheid bedekt wordt door bos. Het Nationaal Park Saba omvat 43 hectare met de hoogste natuurlijke waarde. Het miniregenwoud op de flanken van de Mount Scenery, de hoogste berg in het koninkrijk, valt daar grotendeels buiten.

</doc>
<doc id="34545" url="https://nl.wikipedia.org/wiki?curid=34545" title="Claudius Ptolemaeus">
Claudius Ptolemaeus

Claudius Ptolemaeus (Oudgrieks: , "Klaúdios Ptolemaîos"; in het Nederlands ook gespeld "Ptolemeüs") (verm. Ptolemais Hermii (Egypte), 87 - verm. Alexandrië, na 150) was een Grieks astroloog, astronoom, geograaf, wiskundige en muziektheoreticus die leefde in Alexandrië. Er is slechts weinig over zijn leven bekend. Hij was een Romeins staatsburger die schreef in het Koinè, de standaardvorm van het Grieks vanaf de hellenistische periode. Zijn geboorteplaats wordt slechts vermeld zonder referenties in een verklaring van de 14de-eeuwse astronoom Theodoros Meliteniotes. Hij stierf na het jaar 150, vermoedelijk in 168.
Hij schreef verschillende wetenschappelijke werken, waarvan er drie van belang waren voor de Byzantijnse, islamitische en Europese wetenschappers. Het eerste, een astronomische verhandeling, staat bekend als de "Almagest", oorspronkelijk bekend als "Hē mathēmatikḕ sýntaxis" (, "De mathematische ordening"), later "Hē megálē sýntaxis" (, "De grote ordening") genoemd. Het tweede behandelt de geografie en geeft de geografische kennis weer van de toenmalige Grieks-Romeinse wereld. Het derde is een astrologische verhandeling waarin hij de astrologie poogde te verzoenen met de natuurfilosofie van Aristoteles. Deze verhandeling wordt soms aangeduid met de naam Apotelesmatika (), maar wordt vaker genoemd onder de naam "Tetrabiblos" (, "De vier boeken") of de Latijnse naam "Quadripartitum".
Astronomie.
Ptolemaeus beschreef zijn astronomische kennis in de "Almagest", de enige nog overblijvende verhandeling over astronomie uit de Oudheid. Lange tijd konden handgeschreven kopieën van dit indrukwekkend werk slechts door enkelingen geraadpleegd worden. Er kwamen later verkorte versies beschikbaar voor wetenschappers. Georg Peurbach publiceerde in 1472 "Theoricae novae planetarum", gevolgd in 1496 (in samenwerking met Johann Regiomontanus) door een meer uitgebreide samenvatting "Epytoma in Almagestum Ptolemai". In 1515 verscheen dan voor het eerst een integrale gedrukte versie van het Almagestum, gesteund op een Latijnse vertaling uit de 12de eeuw. De originele Griekse versie verscheen uiteindelijk in 1538 in Basel.
Ptolemaeus had een geocentrisch beeld van het zonnestelsel. Zijn opvattingen over astronomie, bekend als het Stelsel van Ptolemaeus, hebben meer dan 1400 jaar, tot ver na de middeleeuwen, deze wetenschap in West-Europa en Arabië beheerst. Pas in 1543 werd, met de publicatie van "De revolutionibus orbium coelestium" door Copernicus, voor het eerst een volledig uitgewerkt alternatief gepubliceerd. Uiteindelijk zou Johannes Kepler met zijn "Astronomia nova" uit 1609 een werkelijk overtuigend heliocentrisch alternatief bieden, uitgaande van elliptische (in plaats van cirkelvormige) planeetbanen.
Ptolemaeus heeft de epicykel-theorie van Hipparchus vervolmaakt. Met het sterrenmodel van Aristoteles kon namelijk niet verklaard worden waarom de planeten zich soms snel, soms langzaam, en soms zelfs "retrograde" (achteruitgaand), aan de hemel schenen te bewegen. Het rekenmodel voor de planeten Mars, Jupiter en Saturnus van Ptolemaeus kan men illustreren met een "volvelle" zoals op de afbeelding: Ptolemaeus plaatst elke planeet (Mars in dit geval) op een epicykel (gele schijf) van een cirkelbaan (of deferent, de roze cirkel op de "volvelle" in de afbeelding). Binnen de deferent bevinden zich drie punten (binnen het kleine gele cirkeltje): het middelpunt van de deferent (as van de roze schijf), aan één kant daarvan de aarde (middelpunt van het heelal, de sterrenhemel rondom de volvelle), en aan de andere kant het vereffeningspunt of equant. De equant is Ptolemaeus' belangrijkste bijdrage tot de theorie: het systeem van de drie punten simuleert een benadering van een ellipsbaan door middel van cirkels. Dit eenvoudige en krachtige model (met weinig middelen werd de ingewikkelde retrograde beweging nauwkeurig beschreven) legde Ptolemaeus vast in zijn dertiendelig manuscript "Hè mathèmatikè syntaxis" ("De wiskundige ordening"). De werken van Ptolemaeus over astronomie zijn overgeleverd in het Arabisch en werden door de Arabische astronomen "Kitab al-Madjisti" genoemd, wat "Het grootste boek" betekent. Dit werd later verbasterd tot "Almagest" (het zeer grote). De "Almagest" bevatte ook een sterrencatalogus en een lijst van 48 sterrenbeelden die door Hipparchus beschreven waren.
Geografie.
Ptolemaeus is wellicht nog bekender geworden door zijn "Kosmographia" of "Geographia", een gids voor het maken van kaarten inclusief een lijst van de geografische lengte en breedte van circa 8000 plaatsen. Aan de hand van dit werk kon men een serie kaarten tekenen van de gehele aan de auteur bekende wereld. In de Renaissance bestond veel belangstelling voor deze "Geographia": vóór 1600 werden er 31 Latijnse of Italiaanse edities van gedrukt. Deze uitgaven vormden de eerste atlassen.
Ptolemaeus noemde de Frisii (de Friezen), de bewoners van de lage landen ten noorden van de grote rivieren. Ook worden de Saxones genoemd. Hij noemde het Eiland van de Bataven niet, omdat hij voornamelijk steden en rivieren opgaf en weinig landschappen, maar hij heeft wel enkele plaatsnamen en enige andere geografische aanwijzingen opgenomen, die men altijd in Nederland probeerde te lokaliseren en die blijkens andere klassieke schrijvers in of bij het Eiland van de Bataven lagen. Hij gaf een lijst van steden, rivieren en streken, waarachter hij vier getallen liet volgen: de lengtegraad met de minuut (uitgaande van de meridiaan van Alexandrië) en de breedtegraad met de minuut.
Astrologie.
Ptolemaeus schreef een uitgebreide samenvatting van de astrologie van zijn tijd: de "Tetrabiblos" (De vier boeken). In de "Tetrabiblos" ging hij in op het duiden van horoscopen. Daarnaast gaf hij aanwijzingen voor berekeningen. Een deel van het werk gaat over specifieke situaties, bijvoorbeeld astrologische standen die van belang zouden zijn bij buitenlandse reizen.
Ptolemaeus heeft een uitzonderlijk grote invloed gehad op de astrologie na hem. Veel van zijn technieken zijn nog steeds in gebruik bij astrologen. Kritiek is er vanuit astronomische hoek vooral geweest op de correlaties die Ptolemaeus legde tussen de betekenis van dierenriemtekens en seizoenen. De correlatie tussen bijvoorbeeld het teken Ram en de lente geldt uiteraard alleen voor een deel van het noordelijk halfrond en kan dus niet universeel geldig zijn. Toch, zo luidt de kritiek, bouwde Ptolemaeus veel van zijn theorieën op dit soort vergelijkingen op. Daarbij had Ptolemaeus waarschijnlijk geen of weinig kennis van het zuidelijk halfrond en de relaties van de sterrenbeelden daar. Feit is echter dat de klassieke westerse astrologie niet met de siderische, maar met de tropische dierenriem werkt, waardoor deze bezwaren weg zouden vallen. Vanaf het begin van de lente (Ram 0 graden voor het noordelijk, en Weegschaal 0 graden voor het zuidelijk halfrond) wordt het hemelgewelf langs de ecliptica in twaalf "sectoren" verdeeld die Ram, Stier enz. tot Vissen worden genoemd, onafhankelijk van de astronomische constellaties. Zo werkt de astrologie op het zuidelijk halfrond eveneens met het door Ptolemaeus opgezette astrologische systeem met de tropische zodiak, waardoor alle mensen die aan het begin van de lente geboren worden het sterrenbeeld Aries (Ram) hebben. Het blijft op die manier een 'seizoens-systeem' zoals Ptolemaeus het had bedoeld, onafhankelijk van de astronomische sterrenbeelden van de siderische zodiak.

</doc>
<doc id="34546" url="https://nl.wikipedia.org/wiki?curid=34546" title="Lamborghini">
Lamborghini

Automobili Lamborghini S.p.A. (uitspr.: ) is een Italiaanse fabrikant van luxe sportwagens die eigendom is van Volkswagen via hun dochterbedrijf Audi. Lamborghini's productiefaciliteit en het hoofdkantoor zijn gevestigd in Sant'Agata Bolognese, Italië.
Geschiedenis.
Ferruccio Lamborghini vergaarde zijn fortuin voornamelijk in de fabricage van Lamborghini-tractoren in Italië en Spanje. Hij was begin jaren zestig een bon vivant met een passie voor snelle wagens en bezat daarvan een aanzienlijke collectie. Ferruccio Lamborghini had onder andere een splinternieuwe Ferrari die in één jaar tijd viermaal terug naar de fabriek moest wegens gebreken. Toen Ferrucio de achttien jaar oudere Enzo Ferrari hierover misnoegd aansprak zou deze laatste hem neerbuigend hebben afgewimpeld: "The clutch is not the problem. The problem is you don’t know how to drive a Ferrari and you break the clutch."
Drie maanden later stal een prototype van de Lamborghini 350 GTV de show op de jaarlijkse autosalon van Genève van 1963. Het was gesierd met een radiatorembleem van een aanvallende stier (het logo van de tractorenbouwer), die zich de komende veertig jaar fel zou weten te meten met het steigerende Ferrari-paard.&lt;br&gt;
Ferruccio Lamborghini was geslaagd in een onwaarschijnlijke krachttoer: in minder dan drie maanden een team van ingenieurs, stylisten en carrosseriebouwers aan te werven in zijn tractorbouwbedrijf met als enige opdracht: "Bouw mij een sportwagen die in elk opzicht superieur is aan Ferrari."
Van meet af aan was het nieuwe automerk een sensatie, met haar technologie die verder was (onafhankelijke ophanging, dwarsliggende middenmotor, aerodynamica) dan die van de eerder conservatieve Ferrari's. Lamborghini richtte zich echter puur op de verkoop van productiemodellen aan particulieren en liet het racen aan anderen over. Hoewel Ferrari al ruim een halve eeuw de F1- en F2-klassementen zou blijven domineren zou het merk sinds 1964 met concurrentie van Lamborghini worden geconfronteerd.
In de jaren zeventig raakte Lamborghini in financiële moeilijkheden. Nadat Ferruccio Lamborghini zijn bedrijf had verkocht werd Lamborghini een onderdeel van verscheidene autofabrikanten, waaronder Chrysler en het Indonesische MegaTech. In 1998 werd het bedrijf in zijn geheel overgenomen door Audi. Sinds het bedrijf door deze Volkswagen-dochter werd overgenomen, steeg het aantal werknemers van 300 tot 450.
In 2014 vertrok Stefano Domenicali na strubbelingen bij Scuderia Ferrari. Enkele maanden na zijn vertrek werd hij door Audi aangenomen, waarna hij in 2016 bij Lamborghini werd aangesteld als CEO.
In 2020 verkocht het bedrijf in totaal 7250 voertuigen, waarvan 4364 van het model Urus en 1258 exemplaren van de Huracán Coupé.
Medio 2021 maakte het bedrijf bekend rond het jaar 2024 alleen nog maar plug-inhybrides aan te willen bieden. Tussen 2025 en 2030 wil het de eerste volledig elektrisch aangedreven auto in productie nemen. Deze ambitie zal leiden tot een investering van ongeveer 1,5 miljard euro waarbij de omslag in techniek niet mag leiden tot mindere prestaties.
Modellen.
De meeste modellen dragen de naam van een stier of een stierenvechtersfamilie.

</doc>
<doc id="34547" url="https://nl.wikipedia.org/wiki?curid=34547" title="Territoriale wateren">
Territoriale wateren

Territoriale wateren (ook wel: territoriale zone, territoriale zee) zijn een zeestrook, grenzend aan het landgebied van een kuststaat, waarover de soevereiniteit van deze staat zich uitstrekt (met inbegrip van het luchtruim, de bodem en de ondergrond). De territoriale wateren worden gescheiden van het landgebied en de binnenwateren door de basislijn. Binnen de territoriale wateren kan een land zelf zijn wetten bepalen en rechtspraak toepassen.
Bijvoorbeeld: schepen uit een ander land kunnen niet gaan vissen in deze wateren zonder de toestemming van de kuststaat. Zeezenders kunnen slechts uitzenden vanuit de internationale wateren en zijn strafbaar wanneer dat plaatsheeft binnen de territoriale wateren.
Historisch.
Het aanspraak maken op een territoriale zone langs de kust is een tamelijk recent verschijnsel in de geschiedenis. In oude tijden eisten staten hele zeeën op als behorend tot hun territoir: zo spraken de Romeinen over de Middellandse Zee als Mare Nostrum en nog in de 17e eeuw eigenden de Britten zich de Noordzee toe tot aan de Hollandse en Zeeuwse stranden. Tegen deze visie werd het recht van het vrije gebruik van de zee gezet. Niet geheel toevallig werd dit vooral in de Republiek aangehangen met Hugo de Groot als bekendste pleitbezorger. Uiteindelijk werd het vrije gebruik van de zee algemeen geaccepteerd en mochten kuststaten een smalle strook zee aan de kust als het hunne beschouwen.
Lange tijd gold de zogenaamde "kanonschotregel" als begrenzing voor de territoriale wateren. In de praktijk kwam dat neer op een zone van circa drie zeemijlen. Deze regel was ontwikkeld door de Nederlandse rechtsgeleerde Cornelis van Bijnkershoek (1673-1743) in zijn "De dominio maris" (1702). Na de Tweede Wereldoorlog zijn steeds meer landen aanspraak gaan maken op grotere zones tot wel 200 zeemijlen uit de kust. Geen van de grote zeevarende landen, zoals het Verenigd Koninkrijk en de Verenigde Staten, erkende echter die aanspraken. Berucht is nog de kabeljauwoorlog tussen Engeland en IJsland in het begin van de jaren zeventig van de vorige eeuw, die voortkwam uit een dispuut tussen beide landen over het vissen in de nabijheid van IJsland.
In het moderne zeerecht.
Sinds de jaren tachtig van de 20e eeuw geldt het nieuwe Zeerechtverdrag van de Verenigde Naties. De maximale territoriale zone bedraagt nu 12 zeemijlen (22,224 kilometer), gerekend vanaf de laagwaterlijn. Elk land is vrij aanspraak te maken op een smallere zone. Als compromis heeft men tevens afspraken gemaakt over een aansluitende zone met beperkte rechten (tot maximaal 24 zeemijlen uit de kust) en een exclusieve economische zone (tot 200 mijl). Het scheepvaartverkeer is daar vrij, als bevond het zich in internationale wateren, maar de kuststaat heeft het recht op de bodemrijkdom.
Verder erkent het verdrag een aantal "historische baaien" en "archipelwateren". Zo kan Canada de Hudsonbaai tot zijn territorium rekenen en behoort de zee rond de Shetlandeilanden tot Brits gebied. 
De Verenigde Staten hebben het verdrag niet geratificeerd, maar erkennen in de praktijk wel de meeste bepalingen daarvan. 
Grootste struikelblok voor de Amerikaanse regering waren de bepalingen over het verdelen van de rijkdom van de oceaanbodem. Vele mineralen (de zogenaamde "mangaanknollen") zijn daar in de toekomst te winnen. Een op te richten "Internationale Autoriteit", onder toezicht van de VN, zou de winsten daaruit ten goede moeten laten komen aan de mensheid, omdat die rijkdommen aan iedereen toekomen ("common heritage of mankind"). De regering van Jimmy Carter leek geneigd hiermee akkoord te gaan, die van Ronald Reagan echter niet.
De definitie van laagwaterlijn is in Europa aan verandering onderhevig. Voor Nederland bijvoorbeeld zal de 12 mijls buitengrens van de territoriale zee, zeewaarts opschuiven door de vervanging van "gemiddeld laag laagwaterspring" (GLLWS) door "Lowest Astronomical Tide" (LAT). De wijzigingen in de buitengrenzen van de zones kunnen enige zeemijlen bedragen.
Beperking: recht van vrije doorgang.
De rechtsmacht van een kuststaat betekent niet dat een schip de toegang of het gebruik, van de territoriale wateren ontzegd kan worden: elk schip heeft namelijk het recht van vrije doorgang. Wel dient een schip zich te voegen naar de bepalingen van de kuststaat: zo zal het lozen van olie, als gevolg van het reinigen van de olietanks, verboden zijn.
Dit is anders dan bij de rechtsmacht die een staat heeft over haar luchtruim. Die is in theorie wel absoluut en in principe niet ingeperkt door een recht van vrije doorgang. Vrijwel alle landen zijn echter toegetreden tot het Verdrag van Chicago (1944), waardoor de burgerluchtvaart onder meer het recht heeft om zonder tussenlanding over te vliegen, en zelfs te landen om bij te tanken.
Open zee.
De wateren voorbij de territoriale zone worden aangeduid met internationale wateren of "open zee" ("High Sea"). Begonnen die ooit voorbij de driemijlszone uit de kust, thans kan dat pas tot voorbij 200 mijl zijn.
Nederland.
De "Wet van 9 januari 1985, houdende vaststelling van de grenzen van de territoriale zee van Nederland (Wet grenzen Nederlandse territoriale zee)" bepaalt dat de territoriale zee van Nederland zich uitstrekt tot de lijn, waarvan elk punt gelegen is op een afstand van twaalf internationale zeemijlen, zijnde 22,224 kilometer, gemeten zeewaarts vanaf het dichtstbijgelegen punt van de laagwaterlijn langs de kust, met dien verstande dat, waar geheel of gedeeltelijk binnen deze afstand van deze laagwaterlijn een natuurlijk gevormde, bij laag water droogvallende bodemverheffing is gelegen, die bij hoogtij onder water komt, gemeten wordt vanaf het dichtstbijgelegen punt van de laagwaterlijn van die bodemverheffing.
België.
Traditioneel heeft België er altijd voor gepleit om de territoriale zee te beperken tot drie zeemijl. Pas nadat een internationale consensus was gegroeid rond een twaalfmijlszone, heeft het land de eigen aanspraken daarop afgestemd.
De Belgische territoriale wateren zijn in de breedte afgebakend als de twaalfmijlszone gemeten vanaf de laagwaterlijn, rekening houdend met bij eb droogvallende bodemverheffingen en permanent uitstekende havenwerken. In de praktijk zijn er hierdoor uitstulpingen ter hoogte van Koksijde (door de Broersbank) en van Zeebrugge (door de strekdammen). De zijwaartse begrenzing vloeit voort uit verdragen met Frankrijk en Nederland. Zo afgebakend beslaat de territoriale zee een oppervlakte van "ca." 1.440 km², of zo'n 42% van het Noordzeegebied waarover België rechten kan laten gelden (zelf "ca." 3.450 km² groot).
De laagwaterlijn die als basis dient voor de afbakening is deze zoals aangeduid "op de officiële Belgische op grote schaal uitgevoerde zeekaarten". Sedert de gebeurt het opstellen van deze zeekaarten door het Vlaams gewest, meer bepaald het Agentschap Maritieme Dienstverlening en Kust (Afdeling Kust, onderafdeling Vlaamse Hydrografie). Deze instantie vertegenwoordigt België binnen de IHO. In het kader van een geleidelijke Europese harmonisering is ze sedert 2008 overgeschakeld op een ander reductievlak (van GLLWS naar LAT). Daardoor is de op de kaarten aangeduide laagwaterlijn zeewaarts verschoven.
Oorlogsschepen.
Is een schip dat zich bevindt binnen het territorium van een andere staat onderworpen aan diens rechtsmacht (het recht van de kuststaat), voor een oorlogsschip geldt dat het altijd onderworpen is aan de rechtsmacht van de vlaggenstaat, ook indien dat schip zich bevindt binnen de territoriale wateren of havens van een vreemde kuststaat. Ook een oorlogsschip kan zich beroepen op het recht van vrije doorgang. Voor een aantal zeestraten (zoals de Dardanellen) is die echter beperkt op grond van internationale verdragen.

</doc>
<doc id="34548" url="https://nl.wikipedia.org/wiki?curid=34548" title="Zaagzettang">
Zaagzettang

Een zaagzettang of tandzetter is een tang waarmee men de zaagtanden van bijvoorbeeld een handzaag of een kapzaag weer in de juiste stand kan zetten. Het (opnieuw) zetten van de tanden van een zaag, dat wil zeggen het afwisselend zijdelings naar links en naar rechts uitbuigen ervan, is nodig om het zaagblad in de zaagsnede ruimte te geven zodat het niet voortdurend klemt.
Tang.
De tang heeft twee benen. Het ene been heeft een vaste bek met een sleufvormige opening. Onderlangs dit been zit een verschuifbaar omgebogen stripje met een sleufgat. Dit kan afgesteld worden op de gewenste afstand voor de te zetten zaagtand. De tand wordt door de opening hier tegenaan geschoven.
Het andere been heeft een klein aambeeldje dat op de zaagtand geknepen kan worden. De mate van aanknijpen is regelbaar voor de te zetten tand. Deze afstand kan ingesteld worden met een schroef door het been en die bij dichtgeknepen stand steun vindt op de bovenkant van het andere been. Om de tanden te kunnen zetten wordt de zaag veelal geklemd in een zaagklem.
Ander zaagzetgereedschap.
Naast tangen zijn er ook diverse andere soorten gereedschappen waarmee de tanden op een zaagblad kunnen worden gezet. Ze variëren van eenvoudige handgereedschappen tot volledig automatisch werkende zaagzetmachines.

</doc>
<doc id="34552" url="https://nl.wikipedia.org/wiki?curid=34552" title="Evangelie volgens Marcus">
Evangelie volgens Marcus

Het Evangelie volgens Marcus (vaak kortweg Marcus of Markus genoemd) is het oudste evangelie in het Nieuwe Testament van de christelijke Bijbel. Zoals alle teksten in het Nieuwe Testament werd ook Marcus in eenvoudig Grieks geschreven, mogelijk om verspreiding te vereenvoudigen. Met zijn 16 hoofdstukken die samen ongeveer 11.250 woorden bevatten is het ook het kortste van de vier evangeliën. Het is een van de drie synoptische evangeliën en werd geschreven in het Koinè-Grieks. In de standaardvolgorde van Bijbelboeken is Marcus het tweede boek van het Nieuwe Testament.
Marcus is de belangrijkste bron voor biografische gegevens over de historische Jezus. Als oudste evangelie staat het het dichtst bij de beschreven periode. De evangeliën Matteüs en Lucas gebruiken veel materiaal uit Marcus (het synoptische vraagstuk) en vullen dit aan met meer 'spectaculair' materiaal. Johannes is aanzienlijk jonger en al bijna een theologische doorwerking. 
Auteur.
Het Marcusevangelie is - zoals veel geschriften uit de joodse en vroegchristelijke literatuur - oorspronkelijk anoniem overgeleverd. Het opschrift "Evangelie volgens Marcus" werd pas later toegevoegd. Misschien waren de betrokken auteurs meer bezig met doctrine of traditie dan met hun eigen roem als schrijver en bleven ze daarom liever onbekend. Het is typerend voor oude teksten dat de auteur of auteurs vaak niet meer duidelijk kunnen worden geïdentificeerd.
Traditie.
Volgens Eusebius schreef Papias, bisschop van Hiërapolis in het begin van de 2e eeuw, het werk toe aan ene 'Marcus'. Deze werd op zijn beurt geïdentificeerd met diverse personen in het Nieuwe Testament, zoals Johannes Marcus en de man die water bracht naar het huis waar het Laatste Avondmaal plaatsvond (Marcus 14:13) en/of de jongeman die kwam kijken naar Jezus' arrestatie (Marcus 14:51-52). Omdat al deze identificaties speculatief zijn, wordt - als het gaat om deze Marcus - daarom vaak gesproken over de evangelist Marcus.
Wetenschappelijke consensus.
De consensus onder Bijbelwetenschappers is dat de auteur een onbekende christen was, die mogelijk Marcus heette. In elk geval was de auteur van het Marcusevangelie zelf geen ooggetuige van de verhaalde gebeurtenissen, maar baseerde hij zich op overlevering en andere reeds bestaande bronnen, perikopen, zoals verhalen over conflicten (Marcus 2:1–3:6), apocalyptische bronnen (Marcus 13:1–37) en verzamelingen uitspraken. Hieraan voegde Marcus andere gegevens uit de Jezustraditie toe. Aan het geheel gaf hij een sterke literair-theologische structuur mee, mogelijk naar voorbeeld van de antieke Grieks-Romeinse biografie.
Vanuit het oogpunt van historisch-kritisch onderzoek blijft onduidelijk of de evangelist een niet-joodse christen kan zijn geweest of een joodse christen uit de regio van Palestina, zoals zou worden aangenomen in het geval van Johannes Marcus en een metgezel van Paulus en Petrus. Aan de ene kant wordt zijn Grieks zonder Semitische taalinvloeden gezien als een indicatie van een hellenistische of Romeinse achtergrond, aan de andere kant wordt erop gewezen dat hij tal van Aramese uitdrukkingen correct vertaalde (bijvoorbeeld "Effata" in 7:34) en daarom waarschijnlijk Aramees kon spreken. Daar staat tegenover dat de auteur geen goede kennis had van joodse gebruiken. Zo spreekt Marcus 7:3,4 over ritueel wassen dat "door de farizeeën en alle Joden" zou worden gedaan, terwijl dit uitsluitend door de farizeeën werd gedaan. Ook maakt de auteur geografische foutjes, zoals in 7:31: "Hij vertrok weer uit de omgeving van Tyrus en ging via Sidon naar het Meer van Galilea, dwars door het gebied van Dekapolis". Aangezien Sidon zo'n veertig kilometer ten noorden van Tyrus en Galilea ligt, is dat wel een heel grote omweg. Voorstanders van de veronderstelling dat Marcus een heidense christen was, wijzen ook op zijn herhaalde kritiek op het jodendom en zijn positieve houding ten opzichte van de Romeinse autoriteiten; anderen betwijfelen daarentegen of een voormalige heiden zo vroeg in de christelijke geschiedenis zo'n grote invloed kan hebben gehad.
Alles bij elkaar genomen suggereren deze overwegingen dat de evangelist niet identiek kan zijn aan Johannes Marcus uit Handelingen. Over de identiteit van de auteur is geen overeenstemming bereikt op basis van historisch-kritisch onderzoek.
Plaats van ontstaan.
Sinds de tijd van Clemens van Alexandrië hebben theologen aangenomen dat het evangelie in Rome geschreven is, hoewel ook Antiochië als mogelijke plaats wordt genoemd. Het evangelie veronderstelt dat Alexander en Rufus, de zonen van Simon van Cyrene die Christus’ kruis droeg, bij de lezers bekend waren (Marcus 15:21). In de gemeente te Rome was een Rufus aanwezig (Romeinen 16:13) en als dat dezelfde is, is er een extra argument voor Rome als plaats van herkomst. Als deze Simon dezelfde is als in Handelingen 13:1 pleit dit voor Antiochië.
Datering.
Het Marcusevangelie wordt door vrijwel alle Bijbelwetenschappers gedateerd tussen 66 en 73. Deze tijdsvork heeft te maken met de Joodse Oorlog, waarvan Marcus weet lijkt te hebben. Zijn weergave van de voorspellingen door Jezus over de eindtijd in hoofdstuk 13, waarin Marcus de vernietiging van de Tweede Tempel en de onrust daaromheen becommentarieert, is voor veel exegeten een argument dat het evangelie vlak voor, in of kort na 70 is opgesteld. Omdat Ireneüs meldt dat Marcus het evangelie schreef na Petrus' dood is het, ook wanneer we vasthouden aan Marcus (de tolk van Petrus, al dan niet dezelfde persoon als Johannes Marcus) als auteur, mogelijk om het jaar 65 als vroegste datum aan te houden.
Voor aanhangers van de tweebronnentheorie speelt de datering van Matteüs en Lucas een rol in hun datering van Marcus, aangezien deze theorie stelt dat zij zich allebei, onafhankelijk van elkaar, hebben gebaseerd op Marcus. Marcus moet dan dus de oudste van de drie zijn.
De lijdensgeschiedenis en de begrafenis zijn mogelijk een traditie van nog oudere datum. Een aanwijzing hiervoor is dat de naam van de hogepriester in tegenstelling tot de andere evangeliën nergens genoemd wordt, wat erop wijst dat deze traditie nog tijdens de ambtsperiode (18–37) van Kajafas werd opgesteld.
Doelgroep.
Joodse namen, Aramese uitdrukkingen en Joodse gebruiken worden in dit evangelie altijd verklaard (zij het niet altijd helemaal correct), wat op een (voornamelijk) niet-Joodse doelgroep wijst. Ook bevat dit evangelie minder verwijzingen naar en citaten uit het Oude Testament dan bijvoorbeeld Matteüs. Deze referenties zouden voor Joden juist van belang zijn geweest.
Het gebruik van een aantal Latijnse woorden (dat niet in de andere evangeliën voorkomt) wijst op een doelgroep en/of omgeving van de schrijver met sterk Romeinse trekken. Dit stemt overeen met verklaringen van oude kerkvaders, dat Marcus zijn evangelie in Rome voor de christenen uit de heidenen schreef. Ook worden plaatsen als Antiochië in Syrië of Egypte geopperd.
Het evangelie was waarschijnlijk bedoeld om voorgelezen te worden. Dit zou ook een aantal typische eigenschappen van de tekst kunnen verklaren, zoals het gebruik van herhalingen.
Handschriften.
Het oudste handschrift van de tekst is Papyrus 137 (ca. 150-250), op de voet gevolgd door Papyrus 45 (ca. 250). Andere belangrijke handschriften zijn Papyrus 84, Papyrus 88 en de grote Codices. Het belangrijkste tekstkritische probleem is hoofdstuk 16 vanaf vers 8, het slot (zie hieronder).
Relatie met andere synoptische evangeliën.
Van de 662 verzen in het evangelie heeft Marcus er 406 gemeen met zowel Matteüs als Lucas, en nog eens 145 met Matteüs alleen, en 60 met Lucas alleen; slechts 51 verzen komen dus alleen in Marcus voor. De relatie tussen de synoptische evangeliën (Marcus, Matteüs en Lucas) wordt het synoptische vraagstuk genoemd. Veel exegeten nemen aan dat het Marcus-evangelie het oudste van de drie evangeliën is. Aanhangers van de tweebronnenhypothese nemen aan dat zowel Matteüs als Lucas onafhankelijk van elkaar de beschikking hebben gehad over Marcus en een andere geschreven bron (bron Q genoemd), en dat zij hun tekst op deze twee bronnen gebaseerd hebben. Het is mogelijk dat zij daarbij over een oudere versie van Marcus beschikten dan die wij kennen. Het gebruik van deze oudere versie, een "oer-Marcus", zou dan een aantal verschillen tussen de Marcus die wij kennen enerzijds en Matteüs en Lucas anderzijds kunnen verklaren.
Structuur.
De proloog van Marcus opent met de doop en het bevestigen van de volwassen Jezus in het openbare ambt van verkondiger van het naderende koninkrijk van God (Marcus 1:1-15). Hierna volgt een geografische driedeling:
De epiloog beschrijft de grafgeschiedenis (Marcus 16:1-8). Marcus 16:9-20 is vrijwel zeker een latere toevoeging.
Uit deze driedeling kunnen ook theologische zwaartepunten worden afgeleid:
De handelingen in Marcus kunnen worden geplaatst in twee grote bogen. Deze bogen worden gemarkeerd door hemelse stemmen. Aan het begin en in het midden van de handelingen verkondigt een hemelse stem Jezus als Zoon van God (Marcus 1:11; 9:7). Aan het slot verkondigt de engel "Jezus, de man uit Nazaret" als gekruisigd en opgewekt (Marcus 16:6).
Einde.
De laatste twaalf verzen van het laatste hoofdstuk (16:9-20), die de verschijningen van de opgestane Jezus beschrijven, komen niet voor in de oudste manuscripten. Jongere manuscripten hebben wel een slot, maar hier zijn een lange en een korte versie van, en sommige handschriften hebben zelfs beide versies. Voor beide afsluitingen is er slechts bewijs in de jongere handschriften. Het zijn latere toevoegingen die ontstaan zijn uit onvrede met het abrupte slot van Marcus. Dit blijkt bovendien uit inhoudelijke en stilistische verschillen met de rest van het evangelie. De vraag is of Marcus oorspronkelijk afsloot bij 16:1-8 (passage over het lege graf) of dat het originele slot van het evangelie verloren is gegaan.
Het feit dat er vermoedelijk in het oorspronkelijke evangelie van Marcus niets wordt geschreven over verschijningen van Jezus na zijn opstanding, is bij het toepassen van de historisch-kritische methode een indicatie dat er een zekere evolutie was in de voorstelling van de opstanding van Jezus. Uitgewerkte verschijningsverhalen, zoals die in de latere evangeliën te vinden zijn, zouden geen deel hebben uitgemaakt van de vroegste tradities (wel verschijningsberichten, zie 1 Korintiërs 15). Sommige Bijbelwetenschappers menen dat dit ook opgaat voor het verhaal over het lege graf, dat Paulus immers nergens expliciet noemt.
Kenmerken.
Beeld van Jezus.
Een van de belangrijkste kenmerken van Marcus is dat in zijn verhalen, in afwijking met de andere evangeliën, Jezus huiverig is zichzelf als messias bekend te maken (zie bijvoorbeeld Marcus 1:44; 3:12). Hij noemde zichzelf 'Mensenzoon' en hoewel hij Petrus' verklaring dat hij de messias was stilzwijgend erkende, "verbood [hij] hun op strenge toon om met iemand hierover te spreken" (Marcus 8:27-30). Dit wordt ook wel het ‘Messiaans geheim’ genoemd, een naam die in 1901 door William Wrede werd geïntroduceerd. Over het waarom van deze geheimhouding zijn verschillende theorieën opgesteld.
Marcus geeft een sterk menselijk beeld van Jezus, een mens met emoties en gevoelens. Hij wordt boos en bedroefd (3:5), heeft honger (11:12), slaapt wanneer hij moe is (4:38) en houdt van kinderen (10:16). 
Tegelijk wordt Jezus voorgesteld als iemand met gezag, iemand die spreekt en zich gedraagt zoals dat van een messias, een zoon van God, verwacht mag worden. Zo heeft Jezus de bevoegdheid om zonden te vergeven (Marcus 2:5). Toch blijkt dat vrijwel niemand zich realiseert wie hij is. Dit geldt niet alleen voor de farizeeën en schriftgeleerden, maar ook voor zijn eigen familie (Marcus 3:21) en de leerlingen. De enigen die Jezus wel als zoon van God herkennen zijn de onreine geesten die door Jezus verjaagd worden (bijvoorbeeld Marcus 3:11 en 5:2-13). Pas halverwege het evangelie lijken de leerlingen door te krijgen wie Jezus is, maar dan kunnen ze niet geloven dat Jezus als messias zal moeten lijden.
Een aantal keer kondigt Jezus zijn lijden en sterven aan, en telkens begrijpen de leerlingen het niet (bijvoorbeeld Marcus 8:31-33, 9:30-32, 10:33). De eersten die begrijpen dat Jezus de lijdende messias is, zijn niet zijn leerlingen of familieleden, maar een onbekende vrouw (Marcus 14:6-9) en een Romeinse centurio (Marcus 15:39). Marcus besteedt bijzondere aandacht aan Jezus’ onschuldige dood aan het kruis.
Stijl.
De verhaallijn in Marcus kent grote vaart. De auteur gebruikt bijna veertig keer het woord "onmiddellijk". Marcus gebruikt geregeld herhalingen, zoals drie aankondigingen van het lijden, twee wonderbaarlijke spijzigingen, twee genezingen van blinden en drie samenvattingen van Jezus' activiteiten (Marcus 1:32-34, 3:7-12, 6:56).
Het evangelie bestaat uit een groot aantal korte, losse verhalen. Hoewel dit, met name door , wel verklaard werd door de aanname dat Marcus een aantal losse mondelinge tradities samengevoegd heeft, is het ook mogelijk dat deze structuur bedoeld was om de tekst geschikt te maken voor voorlezing. In navolging van Papias’ beschrijving is het evangelie lang beschouwd als een snelle opeenvolging van afzonderlijke scènes. Men zag deze scènes echter als weinig samenhangend: de auteur zou weinig moeite hebben gedaan de gebeurtenissen chronologisch of in ander verband weer te geven. Merk op dat chronologie in de toenmalige geschiedschrijving van ondergeschikt belang was. De door deze verteltechniek ontstane beeldende kracht wordt als kenmerkend voor dit evangelie beschouwd. Met de opkomst van de sinds de jaren 1950 is men meer aandacht aan de interne structuur van de tekst gaan besteden, zoals de geografische driedeling en het markeren hiervan door hemelse stemmen (zie boven).
Het eind van het evangelie is zo plotseling als het begin: enkele vrouwen treffen het graf waar Jezus zou liggen leeg aan en vluchten geschrokken weg, zonder anderen hierover te vertellen.
Verschillen met de andere evangelies.
Er is geen geslachtsregister van Jezus, zoals bij Matteüs en Lucas. Marcus besteedt ook geen aandacht aan de geboorte en de jonge jaren van Jezus' of aan de gebeurtenissen die aan Jezus' geboorte voorafgingen. Direct in het eerste hoofdstuk komen onder andere Jezus' doop door Johannes de Doper, de verzoekingen in de woestijn, de roeping van de eerste vier leerlingen, een aantal genezingen en Jezus' eerste optreden in een synagoge aan de orde. De eerste verzen van Marcus vinden hun parallel in Matteüs 3 en Lucas 3.
Marcus is gedetailleerder dan andere evangelisten bij de optekening van woorden (zie bijvoorbeeld Marcus 3:17; 5:41; 7:11, 34; 14:36), plaatsen (zie bijvoorbeeld Marcus 9:35; 2:13; 4:1; 7:31), gebaren (zie bijvoorbeeld Marcus 3:5, 34; 5:32; 9:36; 10:16), personen (zie bijvoorbeeld Marcus 1:29, 36; 3:6, 22.), aantallen (zie bijvoorbeeld Marcus 5:13; 6:7) en tijden (zie bijvoorbeeld Marcus 1:35; 2:1; 4:35).
Godsdiensthistorische betekenis.
Marcus neemt een centrale plaats in de religieuze geschiedenis in omdat het twee overgangen markeert: de overgang van de mondelinge Jezus-traditie naar het schrijven van de evangeliën, en de groei van het christendom van de Joods-Palestijnse wereld naar het hellenistisch-Romeinse culturele gebied. Vóór Marcus bestond de Jezus-traditie vaak in mondelinge vorm, bijvoorbeeld in toespraken, catechese en liturgie, die naast Marcus werden voortgezet en vervolgens als "Sondergut" zijn weg vonden naar de latere evangeliën. Er bestonden zeker geschreven tradities over Jezus vóór Marcus, de zogeheten perikopen, die slechts één anekdote uit het leven van Jezus bevatten. Bron Q was waarschijnlijk een verzameling van deze perikopen, dus voor zover wij weten was Marcus de eerste die probeerde het leven van Jezus vanaf de doop tot aan de dood aan het kruis in chronologische volgorde weer te geven. Over wat hem daartoe bracht is geen consensus. Argumenten die vaak worden aangevoerd zijn dat de Marcus-gemeenschap te maken had met verschillende valse leraren tegen wie Marcus zijn evangelie als apologetische tekst schreef, of dat hij het christelijk geloof, dat in die tijd aan verandering onderhevig was, schriftelijk wilde vastleggen, vooral in de periode waarin steeds meer leden van de generatie van Jezus' tijdgenoten stierven.
Om de tradities door te geven, creëerde Marcus een nieuw literair genre, dat hij εὐαγγέλιον, "evangelie" noemde. Dit genre drukt ook de verbinding uit tussen het hellenistische en het Semitische cultuurgebied, dat een eerste groot deel van de kerkgeschiedenis bepaalde: Marcus neemt het idee over van de profetenboeken uit het Semitische (Oudtestamentische) cultuurgebied en tegelijkertijd rangschikte hij de gebeurtenissen in de vorm van een chronologische biografie, gebaseerd op de biografieën van de hellenistische heersers. Dit nieuwe genre werd later nagebootst door Lucas, Matteüs, Johannes en verschillende apocriefe auteurs.
Marcus en antisemitisme.
De beschrijving in Marcus hoe het Sanhedrin samenspande om Jezus te doden, is gebruikt om antisemitisme te promoten. Hierbij moet worden opgemerkt dat de consensus is dat dit deel van het evangelie (het proces tegen Jezus voor het Sanhedrin en Pilatus' toegeeflijkheid tegenover de Joden) zijn vorm kreeg om geen problemen te krijgen met de Romeinen. Uit wat bekend is over Pilatus' verdere handelen bij processen en executies, kan met grote waarschijnlijkheid geconcludeerd worden dat het verslag in de evangeliën over Jezus' ondervraging een poging was problemen met de Romeinen te voorkomen: Philo (tijdgenoot van Pilatus) schreef over Pilatus' executies zonder proces en Pilatus werd uiteindelijk uit zijn ambt gezet vanwege grootschalige en slecht doordachte executies. Naar alle waarschijnlijkheid ontving Pilatus Kajafas' aanklacht, liet Jezus geselen en ondervroeg hem kort. Toen de antwoorden niet bevredigend waren, stuurde hij hem naar het kruis zonder er verder over te hoeven nadenken.

</doc>
<doc id="34553" url="https://nl.wikipedia.org/wiki?curid=34553" title="Zaagklem">
Zaagklem

Een zaagklem is een scharnierende houten of metalen klem die als hulpmiddel dient voor het "richten, zetten" en "scherpvijlen" van bijvoorbeeld een handzaag of kapzaag.
Het scherpen door middel van een zaagvijl, of het opnieuw zetten, kan alleen bij zagen met ongeharde tanden (geharde tanden zijn te herkennen aan de zwartblauwe verkleuring).
Richten, zetten en scherpen.
Nadat het zaagblad is schoongemaakt wordt deze in de zaagklem geplaatst en in een houtbankschroef of in een op de werkbank aangebrachte bankschroef geklemd. Dit dient dusdanig te gebeuren dat de tanden er net bovenuit steken. Om ongewenst trillen van de zaag tijdens het vijlen te voorkomen, dient er steeds boven de zaagklem gewerkt te worden. Het is daarom van belang de klem regelmatig te verplaatsen.
Richten.
De eerste handeling bestaat daaruit dat men met een niet te grove vijl die over de gehele lengte vlak gehouden wordt, de tanden op gelijke hoogte brengt. Dit gaat het beste met een vijl zonder hecht welke in de lengterichting over de tanden wordt bewogen.
Zetten.
De tanden worden afwisselend, één naar rechts, één naar links, zijdelings uitgebogen. Het wisselende uitbuigen van de tanden is nodig om het blad in de zaagsnede ruimte te geven zodat het niet voortdurend klemt. Dit uitbuigen moet behoedzaam gebeuren, het beste gaat dit met een zaagzettang. De mate van uitbuigen hangt van het doel van de zaag af. Alleen het bovenste gedeelte van de tand wordt uitgebogen, nooit de gehele tand, want anders breekt die af. Het handigst is het om telkens één tand over te slaan, en eerst één kant en vervolgens de andere zijde te zetten.
Scherpvijlen.
Het vijlen van de tanden gebeurt met een zaagvijl, dit is een zoetvijl met vaak een doorsnede van een gelijkzijdige driehoek waarbij zich echter op de hoeken ook een vijlend vlak bevindt. Bij het uiteinde is de vijl dunner dan bij het hecht. De vijl wordt met één hand vastgehouden, de vingers van de andere hand, met name de duim, geleidt hierbij het uiteinde. Men begint aan het bovenste eind van het blad en vijlt tegen de duwrichting van de zaag in. Dat is logisch, want het uitstekende gedeelte van de tand moet immers door het hout snijden en dus juist daar een scherpe kant hebben. Men beweegt de vijl twee of drie keer met één lange duwende beweging door de tandholte. Er wordt telkens een tandholte overgeslagen, omdat de tanden om en om een andere stand hebben. De stand van de vijl zowel in horizontale zin, alsook voor wat betreft de hoek met het zaagblad dient tijdens het vijlen precies goed te zijn. De hoek bepaalt voor welke manier van zagen de zaag geschikt is. Voor afkorten of schulpen. Zie hiervoor hout zagen. Als het ingeklemde gedeelte weer scherp is wordt het zaagblad een klemlengte opgeschoven en volgt dezelfde werkwijze. Dit herhaalt zich tot de hele bladlengte gedaan is. Daarna wordt de zaag met het handvat naar de andere richting opnieuw ingeklemd en de procedure herhaalt zich.

</doc>
<doc id="34554" url="https://nl.wikipedia.org/wiki?curid=34554" title="Juan Domingo Perón">
Juan Domingo Perón



</doc>
<doc id="34555" url="https://nl.wikipedia.org/wiki?curid=34555" title="Juan Perón">
Juan Perón

Juan Domingo Perón (Lobos, 8 oktober 1895 – Olivos, 1 juli 1974) was een Argentijns militair en president van Argentinië van 1946 tot 1955 en van 1973 tot 1974.
Biografie.
Juan Perón werd geboren in Lobos in de provincie Buenos Aires en ging op 15-jarige leeftijd naar de militaire school. Hier bleek hij uiterst talentvol en snel klom hij op in de militaire hiërarchie. In de jaren dertig was hij militair waarnemer in het fascistische Italië.
In juni 1943 was hij als kolonel een belangrijke figuur in de militaire coup door de GOU (Verenigde Groep van Officieren) tegen het burgerbewind van Ramón Castillo. Dit werd nodig geacht, omdat de zittende president ernstig ziek was en weigerde de macht over te dragen aan zijn vicepresident, waardoor het land verviel in chaos. Oorspronkelijk was Perón onderminister van Oorlog, later werd hij minister van Arbeid en Sociale Zaken (november 1943) en uiteindelijk vicepresident en minister van Oorlog (februari 1944).
Hij werd echter op 9 oktober 1945 tot ontslag gedwongen door tegenstanders binnen de regering en kort daarna gearresteerd, maar massabetogingen dwongen zijn vrijlating af op 17 oktober. Perón was zo populair dat hij kort daarna verkozen werd tot president van Argentinië op 24 februari 1946 met 56% van de stemmen.
Perón ontvouwde zijn politiek van sociale en economische hervormingen en claimde een "derde weg" te bewandelen, tussen kapitalisme en communisme. Hiertoe volgde hij een solidaristische en corporatistische lijn, die klassenverzoening (maar volgens anderen juist weer klassenstrijd) en nationale eenheid tot doel had. Hij was stevig gekant tegen de Amerikanen en de Britten en voerde een nationalisatie van de industrie door, alsook een sterke industrialisatie van het land. Het peronisme is nog steeds een belangrijke factor in de Argentijnse politiek.
Juan Perón trouwde op 9 december 1945 met Eva Duarte, beter bekend als Evita. Zij was immens populair onder de Argentijnse bevolking. Zij had geen formele bestuurlijke positie, maar via een aantal door haar opgerichte maatschappelijke organisaties, die voor een deel nog steeds bestaan, profileerde zij zich als een soort minister van Sociale Zaken.
Perón werd herkozen in 1951. Bij Evita was toen al uitgezaaide baarmoederhalskanker geconstateerd. Ze overleed, 33 jaar oud, in 1952. In september 1955 werd Perón afgezet tijdens een militaire staatsgreep in een steeds slechter wordend economisch klimaat en na problemen met de Rooms-Katholieke Kerk, die zelfs tot zijn excommunicatie hadden geleid. Hij ging in ballingschap in Paraguay en vestigde zich uiteindelijk in Madrid. Daar huwde hij de nachtclubzangeres Isabel Martínez de Perón in 1961.
In 1973 herstelde generaal Alejandro Lanusse de democratie, nadat hij een staatsgreep had gepleegd in maart 1971. Op 11 maart 1973 werden er weer vrije verkiezingen gehouden. Perón mocht niet meedoen, maar de Argentijnse bevolking verkoos massaal zijn stroman Héctor Cámpora als president, die reeds in juli ontslag nam, zodat nieuwe verkiezingen volgden. Perón won deze met gemak en in oktober 1973 werd hij opnieuw president, met zijn vrouw Isabel als vicepresident. Er volgde een tumultueuze periode, want de Peronistische beweging was verre van een eenheid. De oude generalisimo kon in de strijd tussen de linker- en de rechtervleugel geen richting meer geven.
Juan Domingo Perón stierf op 1 juli 1974, minder dan een jaar na zijn benoeming. Zijn vrouw Isabel, die Peróns 'running mate' was in voorgaande verkiezingen, volgde hem op, maar werd in maart 1976 afgezet tijdens de staatsgreep waarbij junta-leider en dictator Jorge Videla aan de macht kwam.
Perón werd herbegraven op 17 oktober 2006 te San Vicente in een plechtige processie, die eindigde in een schietpartij waarbij enige doden vielen.
Huwelijken.
In totaal trouwde Juan Perón drie keer. De eerste keer was met Aurelia Tizon, die overleed aan de gevolgen van baarmoederhalskanker. Mede omdat Juan toen nog niet zo bekend was, is er over het leven van Aurelia niet veel bekend.
Zijn tweede vrouw was de eenvoudige Eva Perón, die als spiritueel leider van de natie de Stichting Eva Perón oprichtte. Nationaal en internationaal is zij nog steeds een icoon. Het beeld over haar wordt in Argentinië echter veelal op nuchterder wijze bekeken dan in de rest van de wereld, mede omdat Evita ("Evaatje") zaken zou hebben gedaan met de nazi's. Ook Eva Perón overleed aan de gevolgen van baarmoederhalskanker. Eva Perón is zonder twijfel de bekendste vrouw van Juan Perón geworden, mede door de musical "Evita" van Andrew Lloyd Webber.
Zijn laatste vrouw, Isabel Perón, overleefde hem. Zij nam de politieke ideeën van haar echtgenoot over, al op het moment dat hij nog verbannen was. Na zijn dood trachtte zij het peronisme te verbreden, wat geen eenvoudige taak bleek.

</doc>
<doc id="34558" url="https://nl.wikipedia.org/wiki?curid=34558" title="Walkure">
Walkure

De Walkuren (Oudnoords "valkyrjar") zijn strijdgodinnen uit de Noordse mythologie. Oorspronkelijk waren het grimmige doods- en oorlogsgodinnen, die op de rug van hellehonden de slagvelden afstroopten op zoek naar gevelde (gevallen) helden, die als boodschapsters voor Odin dienst konden doen voor de eindstrijd tijdens ragnarok. 
Uiteindelijk evolueerden de Walkuren in de populaire cultuur van lelijke heksen vooral tot schone maagden. Ze waren de diensters of dochters van Odin en droegen mooie harnassen met helmen en speren en zaten op paarden met vleugels.
Hoewel de Walkuren regelmatig gezien worden als godinnen die zelf de wapens opnamen, streden ze zelf niet. Er zijn althans geen geschriften bekend waarin beschreven wordt dat Walkuren zelf deelnamen aan de strijd. Hun taak was het de slagvelden te bezoeken en de heldhaftigste (gedode) strijder te kiezen en hem mee te nemen naar het Walhalla. Alleen de dapperste krijgers werden uitgekozen en zij genoten een goed leven in het Walhalla tot de eindstrijd, de ragnarok. 
Het uitzoeken van de dappersten onder de krijgers was een vergeefse poging van Odin om de eindstrijd te winnen. Wanneer de Walkuren niet op zoek waren naar helden op het slagveld, hadden ze ook nog een andere taak. Zo bedienden zij de helden in het Walhalla.
Zolang de Walkuren maagd bleven, zouden ze onsterfelijk en onkwetsbaar blijven.
De weerkaatsing van hun harnassen veroorzaakte het poollicht.
Etymologie.
De naam "Walkure" vindt zijn oorsprong in het Duitse woord "Walküre" dat op zijn beurt weer is afgeleid van het Oudnoorse woord "Valkyrja" (meervoud: "Valkyrjur"), dat is samengesteld uit twee woorden; het zelfstandig naamwoord "valr" (gevallenen) en het werkwoord "kjósa" (kiezen). De Nederlandse woorden "val" en "kiezen" (de r is nog terug te vinden in "uitverkoren") zijn er nog in te herkennen. Samengesteld betekent het "(zij) die de gevallenen (van het slagveld) uitkiest" of "gevallen verkorene". Het Oudengelse woord "Wælcyrge" is verwant aan "Valkyrja".

</doc>
<doc id="34559" url="https://nl.wikipedia.org/wiki?curid=34559" title="Hoekklosverbinding">
Hoekklosverbinding

Een hoekklosverbinding is een eenvoudige verbinding om houten planken vast te zetten.
De verbinding bestaat uit kleine schuine klossen met een rechte hoek. Eén rechte kant van de klos wordt tegen de plank geschroefd, terwijl de andere rechte kant op de vloer of tegen een wand wordt geschroefd.

</doc>
<doc id="34560" url="https://nl.wikipedia.org/wiki?curid=34560" title="Tandzetter">
Tandzetter



</doc>
<doc id="34561" url="https://nl.wikipedia.org/wiki?curid=34561" title="Blinde groef">
Blinde groef



</doc>
<doc id="34562" url="https://nl.wikipedia.org/wiki?curid=34562" title="Bambuco">
Bambuco

Bambuco is de officieuze nationale muzieksoort van Colombia. De ritmische structuur lijkt op de Europese wals of polka. De ritmische accenten vallen op de eerste en derde tel. Bambuco kan gespeeld worden in driekwartsmaat of in zes-achtste.
Bambuco wordt meestal gespeeld door een trio, bestaande uit een gitaar, een twaalfsnarige gitaar en een bandola, een soort mandoline. Het ensemble kan worden uitgebreid met fluiten en allerlei slagwerk. Vaak wordt een bambuco trio begeleid door een groep dansers. Er worden ook teksten bij de Bambuco gezongen, deze zijn dan vaak nostalgisch, poëtisch en sentimenteel. 
De muziek is waarschijnlijk van Afrikaanse oorsprong en heeft vaste voet gekregen in de Andes, maar heeft ook Spaanse en Indiaanse invloeden. De ontwikkeling van deze muzieksoort kan in vier perioden worden onderverdeeld:

</doc>
<doc id="34563" url="https://nl.wikipedia.org/wiki?curid=34563" title="Juan Peron">
Juan Peron



</doc>
<doc id="34564" url="https://nl.wikipedia.org/wiki?curid=34564" title="Open, doorgaande penverbinding">
Open, doorgaande penverbinding

Een open, doorgaande penverbinding is een constructie die bestaat uit twee delen. In het ene deel is een gleuf in het midden gefreesd of gehakt, welke een derde deel van de totale dikte is en waarvan het uiteinde open is. In het andere deel wordt juist een derde deel in het midden overgelaten na het frezen of hakken. Het deel met de doorgaande pen wordt in het deel met de gleuf bevestigd met houtlijm. Deze verbinding is niet erg sterk, omdat ze haar sterkte alleen krijgt door de gelijmde raakvlakken.

</doc>
<doc id="34565" url="https://nl.wikipedia.org/wiki?curid=34565" title="Aan de wind">
Aan de wind

Aan de wind is een term uit de zeilvaart, waarmee een koers wordt aangeduid waarbij de wind voorlijker dan dwars inkomt. De lengte-as van de zeilboot maakt dan met de windrichting een hoek tussen 45 en 90 graden. De boot zeilt 'aan de wind'.
Als het te bereiken doel 'in de wind' ligt, dat wil zeggen in de dode hoek, is het niet mogelijk het doel direct te bezeilen. Door zo ver mogelijk naar de wind toe te sturen (oploeven), wordt de koers naar het doel het best benaderd. Deze 'hoog aan de windse' koers kan goed gevaren worden met langsgetuigde schepen. Zij kunnen een hoek bereiken van circa 45 graden met de windrichting (hoek tussen lengte-as van het schip en de windrichting). Dwarsgetuigde schepen komen een stuk minder ver of hoog, afhankelijk van het type schip komen zij tot een hoogte van 60 à 70 graden. Door afwisselend een dergelijke koers over stuur- en bakboord te varen, kan toch een doel dat in de wind ligt, bereikt worden. De koersen vormen een zigzagpatroon, waarbij de volgende koers min of meer haaks staat op de vorige. Dit noemt men in de zeilsport 'opkruisen' of 'laveren'.
Hoog aan de wind varen is een onrustige koers om te varen; er staat veel kracht op het strakstaande zeil en vaak komt er veel buiswater de boot binnen. Door af te vallen (van de wind wegsturen en de zeilen wat vieren) tot iets hoger dan halve wind, vaart men 'bij de wind'.
Andere koersen ten opzichte van aan de wind zijn; in de wind, halve wind, ruime wind, voor de wind.
De hoek die een schip kan varen ten opzichte van de windrichting is afhankelijk van de schijnbare wind. Dit is de werkelijke wind plus de tegenwind door de snelheid van het schip. Moderne zeiljachten kunnen wel in een hoek van 30° ten opzichte van de schijnbare wind varen. Door de snelheid van dit soort schepen is de hoek ten opzichte van de werkelijke wind vaak niet meer dan 50°.

</doc>
<doc id="34567" url="https://nl.wikipedia.org/wiki?curid=34567" title="Voor de wind">
Voor de wind

Voor de wind is een term uit het zeilen die de richting van de boot t.o.v. de wind aangeeft. Bij een voordewindse koers komt de wind recht van achteren.
Wanneer men "voor de wind" vaart, komt de wind via de achtersteven binnen (tussen de 170 en 190 graden). Op de fiets zou het "wind mee" heten. Voor langsgetuigde schepen is "voor de wind" varen lang niet de snelste van alle windkoersen. Dit komt enerzijds doordat de zeilen elkaar afdekken, en anderzijds doordat de relatieve windsnelheid (de windsnelheid gemeten vanaf de boot) lager is dan bij andere koersen, aangezien de wind in dezelfde richting waait als de boot vaart, De meeste langsgetuigde zeilschepen bereiken de grootste vaart bij halve wind.
De uitdrukking "het gaat iemand voor de wind" betekent dat het iemand erg goed gaat, en stamt uit de tijd van de dwarsgetuigde zeilvaart.
"Voor de wind" is de enige koers waarin gijpen mogelijk is. Gijpen houdt in dat het grootzeil van de ene kant van de boot naar de andere kant gaat. Gebeurt dit ongecontroleerd in een klapgijp (bijvoorbeeld door een plotselinge windvlaag), dan kan dit allerlei gevaar opleveren door de met grote kracht overkomende giek. De kracht hiervan kan zelfs de mast doen breken. Gijpen is overigens alleen mogelijk op langsgetuigde schepen.
Om voor de wind minder last te hebben van gijpen kan men het grootzeil wat laten zakken en de hals wat omhoog doen. Dan ontstaat een ‘zakje’.
Bij de voordewindse koers kunnen de fok en het grootzeil over een verschillende boeg gevoerd worden. Voordeel hiervan is dat de fok uit de luwte achter het grootzeil weggehaald wordt en ook wind kan vangen. Nadeel is dat het vaak onrustiger vaart, er moet voortdurend op gijpkoers gevaren worden om te voorkomen dat de fok weer terugwaait.
Andere koersen.
Andere koersen ten opzichte van de wind zijn in de wind, aan de wind, halve wind, ruime wind.

</doc>
<doc id="34568" url="https://nl.wikipedia.org/wiki?curid=34568" title="Giovanni da Palestrina">
Giovanni da Palestrina



</doc>
<doc id="34570" url="https://nl.wikipedia.org/wiki?curid=34570" title="Carlisme">
Carlisme

Het carlisme is een traditionalistische beweging in Spanje die wordt geleid door een pretendent naar de Spaanse troon.
Geschiedenis.
Het carlisme wortelt in de Pragmatieke Sanctie die koning Ferdinand VII in 1830 uitvaardigde. Ferdinand had alleen dochters en zou daarom worden opgevolgd door zijn broer Carlos. Door de maatregel konden ook vrouwen de troon bestijgen en zou Ferdinand worden opgevolgd door zijn dochter Isabella II. Carlos accepteerde dit niet en riep zich na Ferdinands dood in 1833 onder de naam Carlos V uit tot koning van Spanje. Zijn reactionaire, klerikale en regionalistische aanhangers noemde men carlisten. Kort na Carlos' proclamatie brak de Eerste Carlistenoorlog (1833-1840) uit. Zijn zoon Carlos (VI) voerde van 1846 tot 1849 zonder succes de Tweede Carlistenoorlog, maar de Derde Carlistenoorlog (1872-1876), onder Carlos (VII), bracht vrijwel heel Noord-Spanje in handen van de carlisten. Na de troonsbestijging van Isabella's zoon Alfons XII in 1874 moesten ze echter het onderspit delven.
Na de dood van de laatste afstammeling in mannelijke lijn van Carlos (V), Alfonso Carlos, erkenden veel carlisten Alfons XIII als legitieme koning. Een deel zette de beweging echter voort en beschouwde de door Alfonso Carlos als opvolger aangewezen Xavier (I) als koning. Zijn zoon Carel Hugo (I) (de voormalige echtgenoot van prinses Irene) trok zich in 1979 uit de politiek terug. Zijn jongere broer Sixtus Hendrik werd toen troonpretendent. In 2003 hernieuwde Carel Hugo zijn claim op de troon, die na zijn dood in 2010 werd geërfd door zijn zoon Carlos Javier I.
Sociale en economische achterban.
De carlistische beweging had vooral steun onder de rurale bevolking van regio's als Baskenland en Catalonië. Ze vochten gedurende de Spaanse Burgeroorlog aan de nationalistische zijde van Francisco Franco.
Stamboom.
Hieronder volgt een stamboom van de Spaanse koningen (vetgedrukt) en de belangrijkste carlistische pretendenten (cursief).

</doc>
<doc id="34571" url="https://nl.wikipedia.org/wiki?curid=34571" title="Soevereiniteit">
Soevereiniteit

Soevereiniteit of souvereiniteit is het recht van een bestuursorgaan om het hoogste gezag uit te oefenen zonder dat verantwoording is verschuldigd aan een ander orgaan. Legitimatie van dit gezag kan vanuit verschillende gezichtspunten benaderd worden, zoals volkssoevereiniteit of godssoevereiniteit. Het begrip komt waarschijnlijk van het Latijnse "superanus" of "suprema potestas".
In moderne staten is al het recht dat binnen het territorium geldt doorgaans terug te voeren op een grondwet of constitutie. Door middel van het soevereiniteitsbegrip wordt aangegeven waarom de grondwet geldt. In het geval van volkssoevereiniteit is dat bijvoorbeeld zo omdat het volk geacht wordt de constitutie te hebben opgesteld. In het geval van vorstensoevereiniteit wordt de vorst geacht de constitutie te hebben opgesteld.
In het moderne internationaal recht is soevereiniteit een belangrijk concept, omdat het gaat om het respect voor elkaars grenzen en het recht om gezag uit te mogen oefenen binnen de grenzen van een nationale staat, het "zelfbeschikkingsrecht". Dit betekent dat een andere staat niet het recht heeft zich te bemoeien met de binnenlandse aangelegenheden en zich onthoudt van agressie tegen de soevereine staat (non-interventie). Soevereiniteit betekent ook dat een soevereine staat geen enkel gezag over een andere soevereine staat kan uitoefenen en diens territoriale integriteit moet respecteren. Het begrip had in de geschiedenis ook andere betekenissen.
Geschiedenis.
Reformatie.
Het begrip soevereiniteit in de moderne zin werd in de zestiende eeuw geïntroduceerd door de politiek filosoof Jean Bodin (1530-1596). In zijn belangrijkste werk, "Les six livres de la république" (1576), introduceerde hij het moderne soevereiniteitsbegrip. Hiermee legde Bodin de basis voor de theoretische grondslag van het absolutisme en het moderne staatsgezag en daarmee een belangrijke overgang van de Middeleeuwen en de Moderne Tijd.
De uitwerking van het begrip soevereiniteit door Bodin moet begrepen worden tegen de achtergrond van de Hugenotenoorlogen. Om vrede en rust terug te brengen in de samenleving, meende Bodin net als Machiavelli dat een sterk gezag nodig was. Voor Bodin was dit de Franse koning die daartoe de absolute macht moest hebben, analoog aan de pauselijke "plenitudo potestatis" binnen de bestuurlijke organisatie van de Rooms-Katholieke Kerk. Bodin ging daarom in tegen de beperking van de koninklijke macht die de monarchomachen voor ogen hadden, vooral na de Bartholomeusnacht van 1572. Bodin stelde daar tegenover dat "soevereiniteit de absolute en eeuwige kracht van een staat is". Absoluut stond hier voor de ondeelbare macht, niet beperkt door een hoger gezag of gedeeld met lagere instellingen. Eeuwig of onvervreemdbaar hield in dat lagere instellingen wel uitvoering konden geven aan zijn macht – door recht te spreken, ambtenaren te benoemen en belastingen te heffen – maar deze bevoegdheden zijn steeds herroepbaar.
Opmerkelijk is dat Bodin de soevereiniteit niet probeerde te legitimeren met verdragen of principes als het "droit divin", het goddelijk recht dat vorsten zouden hebben. Zijn concept was ook eerder naar binnen gericht dan in relatie tot andere staten.
Vrede van Westfalen.
Ten tijde van Bodin waren er weinig heersers die aanspraak konden maken op de absolute macht in hun landen. Dit veranderde langzaam door een proces van staatsvorming onder druk van de concurrentie tussen de westerse staten. Er vond een consolidatie plaats van zo'n duizend zelfstandige politieke eenheden rond 1300 en zo'n vijfhonderd rond 1500, tot enkele tientallen in 1900. Dat maakte dat de overgebleven heersers meer macht naar zich toe konden trekken ten koste van vooral de adel.
De Vrede van Westfalen in 1648 maakte een einde aan de verschillende conflicten die op dat moment in Europa werden uitgevochten. Vaak wordt dit ook gezien als het moment waarop de onderlinge verhoudingen in Europa voor het eerst gebaseerd werden op soevereiniteit en niet op de onderlinge verhoudingen van de vorsten. In realiteit gebeurde dat niet en bleef de gelaagde soevereiniteit maatgevend, ook al besefte men dat het hogere gezag "de jure" van het Heilige Roomse Rijk door gebrek aan keizerlijke macht "de facto" nauwelijks werd uitgeoefend. 
Gevolgen.
De idee van de soevereine staat was zo sterk, dat na 1648 langzaam allerlei andere vormen van bestuur verdwenen. De Hanze bijvoorbeeld kon niet meer functioneren in de nieuwe orde. Uiteraard had in een eerder stadium een verandering van de handelsstromen en handelseconomie al gezorgd voor een afbrokkeling van de Hanze, zodat zij haar positie niet kon handhaven. In een wereld echter waarin soevereiniteit de enige richtlijn was kon ze helemaal niet bestaan. Sommige Hanzesteden hadden soevereiniteit verkregen en wilden zich niet meer onderwerpen aan de Hanze. Andere behoorden tot gebieden waar een andere vorst soeverein was. Daar staat tegenover dat gecharterde ondernemingen als de Verenigde Oostindische Compagnie zich als quasi-staten begonnen te gedragen en zich op eminent politieke terreinen als muntslag of oorlogvoering begaven.
Een ander verschijnsel van de maatschappij dat is verdwenen en zijn rechtsgeldigheid heeft moeten afstaan aan de staat zijn de adelcontracten of Huisverdragen. De adel heeft zijn macht moeten afstaan aan de staat en de rechtsgeldigheid van onderlinge verdragen over opvolging is daarmee onder druk komen te staan. De adel en koning staan onder de autoriteit van de staat. Dit gebeurde op de meeste plekken pas na de Franse Revolutie, maar was wel een gevolg van het doortrekken van de redenering van Bodin. In de negentiende eeuw stond de staat zelfs centraal in vele politieke theorieën, zoals het liberalisme, socialisme, communisme en anarchisme.
De echte opkomst van de soevereine staten vond plaats in de 19e eeuw, toen nationale staten de oude orde in Europa en Amerika begonnen te verdringen.
Tegenwoordig.
Aspecten van soevereiniteit.
Het belang van de Vrede van Münster en Westfalen voor soevereiniteit is enorm groot. In het sluiten van die vrede bleken drie dingen over soevereiniteit. Aan de ene kant is soevereiniteit het niet hebben van een hogere macht boven de staat. Aan de andere kant speelt erkenning van die soevereiniteit door anderen een belangrijke rol. Beide hangen nauw samen. Als je erkent dat iemand soeverein is dan zeg je daarmee dat iemand geen hogere macht boven zich heeft, dat die gelijkwaardig is aan jou en dat je dus niet zomaar je gaat inmengen in 'binnenlandse' politieke kwesties. Een overkoepelend derde aspect is dat soevereiniteit onderhandelbaar is. Al deze aspecten komen steeds weer terug wanneer het gaat om soevereiniteit in de wereldpolitiek. Andere voorwaarden van soevereiniteit zijn dat het gezag binnen een bepaald gebied valt en daarnaast een geweldsmonopolie en belastingmonopolie bezit.
Wereldinrichting.
Sinds de dekolonisatie is bijna de hele wereld opgedeeld in soevereine staten. Je zou kunnen zeggen dat het idee van soevereiniteit van Bodin een van de meest krachtige politieke ideeën in de wereld is geweest. Wat niet wil zeggen dat het oude keizerlijke China of Japan niet soeverein geweest zouden zijn. Deze rijken hadden echter ook gebieden die ze niet direct bestuurden, maar meer indirect via tribuutbetalingen en dergelijke. In de moderne wereld bestaat dat niet meer. Naar buiten toe is de grens van de staat vastgesteld en binnen dat gebied is er een staatsapparaat dat tot die grens alles mag doen. Als er gebieden binnen die grens een zekere mate van geregelde onafhankelijkheid hebben, dan spreken we van een statenbond, bondsstaat, federatie of iets dergelijks. Is de onafhankelijkheid niet geregeld dan nog mag je niet zomaar de grens oversteken. Er wordt dan vaak gesproken van wetteloze gebieden of tribale samenleving. De grens van de staat is echter heilig.
Dit komt ook terug bij de Verenigde Naties. Erkende staten kunnen zich aansluiten bij de Verenigde Naties, deelstaten niet. Zonder erkenning kun je je niet aansluiten. Soevereiniteit is ook de basis van diplomatie. Het bepaalt met wie onderhandeld of oorlog gevoerd moet worden. Ook maakt het ambassades mogelijk. Op dat kleine gebied is het betreffende land van de ambassade de baas.
Uitzonderingen.
Hoewel soevereiniteit de manier is om de wereld in te delen is de praktijk vaak weerbarstiger. Ook tegenwoordig zijn er nog gebieden die niet echt te betitelen zijn als soevereine staten, maar wel bestaan en een vorm van eigen bestuur hebben. In zekere zin komt het onderhandelbare aspect tot uiting in de uitzonderingen. Dat is ook de reden waarom het uitroepen van de eigen staat/onafhankelijkheid zo'n heikel punt is. Een uitzonderingsgeval is Puerto Rico. Dit land is vooralsnog geen staat van de Verenigde Staten van Amerika, maar het maakt er wel deel van uit: een protectoraat. Naar buiten toe vormt een andere soevereine staat het gezag over het gebied. Naar binnen toe is het autonoom. Ook hier blijkt weer dat soevereiniteit niet zo eenduidig is als het lijkt en de genoemde aspecten van soevereiniteit kneedbaar maken.
Een andere uitzondering is de Europese Unie. In de Europese Unie hebben soevereine staten besloten bepaalde bestuursgebieden gezamenlijk uit te voeren. De afzonderlijke staten delegeren daarmee een deel van hun soevereiniteit naar een andere instelling, die zelf niet soeverein is in de zin van een erkende staat. Toch oefent deze instelling naar binnen toe soevereiniteit uit over de uitbestede beleidsgebieden. Een vraag die ook in de Republiek der Zeven Verenigde Nederlanden speelde krijgt hiermee nieuwe actualiteit; is soevereiniteit deelbaar?
Andere vormen van staatsbestuur.
Een andere vorm van staatsbestuur die in Europa bekend is geworden als tegenhanger en voorloper van de soevereine staat is suzereiniteit. Daarbij is er ook een vorst die het hoogste is, de zogenaamde suzerein, maar deze is gebonden aan regels. Het landsbestuur is gedeeld. Dat wil zeggen dat verschillende vorsten verschillende bestuursgebieden hebben. De ene vorst mag alleen rechtspreken over diefstal in een gebied, maar bij moord in dat gebied moet een andere vorst rechtspreken. In het ene gebied mag de vorst wel tol heffen, maar in een ander gebied weer niet. De koning heeft in theorie vastomlijnde bevoegdheden, maar kan nooit zomaar bevoegdheden naar zich toe trekken. Die behoren bijvoorbeeld aan een ander toe.
Soms neemt suzereiniteit de vorm aan van autonomie of een protectoraat.
Orderecht.
In het Orderecht is de soeverein van de orde het hoogste gezag binnen een Ridderorde. Niet iedere orde kent een soeverein, de Nederlandse en Belgische koningen zijn grootmeester van hun orden. De Britse koning is de soeverein van een aantal orden en laat zich daarbij bijstaan door een grootmeester. In andere orden van Groot-Brittannië of landen van het Gemenebest is de koning zèlf grootmeester en ontbreekt een soeverein. Karel van Habsburg-Lotharingen is "hoofd en soeverein" van zijn Orde van het Gulden Vlies.

</doc>
<doc id="34574" url="https://nl.wikipedia.org/wiki?curid=34574" title="Hope Lange">
Hope Lange

Hope Elise Ross Lange (Redding (Connecticut), 28 november 1933 – Santa Monica (Californië), 19 december 2003) was een Amerikaans actrice.
Lange begon haar carrière in het theater en maakte in 1943 haar debuut op Broadway in het stuk "The Patriots". In 1956 maakte ze haar filmdebuut tegenover Marilyn Monroe en Don Murray in "Bus Stop". Met tegenspeler Murray trouwde ze op 14 april dat jaar.
Lange werd opgemerkt en kreeg een grote rol in "Peyton Place" (1957). Voor haar rol werd ze genomineerd voor een Golden Globe en een Academy Award in de categorie "Beste Vrouwelijke Bijrol".
Na nog een aantal filmrollen was ze van 1968 tot en met 1970 te zien in de televisieserie "The Ghost &amp; Mrs. Muir". Door het succes van die serie was ze ook drie seizoenen lang in "The New Dick Van Dyke Show" te zien. In 1998 was ze in haar laatste film te zien.

</doc>
<doc id="34575" url="https://nl.wikipedia.org/wiki?curid=34575" title="Oliver Cromwell">
Oliver Cromwell

Oliver Cromwell (Huntingdon (Cambridgeshire), 25 april 1599 – Londen, 3 september 1658) was een Engels militair, staatsman en Lord Protector van Engeland, Schotland en Ierland.
Puriteins leider.
Cromwell stamde uit Oost-Engelse anti-roomse landadel, die onder Hendrik VIII van de confiscatie van de kloostergronden had geprofiteerd. Hij genoot een goede, puriteinse opvoeding en was zeer welgesteld. In 1628-1629 werd de herenboer van Cambridgeshire lid van het Lagerhuis.
Het was in het Long Parliament dat zijn ster vanaf 1640 begon te rijzen. Hij ontpopte zich niet alleen tot een onverzettelijke puriteinse politicus, maar ook tot een groot militair organisator en aanvoerder. Hij leidde de republikeinse troepen in de Engelse Burgeroorlog tegen de anglicaanse koning Karel I. Tussen een parlement dat tot onderhandelen met de koning bereid was en een onverzettelijk leger, koos Cromwell, overtuigd van Karels onbetrouwbaarheid, partij voor de militairen. Dit leidde uiteindelijk tot de terdoodveroordeling van koning Karel I en de afschaffing van de monarchie in 1649.
Veel van Cromwells maatregelen waren meedogenloos. Hij sloeg tegen het einde van de burgeroorlog diverse malen opstanden van de parlementaire troepen neer. Cromwell had weinig sympathie voor de ideeën van de Levellers, een beweging van antiroyalisten die de rijkdom wilden verdelen en ideeën hadden over algemeen kiesrecht. Zó ver wilde hij niet gaan in de opzet van een nieuwe staat. Latere gebeurtenissen wezen uit dat hij ook niet in staat was een stabiele parlementaire republiek op te zetten. De interne verdeeldheid groeide meer en meer. Ook de eerste Engels-Nederlandse Oorlog bracht niet de gewenste saamhorigheid.
Cromwells verovering van Schotland liet daar geen blijvende schade of bitterheid na. Het Gemenebest oefende een vredelievend beleid uit onder het commando van generaal George Monck. In Ulster daarentegen werden enorme hoeveelheden land afgepakt van de katholieke bevolking om aan schuldeisers van het parlement te worden gegeven. Dit waren protestantse immigranten en veteranen van de New Model Army. De oorspronkelijke eigenaren hadden de keuze "To hell or Connaught" ofwel gedood worden of naar onvruchtbaar gebied trekken. Dit zette veel kwaad bloed.
Lord Protector.
Cromwell werd Lord Protector van Engeland via een staatsgreep op 20 april 1653. Hij regeerde met de grondwet "Instrument of Government". Naast zich kreeg hij een Staatsraad van 15 man. Er werd een parlement gekozen, maar toen dat na enige tijd de macht van de Lord Protector wilde beperken werd het ontbonden. Van 1655 tot 1657 was Cromwell in feite dictator van Engeland.
In februari 1657 werd hem de kroon van Engeland aangeboden, mits hij de grondwet "Humble Petition and Advice" en het tweekamerparlement zou accepteren. Omdat hij zelf het koningschap had afgeschaft, twijfelde Cromwell en weigerde hij uiteindelijk het koningschap, mede onder druk van de New Model Army. In plaats daarvan kon de Lord Protector zijn opvolger aanduiden. Cromwell aanvaardde wel een gewijzigde versie van de nieuwe grondwet.
Cromwell stierf op 3 september 1658 en werd opgevolgd door zijn zoon Richard Cromwell. 
Restauratie.
Richard Cromwell bleek niet in staat het land verenigd te houden en het leger herstelde de monarchie, nu met Karel II als koning.
In 1661 werd Oliver Cromwells lijk opgegraven uit Westminster Abbey en postuum geëxecuteerd op 30 januari, de datum waarop hij Karel I had laten terechtstellen. Eerst werd het lichaam in Tyburn in ketens opgehangen. Nadien werd het hoofd op een staak gespietst en tot 1685 tentoongesteld bij Westminster Hall. De rest van het lichaam werd in een put geworpen.

</doc>
<doc id="34576" url="https://nl.wikipedia.org/wiki?curid=34576" title="Johan Dijkstra (kunstenaar)">
Johan Dijkstra (kunstenaar)

Johannes (Johan) Dijkstra (Groningen, 23 december 1896 – aldaar, 21 februari 1978) was een Nederlandse schilder, graficus, glazenier, mozaïekkunstenaar en docent. Hij geldt als een van de belangrijkste Groninger kunstenaars van de twintigste eeuw.
Leven en werk.
Dijkstra werd geboren in de stad Groningen als zoon van huis- en decoratieschilder Derk Dijkstra en Elizabeth Bousema. Hij werd opgeleid aan Academie Minerva (1915-1919) als leerling van onder anderen F.H. Bach en Dirk de Vries Lam en behaalde de MO-akte tekenen. Hij vervolgde zijn studie aan de Rijksacademie in Amsterdam (1919-1920), bij Antoon Derkinderen en Rik Roland Holst.
In 1918 richtte Dijkstra met Jan Altink de Groninger kunstkring "De Ploeg" op. In zijn werk blijkt aanvankelijk de invloed van het Franse impressionisme en Vincent van Gogh, pas in 1924 gaf hij zich over aan het expressionisme. In zijn atelier aan de Spilsluizen, ontworpen door zijn vriend en architect Evert van Linge, verdiende hij zijn eerste brood met het vervaardigen van illustraties en reclamekunst. Hij was ook boekbandontwerper en ontwerper van ex librissen. Hij trouwde in 1922 met Maria (Marie) van Veen (1895-1969), een zus van Johan van Veen. Dijkstra en zijn vrouw raakten via "De Ploeg" bevriend met schrijver en dichter Willem de Mérode. In 1924 maakte hij voor het boek "Ganymedes" van De Mérode vijf houtsneden, waaronder "Ganymedes als schenker der goden". De expressionistische houtsneden zijn met opzet wat primitief. Dijkstra maakte zijn houtsneden met een eenvoudig stalen schoenmakersmes.
In 1926 werd Dijkstra leraar bij 'De Linetreckers', een tekenvereniging van Groninger studenten. Door dat werk kreeg hij ruimte voor het vrije werk dat bestond uit schilderijen en enkele beeldhouwwerken. Ook maakte hij decorontwerpen bij geënsceneerde muziekuitvoeringen, georganiseerd door de componist Daniël Ruyneman. Hij schilderde beelden van het Groninger plattelands- en stadsleven, marines, naakten en portretten van andere Ploegleden.
Vanaf 1930 koos Dijkstra een andere richting en stortte hij zich op de monumentale kunsten. Hij schiep een muurschildering in het stadhuis van Groningen en leerde van Duitse glasschilders bij de Noord-Nederlandse Electrische Glasslijperij (NEG) de techniek van het brandschilderen. Zijn eerste grote monumentale opdracht van voor de Tweede Wereldoorlog was het vervaardigen van de gedenkramen in het Academiegebouw van de Rijksuniversiteit. Op de ramen werden ook twee vrouwelijke helden afgebeeld, de feministe Aletta Jacobs en de verzetsvrouw Anda Kerkhoven. De laatstgenoemde schilderde hij diverse malen, ook nadat zij, kort voor de bevrijding, was gedood door de Sicherheitsdienst.
Dijkstra maakte zijn ramen tot 1937 in de fabriek van de NEG, daarna had hij een eigen glasatelier in het oude 'Clerckhues' in het Prinsenhof. Later liet hij ook ramen door anderen uitvoeren, onder meer bij Koster in Groningen en vanaf ca. 1960 in het Haarlemse Atelier Bogtman Na de oorlog volgden glasopdrachten in onder meer Dordrecht, Coevorden en Utrecht. In het buitenland (Manchester en Malmö) ontwierp hij mozaïeken en nam hij deel aan groepstentoonstellingen van "De Ploeg" in New York, Oldenburg en de Biënnale van Venetië.
Naast Ploeglid was Dijkstra onder meer lid van De Onafhankelijken en Arti et Amicitiae. Hij ontving in 1925 de Willink van Collenprijs. Bij de onthulling van de gedenkramen in het Groninger Academiegebouw in 1951 werd hij benoemd tot Ridder in de Orde van Oranje-Nassau en in 1957 ontving hij de Culturele prijs van de provincie Groningen. Vanaf 1972 ontving hij een jaarlijkse eretoelage van het Ministerie van Cultuur, Recreatie en Maatschappelijk Werk.
Dijkstra was jarenlang kunstrecensent voor het "Nieuwsblad van het Noorden". Zijn laatste levensjaren waren niet de gelukkigste. Na het overlijden van zijn vrouw Marie in 1969 zwierf hij vaak rond door de straten. Zijn creativiteit had hem blijkbaar verlaten en zijn productie stokte. In zijn kunstkritieken werden zijn uithalen steeds feller, waardoor hij weinig vrienden overhield. Dijkstra overleed op 81-jarige leeftijd in zijn woonplaats Groningen. Hij werd begraven op begraafplaats Esserveld.

</doc>
<doc id="34577" url="https://nl.wikipedia.org/wiki?curid=34577" title="Henriette Roland Holst-van der Schalk">
Henriette Roland Holst-van der Schalk

Henriette Roland Holst-van der Schalk (Noordwijk-Binnen, 24 december 1869 – Amsterdam, 21 november 1952) was een Nederlandse dichteres en socialiste. Haar roepnaam was Jet, en bij velen stond ze bekend als 'tante Jet'.
De dichter Adriaan Roland Holst (1888-1976) was een neef van haar echtgenoot.
Jeugd.
Henriette van der Schalk groeide op in woonhuis De Lindenhof in het welgestelde, liberaal-christelijke gezin van notaris Theodoor Willem van der Schalk en Anna Ida van der Schalk-van der Hoeven. Zij ging vier jaar op kostschool in Velp en studeerde Frans in Luik.
Het duurde niet lang voordat haar talent als dichteres tot ontwikkeling kwam. Ze trouwde in 1896 met de beeldend kunstenaar Richard Roland Holst (Rik) en raakte bevriend met de dichter Herman Gorter, die haar aanzette tot het lezen van "Das Kapital" van Karl Marx. In diezelfde tijd werd ze politiek actief en begon haar carrière als schrijfster op politiek, historisch en filosofisch gebied.
Dichtwerk.
Rond 1890 maakte Henriette Roland Holst kennis met Albert Verwey, die met Willem Kloos tot de voormannen van de Tachtigers en tot de oprichters van "De Nieuwe Gids" behoorde. In 1892 leerde ze de kunstschilder Jan Toorop kennen. Ze droeg aan Toorop en Verwey haar eerste sonnetten op: aan Toorop onder andere "'k Ben nu geen vrouw; ik ben nu enkel dichter" en aan Verwey onder andere "Ik wil niet meer als vroeger tot U gaan". In deze gedichten etaleerde ze haar intense behoefte dichter(es) te worden.
Een van de sonnetten aan Toorop werd in 1892 gepubliceerd en in 1893 verschenen zes van haar sonnetten in "De Nieuwe Gids". Haar roem was onmiddellijk gevestigd. Kloos schreef haar: "Laat mij maar dadelijk zeggen, dat u de grootste dichter is, die op 't ogenblik leeft". In diezelfde tijd maakte ze kennis met het werk van Herman Gorter.
Op 28 juni 1892 kwamen haar vader en haar jongere zuster om het leven door een ongeluk. Kort daarna werd ze ten huize van Albert Verwey voorgesteld aan de beeldend kunstenaar Richard Roland Holst. Hij kende Herman Gorter goed en het duurde niet lang voor ook Henriette kennis maakte met Gorter, die toen al een gevestigd dichter was. Hij had in 1889 zijn "Mei" gepubliceerd. Hij raadde haar aan Plato, Dante en Spinoza te lezen.
In 1894 verschenen van Henriette Roland Holst 25 sonnetten in het eerste nummer van het "Tweemaandelijks Tijdschrift" van Verwey. In 1896 verscheen de bundel "Sonnetten en Verzen in Terzinen geschreven". De vormgeving van de bundel werd verzorgd door Rik. Later zouden nog vele bundels volgen.
Socialisme.
Op 27-jarige leeftijd werd Henriette lid van de SDAP. Ze was daarna avond aan avond bezig in rokerige zaaltjes arbeiders op te roepen tot strijd om hun armzalige lot te verbeteren. Ze kwam in het partijbestuur, en werd in 1900 afgevaardigd naar de Internationale. Op internationale congressen, onder meer de Zimmerwaldconferentie in 1915, had zij ook contact met vooraanstaande marxisten zoals Karl Liebknecht, Rosa Luxemburg en Leon Trotski. Na de Russische revolutie werd ze communiste.
In 1911 stapte ze, als orthodox marxiste, uit de SDAP. In tegenstelling tot de meeste andere orthodoxe marxisten stapte ze niet onmiddellijk over naar de SDP (de latere CPN); tegen het advies van Rosa Luxemburg in bleef ze enige jaren partijloos. Wel richtte ze in 1915, samen met een aantal SDAP- en SDP-leden, de Revolutionair Socialistische Vereeniging op. Deze ging een jaar later in de SDP op, waarbij ook Roland Holst overstapte.
'Rode Jet' speelde ook een rol tijdens de revolutionaire woelingen van november 1918. Op 13 november trok ze met David Wijnkoop aan het hoofd van een stoet op naar de Oranje-Nassau Kazerne in Amsterdam, om zich "met de huzaren te verbroederen". Ingrijpen van de ordetroepen kostte twee doden, de enige slachtoffers van de "revolutie die niet doorging".
Henriette Roland Holst raakte gefrustreerd door de steeds toenemende interne strubbelingen binnen de CPN en brak ermee in 1927. Dit was echter niet het einde van haar politieke betrokkenheid. Ze sloot zich aan bij de door de oppositie net opgerichte Bond van Kommunistische Strijd- en Propagandaclubs (BKSP). In het eerste nummer van "De Kommunist", het orgaan van de BKSP, schreef zij: 'In het teken der waarachtigheid. Tegen leugen en bedrog als specifiek communistisch strijdmiddel'. Haar opvattingen over ethiek werkte zij nader uit in "Communisme en moraal" (Arnhem 1925). Daarnaast onderhield ze ook goede relaties met Indonesische nationalisten die in de jaren twintig als student in Nederland verbleven, waaronder Mohammad Hatta. Samen met Hatta nam ze deel aan het oprichtingscongres van de Liga tegen Imperialisme en een congres van de Ligue Internationale des Femmes pour la Paix et la Liberté in het Zwitserse Gland. Tot na de onafhankelijkheid van Indonesië in 1949 bleven Roland Holst en Hatta contact houden.
1928-1952: religieus-socialiste.
Henriette Roland Holst kende diepe inzinkingen. Ze leed aan depressies, aanvallen van anorexia, bloedarmoede en hartziektes maar als ze zich goed voelde, streed ze met een niet aflatende ijver voor een verbetering van de positie van arbeiders, jongeren en vrouwen.
Haar gedichten waren aanvankelijk hartstochtelijk socialistisch. Ze schreef onder andere de Nederlandse tekst voor het strijdlied "De Internationale". Later kreeg haar werk een meer religieus karakter. Ze schreef toneelstukken, biografieën (van Rousseau, Gandhi en Tolstoi), journalistiek werk en hoorspelen.
Tijdens de Tweede Wereldoorlog was ze actief in het verzet, als redacteur van het verzetsblad De Vonk, later De Vlam. Hoewel ze rijk was, kon ze zeker geen 'salonsocialist' worden genoemd. Haar rijkdom stond echter wel in schril contrast met het door haar uitgedragen orthodoxe marxisme. Tijdens steeds strenger wordende censuur die het Nederlands onderwijs trof tijdens de bezettingsjaren, werd haar "De nieuwe geboort" op last van het departement van Onderwijs, Wetenschap en Cultuurbescherming in september 1942 geplaatst op de lijst van verboden lesmiddelen.
Aan het eind van haar leven schreef ze de autobiografie "Het vuur brandde voort". Ze overleed op 82-jarige leeftijd. Voor haar geboortehuis in Noordwijk is in 1969 een borstbeeld geplaatst.
Prijzen.
Eredoctoraat.
Op 20 mei 1947, ter gelegenheid van de driehonderdjarige herdenking van de sterfdag van Pieter Cornelisz. Hooft, ontving Henriette Roland Holst, samen met Kamiel Huysmans, Pieter Nicolaas van Eyck en Herman Teirlinck een eredoctoraat aan de Universiteit van Amsterdam. Prof. dr. J.M. Romein, die als promotor van Henriette Roland Holst (en van Kamiel Huysmans) optrad, begon zijn toespraak met te vermelden dat de onderscheiding haar door de Faculteit der Letteren en Wijsbegeerte werd toegekend vanwege haar "uitnemende verdiensten voor de Nederlandse letteren inzonderheid voor de poëzie en voor de geschiedenis". Wat betreft die verdiensten voor de Nederlandse letteren stelde hij: “gij "zijt" onze grootste dichteres en meer: een van de grootste dichteressen aller tijden.” Inzake haar verdiensten voor de geschiedenis - waarover Romein meende tenminste met enig gezag te kunnen oordelen - belichtte Romein uit het “overrijke oeuvre” van de promovenda drie titels, die haar het meest typeerden: haar biografie van "Tolstoi", haar "Revolutionaire Massa-aktie" en haar "Kapitaal en Arbeid in Nederland". Van deel 1 van het laatste boek zegt Romein: “Uw uit 1902 "is" een meesterwerk, in opzet en van uitvoering."
Uit het archief met nominaties voor de Nobelprijs voor de Literatuur bij de Zweedse Academie blijkt dat Henriette Roland Holst in 1939 en 1950 genomineerd is geweest voor de Nobelprijs.

</doc>
<doc id="34578" url="https://nl.wikipedia.org/wiki?curid=34578" title="Privaatrecht (België)">
Privaatrecht (België)

Het privaatrecht is naar Belgisch recht het geheel van rechtsregels dat de onderlinge rechtsverhoudingen tussen personen beheerst, en beoogt de private belangen van individuen of groepen van individuen te regelen. Privaatrecht is niet te verwarren met burgerlijk recht in strikte zin, dat een rechtstak is van het privaatrecht. Privaatrecht staat tegenover het publiekrecht.
Arbeidsrecht.
Het arbeidsrecht is het recht dat de verhouding tussen werknemer en werkgever regelt.
Burgerlijk recht.
Het burgerlijk recht regelt de rechtsverhoudingen tussen burgers onderling en wordt beschouwd als het gemeen recht van het privaatrecht. Het burgerlijk recht kan op zijn beurt onderverdeeld worden in het personen- en familierecht en het vermogensrecht. De belangrijkste bron van het burgerlijk recht is het Burgerlijk Wetboek van 1804, hoewel het uitgehold wordt door allerlei bijzondere wetten.
Financieel recht.
Deze rechtstak is een gemengde rechtstak van privaat- en publiekrecht. Het financieel recht omvat het geheel aan rechtsregels dat de bescherming van privéspaarders beoogt. Voorts tracht deze rechtstak het publieke vertrouwen in financiële ondernemingen te bewerkstelligen.
Gerechtelijk (privaat)recht.
Het gerechtelijk recht maakt deel uit van het privaatrecht in zoverre het privaatrechtelijke en niet-publiekrechtelijke aangelegenheden betreft. Het deel van het gerechtelijk recht dat het privaatrecht aanbelangt, heet het gerechtelijk privaatrecht. De organisatie van de rechterlijke macht maakt zo geen deel uit van het gerechtelijk privaatrecht, maar wel van het gerechtelijk publiekrecht. Het Gerechtelijk Wetboek van 10 oktober 1967 is hierbij de belangrijkste bron.
Handels- en economisch recht.
Het handelsrecht regelde het statuut van handelaars alsook de meest frequente handelsverrichtingen. Het handelsrecht werd echter irrelevant per 1 november 2018: op die datum werd het oude Wetboek van Koophandel opgeheven.
Het economisch recht wordt geregeld in het Wetboek economisch recht (WER).
Internationaal privaatrecht.
Het internationaal privaatrecht (IPR) is recht dat het privaatrecht met een grensoverschrijdend element regelt. Een vraagstuk van internationaal privaatrecht is bijvoorbeeld welk huwelijksrecht van toepassing is indien een Frans en Nederlands staatsburger in Duitsland met elkaar huwen. Zie hierbij het Wetboek van internationaal privaatrecht van 16 juli 2004.
Vennootschapsrecht.
Het vennootschapsrecht is het recht dat toepassing vindt op alle vennootschappen.Het nieuwe Wetboek van vennootschappen en verenigingen werd op 28 februari 2019 aangenomen door de Kamer van Volksvertegenwoordigers en zal vanaf 1 mei 2019 stapsgewijs in werking treden.

</doc>
<doc id="34580" url="https://nl.wikipedia.org/wiki?curid=34580" title="Vuurland">
Vuurland

Vuurland ("Tierra del Fuego" in het Spaans en Engels) is een archipel (eilandengroep) aan het zuidelijkste uiteinde van Zuid-Amerika. De archipel bestaat uit het hoofdeiland Isla Grande de Tierra del Fuego van 48.100 km² en verschillende kleinere eilanden, in totaal 73.753 km². Het archipelgebied werd in 1881 verdeeld tussen Argentinië en Chili. Tierra del Fuego is ook de naam voor een van de 23 provincies van Argentinië.
Naam.
De naam is bedacht door Ferdinand Magellaan (1480-1521). Hij was de eerste Europeaan die door de naar hem genoemde zeestraat voer en hij zag vuren op de eilanden branden. Dit waren de vuren van de oorspronkelijke bewoners van deze eilanden, de Yahgan. In veel West-Europese talen is de naamgeving een woordelijke, nationale vertaling van "Land van het vuur" of "Land van vuur". Alleen het Engels heeft het oudere "Fireland" vervangen door "Tierra del Fuego."
Geografie.
De archipel bevindt zich ten zuiden van het Zuid-Amerikaanse vasteland, gescheiden door de Straat van Magellaan.
Het hoofdeiland, Isla Grande de Tierra del Fuego, is verdeeld over de twee landen Chili en Argentinië: het westelijke deel ten westen van 68°36'30" westerlengte plus de vele eilanden ten zuiden van het Beaglekanaal behoren tot Chili, het oostelijk deel behoort tot Argentinië.
Het zuidelijkste deel van de archipel bevindt zich bij 55°59' zuiderbreedte. Ter vergelijking: de Schotse hoofdstad Edinburgh ligt op 55°58' noorderbreedte, het Zuid-Zweedse Helsingborg op 56°03' noorderbreedte.
Kaap Hoorn.
Het zuidelijke punt van de archipel vormt Kaap Hoorn, waar de Nederlandse ontdekkingsreizigers Willem Cornelisz Schouten en Jacob le Maire op 26 januari 1616 voor het eerst omheen voeren. Zij noemden deze kaap naar de stad Hoorn, de geboorteplaats van Schouten. In het Spaans is dat verbasterd tot "Cabo de Hornos" (kaap van de ovens), wellicht onder invloed van de naam "Vuurland". Deze naam komt ook terug in de naam van het zuidelijkste eilandje van de archipel, Hornos-eiland.
Plaatsen.
De hoofdplaats van het Argentijnse gedeelte is Ushuaia, de zuidelijkste stad ter wereld. De grootste stad is echter Río Grande met zo'n 80 000 inwoners. Door zijn fabrieken, waaronder Philips, is deze stad aantrekkelijk voor werkzoekenden, waardoor het de snelst groeiende stad van Argentinië is.
De belangrijkste stad op de Chileense kant van het eiland is Porvenir.
Enkele andere plaatsen op het hoofdeiland zijn:
Economie.
Historisch gezien was de veehouderij (schapen) de belangrijkste economische activiteit in zuidelijk Argentinië.
Om de ontwikkeling van industrie te bevorderen heeft de Argentijnse regering voor Vuurland een gunstig fiscaal regime georganiseerd, met vrijstelling van btw en federale inkomstenbelasting.
Ten gevolge hiervan hebben veel maakbedrijven, vooral uit de elektronicasector, fabrieken geopend in de stad Río Grande.
Natuur.
Het gebied bestaat voor het grootste deel uit dor gras, waar alleen guanacos en schapen zich mee kunnen voeden. Ook op de dichtbijgelegen Falklandeilanden zijn veel schapen maar geen guanacos. Verder is het landschap ruig te noemen met meren, rivieren, gletsjers en ijzige bergen. De rivieren bevatten forel, zalm en hier en daar een otter. Op de rotsachtige kliffen zijn ook pinguïns en zeeleeuwen te zien.
Mamihlapinatapai.
Het Guinness Book of Records vermeldt een woord uit de op de Vuurland gesproken taal Yahgan, het zou een van de moeilijkste woorden zijn om te vertalen. Het gaat om het woord mamihlapinatapai. De betekenis is: "de blik die wordt uitgewisseld door twee mensen die geen initiatief willen of durven nemen om iets aan te bieden, maar wel hopen dat de ander dat doet".

</doc>
<doc id="34591" url="https://nl.wikipedia.org/wiki?curid=34591" title="Stardust (ruimtevaartuig)">
Stardust (ruimtevaartuig)

Stardust (Engels voor "sterrenstof") is een onbemand ruimtevaartuig dat gelanceerd werd op 7 februari 1999. Op 2 januari 2004 vloog het langs de komeet Wild 2, deed daar metingen en maakte foto's. Het doel van dit project was het opvangen van interstellaire stofdeeltjes en later, tijdens de ontmoeting met Wild 2, losvliegende komeetdeeltjes. Het opgevangen materiaal werd terug gebracht naar de aarde op 15 januari 2006 voor onderzoek. Naar de interstellaire stofdeeltjes wordt gezocht middels het citizen science-project Stardust@home.
In de herfst van 1995 kreeg het project groen licht, en in januari 1996 werd begonnen met de realisatie. Op 7 februari 1999 werd Stardust gelanceerd met behulp van een Delta II-raket vanaf Cape Canaveral SLC-17, Florida.
Stardust Interstellar Dust Collector.
In februari-maart 2000 verzamelde de sonde voor de eerste keer interstellair stof. Dit gebeurde met de "Stardust Interstellar Dust Collector", een schijf met een diameter van 40 cm met aan beide zijden een collectie van 130 blokken, gemaakt van aerogel, 1 tot 3 cm dik, met een oppervlakte van in totaal 1000 cm² (0,1 m²). Later, in augustus-december 2002, werd voor de tweede keer op deze wijze interstellair stof verzameld. Op 2 november 2002 vloog Stardust op een afstand van 3300 km langs de planetoïde Annefrank, en nam daarvan een aantal foto's.
Aerogel.
Aerogel is een extreem poreus materiaal, en heeft daarom een extreem lage dichtheid.
Testen met aerogel hebben aangetoond dat dit materiaal deeltjes kan opvangen die een snelheid hebben van maximaal 10 km/s (ongeveer 6 keer zo snel als een geweerkogel). Voor ruimtevaartbegrippen is een relatieve snelheid van 10 km/s betrekkelijk laag, en er moest dus voor Stardust een traject worden bedacht waarbij de snelheid van het ruimtevaartuig ten opzichte van de komeet tijdens de ontmoeting laag was. Bovendien moest de schade die de inslaande komeetdeeltjes aan het ruimtevaartuig veroorzaakten beperkt blijven. Het gekozen traject zorgde ervoor dat Stardust langs de komeet vloog met een relatieve snelheid van 6,2 km/s, zodat de aerogel voldoende komeetdeeltjes heeft kunnen opvangen. Deze ontmoeting vond plaats op 2 januari 2004 op een afstand van 300 km tot de komeet.
Terugkeer.
De Stardust zelf landde niet op aarde, maar wierp een capsule met het verzamelde materiaal af dat aan een parachute afdaalde, 15 januari 2006. De capsule kwam op 135 km hoogte om 09:56:39 UT voor het eerst in contact met de atmosfeer boven het noorden van de Amerikaanse staat Californië. De snelheid van de capsule op dat moment bedroeg volgens berekeningen 46.440 km/u, de hoogste snelheid ooit tijdens een re-entry. Op een hoogte van 32 km opende zich de eerste remparachute waarna op 3 km hoogte de hoofdparachute zich opende. Om 10:07:58 UT activeerde de capsule het aan boord zijnde VHF-baken. De capsule dreef vervolgens iets af naar het noordoosten ten opzichte van de vooropgestelde landingssite. De landing op de U.S. Air Force Utah Test and Training Range (UTTR) in de staat Utah werd afgeklokt om 10:11:01 UT door het "Flight and recovery team" met de radiofonische melding "All stations we have touchdown".
Wetenschappelijke relevantie.
Kometen zijn samengesteld, naar men aanneemt, uit materiaal dat afkomstig is uit de buitenste regionen van het zonnestelsel. Dit materiaal is sinds miljarden jaren onveranderd gebleven, en daarom verwacht men dat bestudering ervan informatie zal opleveren over het ontstaan van het heelal en van het zonnestelsel. Tevens vermoedt men dat kometen die miljarden jaren geleden op aarde terecht zijn gekomen de planeet hebben voorzien van water en op koolstof gebaseerde moleculen, en dus een rol hebben gespeeld in het ontstaan van het leven op aarde.
Samenwerking.
Stardust is onder leiding van NASA tot stand gekomen door de samenwerking van

</doc>
<doc id="34614" url="https://nl.wikipedia.org/wiki?curid=34614" title="641 v.Chr.">
641 v.Chr.

Het jaar 641 v.Chr. is een jaartal volgens de christelijke jaartelling.

</doc>
<doc id="34623" url="https://nl.wikipedia.org/wiki?curid=34623" title="Graaf (titel)">
Graaf (titel)

Graaf, vrouwelijk gravin, is tegenwoordig een adellijke titel maar oorspronkelijk lag er een militaire en bestuurlijke functie aan ten grondslag. In rangorde van de Belgische en Nederlandse adel staat de graventitel boven die van burggraaf en onder die van markgraaf (markies). In de middeleeuwen, onder het feodalisme, was graaf de aanduiding van een militaire en / of bestuurlijke functie over een bepaald grondgebied in opdracht van de grootgrondbezitter zoals het rooms-katholieke aartsbisdom Utrecht of Keulen.
In het Romeinse Rijk werden de vreedzame binnengebieden bestuurd vanuit de senaat en de gebieden waar conflicten (te verwachten) waren, door de keizer zelf. Hieruit ontstonden de functies hertog en graaf, een hertog bestuurde een binnengebied, een graaf het grensgebied. Van oudsher was een graaf daarom uitgerust voor het verdedigen van grondgebied met militaire middelen. 
Graaf als ambt en als titel.
De graaf deed zijn intrede in het Frankische Rijk toen dat te groot werd om vanuit een centraal punt te verdedigen en te besturen. Hij kreeg een bepaald gebied in leen toegewezen, moest daar zorgdragen voor de verdediging en bescherming van de bevolking en was daar de officiële vertegenwoordiger van de vorst die de grond in eigendom had. De naam van het gebied verschilde per regio, in de Lage Landen kende men bijvoorbeeld de gouw. Meestal werden de gouwgraven benoemd uit leden van rijke families of families met militaire ervaring om er zeker van te zijn dat de mensen tot verdediging en bestuur in staat waren en degelijk konden werden opgeleid. In de loop der tijd ontstonden in de gebieden steden en bestuurlijke structuren, de graaf stond in het eigen gebied aan het hoofd. Vaak konden graven van grote gebieden deelnemen aan bestuurlijke vergaderingen georganiseerd door de hogere heer over het gebied waar hij heerschappij had, zoals de Rijksvergadering of een samenwerkingsverband van heren zoals in de Nederlanden de Staten-Generaal.
In een veemgericht konden een vrijgraaf, een ambtelijke, geen adellijke titel, en een aantal vrije schepenen of bijzitters oordelen over de aanklachten. Deze grafelijke functie is nooit een erfelijke adellijke titel geworden. Datzelfde geldt voor de dijkgraaf, de voorzitter van een waterschap of polder.
Er bestond een functionele en institutionele verscheidenheid onder de grafelijke ambten:
In het Karolingische rijk bestond ook de titel zendgraaf, "missus dominicus". Het ging om een keizerlijk gezant die een tijdelijke controle toegewezen kreeg over een bepaald territorium. Het ambt mag beschouwd worden als een voorloper van de territoriale graven.
Graaf als erfelijke titel.
Aanvankelijk was de functie van graaf gebaseerd op persoonlijke afspraken met een grootgrondbezitter, die een deel van zijn gebied onder het beheer van deze persoon stelde, de regels die golden waren afhankelijk van de streek, de tijdsperiode en de grootgrondbezitter. In het Romeinse leenrecht heette dit een "beneficium" (een niet-erfelijk leengoed) en was een graaf ook afzetbaar. Dit veranderde omdat de graven erfrechten voor zich opeisten. Karel de Kale bekrachtigde dit in de “Capitulare van Quierzy” van 877, deze gaf de erfrechten aan de leenmannen. Deze leenmannen waren de graven in het koninkrijk. Dit deed de vorst om het bestuur van zijn Koninkrijk veilig te stellen ten tijde van zijn reis met de Paus naar Italië.
Vanaf nu konden er meerdere graafschappen in één hand verenigd worden. Daardoor verwierven sommige graven een grotere onafhankelijkheid van hun suzerein en werden weldra autonome landsheren. Maar door het erfrecht van de graven werd een groot rijk vormen, eigenlijk onmogelijk gemaakt. Dit werkte het voeren van oorlog in de hand. Het erfrecht gaf door de verankering van het gravenambt binnen eenzelfde stamgeslacht de leenmannen in feite hun onafhankelijkheid en verzwakte het centrale gezag van de Koning. Koningen losten dit op door bisschoppen hun land te laten beheren, deze hadden immers geen kinderen en dus ook geen erfgenamen en kon het bezit weer bij de vorst terugkeren. Graven hadden hier echter ook weer wat op verzonnen. Meestal werden uit de grafelijke geslachten ook bisschoppen en abten verkozen.
Graaf in Nederland.
Vanaf de 16e eeuw (de Habsburgse periode) is een graventitel eenvoudig een adellijke gradatie geworden met weinig of geen territoriaal gezag. De titel werd een financieel actief dat daardoor ook binnen een geslacht verankerd kon blijven. Na 1814 is hij in Nederland ook nog weleens verleend aan een oude dynastenfamilie (bijvoorbeeld: Huis Limburg Stirum) en aan bezitters van rijksgravendiploma's. Ook werd de graventitel weleens wegens persoonlijke verdienste verleend.
Graventitel en het Nederlandse Koninklijk Huis.
Om het aantal leden van het Nederlandse Koninklijk Huis terug te brengen heeft de regering besloten dat alleen de kinderen van de koning of de troonopvolger nog prins (of prinses) kunnen zijn. De kinderen van prins Constantijn en prinses Laurentien dragen de titel graaf en gravin.
Rangkroon in Nederland en België.
Volgens een decreet uit 1817 van koning Willem I van Nederland mogen de graven de volgende rangkroon boven hun adellijke wapenschild plaatsen; een gouden ring met edelstenen, waarop drie bladeren of fleurons, en daartussen twee met parels getopte gouden punten. Toch voert het gros van de grafelijke families een rangkroon met negen met parels getopte gouden punten. In Nederland en België afgebeelde wapens met daarboven deze kroon zijn dus te herkennen als die van een graaf.
Plaatsnamen.
In heel wat plaatsnamen komen verwijzingen naar een graaf voor, eenvoudigweg omdat het betrokken dorp of heerlijkheid aan een graaf toebehoorde. Dikwijls diende de toevoeging ook om onderscheid te maken met een gelijknamige gemeente, bijvoorbeeld:
De naam van de gemeente Landgraaf is niet afgeleid van een graafschap, maar van een landweer, een gegraven verdedigingswerk.

</doc>
<doc id="34648" url="https://nl.wikipedia.org/wiki?curid=34648" title="Jonathan Swift">
Jonathan Swift

Jonathan Swift (Dublin, Ierland, 30 november 1667 – aldaar, 19 oktober 1745) was een Iers prozaschrijver, dichter, pamflettist en satiricus.
Swift werd in Dublin geboren en had Engelse ouders. Zijn vader was zeven maanden eerder overleden en Swift werd opgevoed door zijn oom Godwin. In 1673 ging hij naar school in Kilkenny, zo'n 100 km ten zuiden van Dublin. Hij behaalde in 1686 zijn Bachelor of Arts-graad aan de Universiteit van Dublin en studeerde verder voor een Mastergraad. Door politieke omstandigheden werd hij echter gedwongen de studie af te breken en hij verliet het land om bij zijn moeder in Leicester te gaan wonen (in 1692 zou hij alsnog zijn Master of Arts-graad behalen, aan de Universiteit van Oxford). Al spoedig daarna deed zich de gelegenheid voor om als secretaris te gaan werken voor Sir William Temple, oud-gezant van Engeland in Den Haag. Daar ontmoette hij de achtjarige Esther Johnson, de dochter van de jonggestorven zakenman Edward Johnson. Hij noemde haar Stella en zou voor de rest van haar leven een sterke emotionele binding met haar behouden.
In 1694 ontstond een verwijdering tussen Temple en Swift en werd hij predikant in Kilroot (county Antrim, Ierland). In 1696 keerde hij op verzoek van Temple echter terug en hield zich bezig met het voorbereiden voor publicatie van Temples memoires en brieven. Hij schreef in die periode "The Battle of the Books", dat overigens pas in 1704 werd uitgegeven. Het werk behandelde de controverse tussen klassieke en moderne schrijvers. Ook voltooide hij "A Tale of a Tub", een harde satire over corruptie en schijnheiligheid in religieuze zaken. Swift publiceerde veel van zijn werken in eerste instantie anoniem.
Tussen 1701 en 1713 woonde hij afwisselend in Londen, Dublin en Laracor, waar hij aangesteld was. In Laracor, twintig mijl van Dublin, had hij een parochie bestaande uit 15 leden en tijd genoeg om in zijn tuin te werken en zijn huis te verbouwen. Als kapelaan van Lord Berkeley bracht hij veel tijd door in Dublin, waar Stella en haar chaperonne Rebecca Dingley zich bij hem voegden.
Rond 1710 begon hij zijn "Journal to Stella", een serie brieven aan Esther en Rebecca, waaruit veel te leren valt over zijn persoonlijk leven. Inmiddels was er een andere vrouw in zijn leven: Esther Vanhomrigh (de Vanessa uit het gedicht Cadenus (= Decanus) and Vanessa), die verliefd op hem was geworden. Hij ging niet op haar avances in, maar zij volgde hem naar Ierland toen haar ouders stierven.
Hij raakte bevriend met Whigs als Joseph Addison en Richard Steele (van het succesvolle maar slechts kortlopende tijdschrift 'The Tatler') en bekende schrijvers als Alexander Pope en William Congreve, en publiceerde, steeds anoniem, traktaten en essays, waaronder de Bickerstaff papers (1708). Hij raakte politiek teleurgesteld in de Whigs en zwaaide om naar de Tories.
"The conduct of the allies" (1711), een hoogtepunt in zijn carrière als pamflettist, bevatte felle kritiek op de zittende Whig-regering die er maar niet in slaagde de al sinds 1702 woedende Spaanse Successieoorlog tegen Frankrijk te beëindigen. Op allerlei wijzen beïnvloedde hij de publieke opinie ten gunste van de vrede. De inmiddels aangetreden Tory-regering tekende in 1713 de Vrede van Utrecht. Na de val van de Tories (1714) keerde Swift, die een jaar eerder decaan van St. Patrick's Cathedral in Dublin was geworden, naar Ierland terug.
Er bestaat veel onzekerheid over de relatie tussen Swift en Stella. Sommigen beweren dat hij haar in het geheim trouwde in 1716. Hoewel er geen bewijs voor is, is het wel zeker dat zij hem zeer lief was. Wat betreft Esther Vanhomrigh: zij schijnt in 1723 een crisis te hebben veroorzaakt in haar relatie met Swift. Zijn respectvol gedrag tegenover haar en zijn zorg om haar welzijn waren niet genoeg voor haar. Er is een theorie dat zijn (waarschijnlijk nooit geconsummeerde) huwelijk met Stella een reden was om Esther op afstand te houden.
Swifts bekendste werk is "Gulliver's Travels" (1726). Delen van dit boek zijn weliswaar bewerkt tot kinderboek (op welk niveau ze ook te lezen zijn), maar de vier delen vormen in wezen een felle satire. Zij vormen een aanklacht tegen politieke en sociale wantoestanden uit Swifts tijd, én tegen de mensheid in het algemeen. Het woord "yahoo", dat een bijzonder vulgair en dom persoon aanduidt, maakt dankzij dit werk nog altijd deel uit van het Engelse vocabulaire.
Swift leed aan de ziekte van Menière. Afasie belette hem in zijn laatste levensjaren grotendeels het spreken. Van zijn meesterwerken verschenen vele vertalingen. Van Swift zijn de woorden afkomstig: "Iedereen wil lang leven, maar niemand wil oud zijn."

</doc>
<doc id="34649" url="https://nl.wikipedia.org/wiki?curid=34649" title="Eva Perón">
Eva Perón

Eva Maria Duarte de Perón (Los Toldos, 7 mei 1919 – Buenos Aires, 26 juli 1952) was de tweede echtgenote van de Argentijnse president Juan Perón (1895-1974) en first lady van 1946 tot haar dood in 1952. Ze werd niet politiek verkozen, maar had wel veel macht en invloed op het regeringsbeleid. Ze had een grote schare bewonderaars onder de armen en de arbeidersklasse van Argentinië wat belangrijk was voor de machtspositie van haar echtgenoot. Ze werd liefkozend "Evita" genoemd, wat zoveel betekent als 'Evaatje'.
Ze richtte de Eva Perón-Stichting op: een liefdadigheidsvereniging voor hulp aan de armen. De vrouwenvereniging bouwde huizen en scholen en zorgde ervoor dat iedereen recht kreeg op dezelfde medische zorg. Ze richtte ook de vrouwenafdeling van de Peronistische beweging op, de eerste politieke vrouwenbeweging in Argentinië die veel macht had.
In 1951 wilde zij vicepresident worden, maar de militaire top, maatschappelijke elite en haar eigen echtgenoot overtuigden haar ervan dat plan te laten varen. In plaats daarvan kreeg ze in 1952 de titel 'Spiritueel Leider van de Natie'.
Eva Perón was tijdens haar leven omstreden en is dat tot op de dag van vandaag gebleven. Ze maakte maar zes jaar deel uit van het politieke leven, maar is in die korte tijd het object van roddel, verdachtmakingen en mythevorming geworden. Volgens sommigen is de mythevorming rond haar persoon de meest gecompliceerde van alle moderne politieke figuren. Algemeen gesproken is het beeld dat mensen van Perón hebben ofwel veel te rooskleurig (als gevolg van Argentijnse propaganda) ofwel ongenuanceerd negatief (door de moeizame verhouding tussen de Verenigde Staten en het Perón-regime en vereenzelviging van Eva met de politiek van haar echtgenoot).
Tijdens haar leven was Eva Perón de machtigste vrouw van Argentinië en de meeste historici zijn het er over eens dat in de geschiedenis van Zuid-Amerika niemand haar invloed heeft geëvenaard. Op het moment van haar overlijden was ze waarschijnlijk de machtigste vrouw ter wereld.
Biografie.
Jeugd.
Eva Maria Ibarguren werd op 7 mei 1919 geboren in het dorpje Los Toldos in de provincie Buenos Aires als vijfde kind van Juan Duarte (1872-1926) en Juana Ibarguren (1894-1971). Haar ouders zijn nooit getrouwd, al werden vier van de vijf kinderen (Blanca, Elisa, Erminda en Juan) wel door hun vader erkend. Eva Maria is echter nooit erkend door haar vader, hoewel zij later wel de achternaam Duarte heeft aangenomen. Juan Duarte kwam uit Chivilcoy, een stad dertig kilometer van Los Toldos waar hij werkte. Juana Ibarguren, een eenvoudige kokkin afkomstig uit een arm gezin van Baskische immigranten, was zijn minnares. Duarte onderhield twee gezinnen en zelfs als scheiden een optie zou zijn geweest – wat het in die tijd niet is geweest – zouden Juan en Juana waarschijnlijk niet hebben kunnen trouwen vanwege het te grote standsverschil.
Op zevenjarige leeftijd verloor Eva haar vader door een auto-ongeluk. Juana en haar vijf kinderen bleven onverzorgd achter en werden in de kleine dorpsgemeenschap van Los Toldos behandeld als outcasts. Een verhuizing naar Junín, dat bijna honderd kilometer van Buenos Aires ligt, hielp maar voor korte tijd. Al snel was ook daar iedereen op de hoogte van de familiegeschiedenis en werden de Ibargurens opnieuw met de nek aangekeken. Eva zou zich die vernedering en onrechtvaardigheid altijd blijven herinneren en er een afkeer tegen de middenklasse door ontwikkelen. Tot haar frustratie zou haar altijd nagedragen blijven worden dat ze een onecht kind was, wat als een sociale diskwalificatie gold.
Naar Buenos Aires.
Op vijftienjarige leeftijd verhuisde Eva naar Buenos Aires. Het is niet helemaal duidelijk hoe ze daar terechtkwam. Sommigen menen dat ze naar de stad werd meegenomen door de artiest Agustín Magaldi, terwijl anderen beweren dat haar moeder haar daarbij hielp. De eerste lezing van de geschiedenis werd gebruikt in de musical "Evita" van Andrew Lloyd Webber.
Eenmaal in Buenos Aires had Eva grote moeite om in haar levensonderhoud te voorzien, omdat ze geen diploma's en connecties bezat. Uiteindelijk vond ze werk als radio- en filmactrice en trad ze op in melodramatische B-films en Radio El Mundo soapseries. Ze werd als talentvol radioactrice beschouwd en kreeg op de duur aandelen van de radiomaatschappij in handen. Ze was regelmatig te zien in een populaire historische dramaserie over belangrijke vrouwen in de geschiedenis. Hierin speelde ze onder meer koningin Elizabeth I van Engeland, de actrice Sarah Bernhardt en de laatste tsarina van Rusland Alexandra Fjodorovna.
Relatie met Juan Perón.
Eva Duarte ontmoette kolonel Juan Perón tijdens een inzamelingsactie voor de slachtoffers van de aardbeving van San Juan. Perón werd op 9 oktober 1945 gearresteerd door zijn tegenstanders binnen de regering. Hij had zoveel aanhang onder de armen en de arbeiders dat men vreesde dat hij in populariteit de zittende president Edelmiro Julián Farrell zou overschaduwen. Grootschalige demonstraties zorgden er echter voor dat hij op 17 oktober alweer werd vrijgelaten.
Velen denken dat het Eva Duarte is die de arbeiders tot protest aanspoorde en zo de vrijlating van Perón bewerkstelligde, zoals de musical "Evita" ons doet geloven. De meeste historici zijn het er echter over eens dat dit niet erg waarschijnlijk is. Duarte was nog niet in de politiek ingevoerd en genoot op dat moment dus geen aanzien. Zowel binnen de regering als binnen de wereld van radio en film kon ze op weinig sympathie rekenen, zeker niet nadat Juan Perón gevangen werd genomen. In werkelijkheid werden de massale demonstraties georganiseerd door verschillende grote bonden, zoals de Confederación General del Trabajo. Tot op de dag van vandaag wordt 17 oktober gevierd als Dia de la Lealtad, de dag van de loyaliteit.
Vlak na de vrijlating van Perón trouwden Eva en Juan op 21 oktober 1945. Na hun huwelijk werden al Duarte's films uit de bioscopen van Argentinië gehaald. Het werd ongepast gevonden dat politici zich inlieten met mensen uit de entertainmentindustrie en zeker als die in soapseries speelden.
Peróns presidentscampagne.
Eva Perón voerde veel campagne voor haar echtgenoot tijdens de aanloop naar de presidentsverkiezingen in 1946. Ze gebruikte een wekelijks radioprogramma om toespraken te houden. Haar betogen, vol van populistische retoriek, waren erop gericht om de armen en arbeiders ervan te overtuigen zich achter Perón te scharen. Hoewel ze zelf in de loop der jaren gestegen was op de maatschappelijke ladder en aanzienlijke rijkdom had vergaard, benadrukte ze haar eenvoudige afkomst om zo haar solidariteit met de arbeidersklasse geloofwaardig te maken.
Eva bezocht met haar man alle uithoeken van Argentinië en was de eerste vrouw in de Argentijnse geschiedenis die actief onderdeel uitmaakte van de campagne van haar echtgenoot. Haar verschijning was een doorn in het oog van de elite, het leger en politici, maar het volk zag haar graag. Het kende haar van de radio en van haar films en zij was daarom een uitstekend middel om de aandacht van de kiezers te trekken. Tijdens deze periode moedigde ze voor eerst het gebruik van de koosnaam "Evita" aan in plaats van Eva.
Verering van Perón.
Nadat Juan Perón tot president was verkozen kreeg zijn vrouw langzaam maar zeker een prominentere politieke rol in zijn regering tot ze op een gegeven moment meer te zeggen had dan de vicepresident. Alleen met militaire zaken bemoeide ze zich niet. Vaak wordt aangenomen dat ze populairder was dan Perón zelf, maar dat is overdreven. Alleen tijdens de laatste maanden van haar leven en kort na haar dood evenaarde haar populariteit die van haar echtgenoot.
Peróns belangrijkste rol in het Peronistische bewind was het creëren van een cultus rond Juan Perón. Zij hemelde hem op tot haast goddelijke status en vergeleek hem met Jezus Christus. Ook zei ze dat Peronisten bereid moesten zijn hun leven voor Perón te geven. Ze verkondigde regelmatig dat alleen de Peronisten echte Argentijnen waren en verweet anti-Peronisten een gebrek aan patriottisme.
Regenboog-tournee.
In 1947 maakte mevrouw Perón een PR-tournee door Europa, dat Argentinië na de Tweede Wereldoorlog in toenemende mate als een fascistisch land was gaan beschouwen. Tijdens deze tournee, die bekendstond als de Regenboog-tournee, bezocht zij Spanje, Italië, Portugal, Zwitserland en Frankrijk.
In Spanje werd zij enthousiast ontvangen. Ze had een ontmoeting met Francisco Franco (1892-1975) en bezocht de tombes van Ferdinand II van Aragon en diens echtgenote Isabella I van Castilië, de monarchen die de ontdekkingsreizen naar Zuid-Amerika hadden bekostigd. Spanje was in 1947 nog herstellende van de burgeroorlog (1936-'39) en stond onder embargo van de Verenigde Naties. Franco had moeite zijn volk te voeden en de voedselhulp van Argentinië werd daarom in grote dankbaarheid aanvaard. Spanje onderscheidde Eva Perón met het grootkruis in de Orde van Isabella de Katholieke.
Haar bezoeken aan Italië, waar ze Paus Pius XII ontmoette die haar een rozenkrans schonk, Frankrijk en Zwitserland leverden meer gemengde reacties op.
De Britse minister-president Clement Attlee nodigde Perón uit om een staatsbezoek af te leggen aan Groot-Brittannië. Ze liet weten dat zij dat enkel zou overwegen als zij op Buckingham Palace zou worden ontvangen. Dit bleek niet mogelijk omdat de koninklijke familie op Balmoral Castle verbleef gedurende het geplande staatsbezoek.
Populariteit in eigen land.
Na terugkeer in Argentinië ging Eva Perón meer aandacht aan armoedebestrijding besteden. Ze richtte de Eva Perón Stichting op die erg gewaardeerd werd en een belangrijke bijdrage leverde aan de Argentijnse maatschappij. Er werden ziekenhuizen en weeshuizen opgericht die haar ruimschoots zouden overleven.
In dezelfde periode veranderde Perón haar uiterlijk. Ze liet zich niet meer zien met bijzondere kapsels en uitbundige kleding, maar verscheen alleen nog in bescheiden mantelpakjes en droeg haar haar strak achterover in een knotje. Wellicht was dit een poging om serieuzer over te komen of om haar uiterlijk in overeenstemming te brengen met haar nieuwe maatschappelijke positie. Haar politieke invloed was met de jaren enorm toegenomen, mede dankzij haar rol bij de organisatie van de vrouwenbeweging. In 1949 was ze de op een na machtigste persoon in Argentinië.
Net als rond haar echtgenoot ontstond ook rond haar persoon een cultus. Er werden stations, steden en zelfs een ster naar haar genoemd. Ondanks haar dominante aanwezigheid in het publieke leven en haar politieke invloed, waakte Perón er voor haar man niet te overschaduwen. Zij benadrukte altijd dat haar eigen daden geïnspireerd en aangemoedigd waren door de wijsheid en hartstocht van Perón – wat waarschijnlijk ook waar was.
Omdat ze immens populair was onder de werkende klasse, werd ze verafschuwd door een groot deel van de middenklasse en de maatschappelijke elite. Men keek op haar neer om haar afkomst en haar gebrek aan opleiding. Bovendien vond men dat ze als vrouw en als first lady veel te politiek actief was. Perón noemde hen neerbuigend de oligarchen. Haar wraakzucht ten opzichte van deze groep was berucht. Eén woord van kritiek of teken van disloyaliteit was voor haar voldoende om iemand uit de regeringskringen te verstoten.
Vicepresidentschap.
In 1951 deed Perón een poging (onder druk van het volk) om voor de aankomende verkiezingen als vicepresident op de kieslijst te komen. Deze stap werd haar bijzonder kwalijk genomen door de militaire top, die haar groeiende macht al die tijd toch al met lede ogen had aangezien. Ter ondersteuning van haar voornemen organiseerden de bonden een massabijeenkomst, de 'Cabildo Abierto', waaraan twee miljoen mensen deelnamen. Het was de grootste demonstratie ooit gehouden voor een vrouwelijke politicus.
Perón vroeg het volk om bedenktijd en besloot uiteindelijk om haar kandidatuur terug te trekken. De officiële uitleg bij die beslissing was dat ze had ingezien dat haar plaats naast Juan Perón was als echtgenote en niet als lid van zijn regering. Ze sprak de hoop uit de geschiedenisboeken in te gaan als 'de vrouw die het volk tot Perón bracht'. Er wordt aangenomen dat ze in werkelijkheid toegaf aan de druk van de legerleiding. Er zijn bronnen waaruit blijkt dat de militaire top dreigde het regime omver te werpen als ze vicepresidente zou worden en zij daarmee macht over het leger zou verkrijgen. Daar kwam nog bij dat haar gezondheid op dat moment zo slecht was dat zij fysiek niet in staat zou zijn geweest om het ambt dat zij zo ambieerde uit te voeren.
In datzelfde jaar begiftigde prins Bernhard haar namens het Koninkrijk der Nederlanden met het Ridder Grootkruis in de Orde van Oranje-Nassau.
Ziekte.
In november 1951 werd bij Eva Perón baarmoederhalskanker geconstateerd. Tijdens de operatie waarbij haar baarmoeder werd verwijderd bleek dat de kanker zich al door de gehele buikholte had uitgezaaid en dat ze ten dode was opgeschreven.
Op 4 juni 1952 werd Juan Perón opnieuw president. Het was de eerste verkiezing waarbij vrouwen mochten stemmen en de inzet van zijn echtgenote voor de politieke organisatie van vrouwen had een belangrijk aandeel in Peróns herverkiezing. Er werd ter viering van de overwinning een parade gehouden waaraan de Peróns samen deelnamen. Eva was toen echter al zo ziek dat zij zich niet meer zelfstandig staande kon houden. Een grote bontjas verborg een korset van gips en ijzerdraad waardoor ze voor de duur van de optocht in een open wagen naast haar man kon staan. Mogelijk kwam dit ook doordat zij tussen 1 mei 1952 en haar overlijden een paar maanden later een gedwongen lobotomie had ondergaan. Volgens een van haar verpleegkundigen at zij hierna slechter en heeft dit mogelijk haar overlijden bespoedigd.
Een paar dagen na Peróns inauguratie werd Eva Perón uitgeroepen tot 'Spiritueel Leider van de Natie'.
Overlijden.
Op 26 juli 1952 om drie minuten voor half negen 's avonds overleed de vrouw van de president op 33-jarige leeftijd. Het land ging na de bekendmaking onmiddellijk in rouw. De bioscopen stopten hun voorstellingen, restaurants sloten en radioprogramma's werden onderbroken met de boodschap: "Het is mijn droevige plicht u mede te delen dat om 20:25 uur Eva Perón, Spiritueel Leider van de Natie, de onsterfelijkheid is binnengetreden." Er was voor gekozen om de tijd van overlijden vijf minuten voor half negen te noemen, omdat men vond dat dit makkelijker te onthouden was.
Haar dood leidde tot een groots publiek spektakel. Men schat dat één miljoen mensen langs haar baar liepen om haar de laatste eer te bewijzen. Bij uitzondering kreeg zij een staatsbegrafenis, wat normaal gesproken voorbehouden is aan verkozen politici. Tijdens de processie van haar doodskist door de straten van Buenos Aires werden zeventien toeschouwers doodgedrukt en duizenden moesten naderhand met verwondingen in ziekenhuizen worden opgenomen. Na haar begrafenis diende een vakbond een verzoekschrift in bij het Vaticaan om Eva Perón heilig te laten verklaren.
De massaliteit van de rouw na de dood van Eva Perón is tot op heden (2022) alleen geëvenaard door de reacties op het plotselinge overlijden van Diana, prinses van Wales, op 31 augustus 1997.
Stoffelijk overschot.
Het lichaam werd gebalsemd door de arts Pedro Ara. Kort na haar dood ontstond het idee om een monument te harer nagedachtenis op te richten. Men had een beeld in gedachten van een arbeider groter dan het Vrijheidsbeeld. In de sokkel zou haar lichaam worden bewaard, waar het - net als Lenins gebalsemde lichaam op het Rode Plein - voor het publiek te bezichtigen zou zijn.
Voordat dit monument gerealiseerd kon worden werd Juan Peróns regime echter in 1955 omver geworpen door een militaire coup. Omdat hij overhaast het land moest verlaten, heeft hij geen tijd gehad om het lichaam van zijn vrouw in veiligheid te brengen. De leiders van het dictatoriale bewind dat Argentinië vervolgens regeerde waren bang dat haar lichaam een symbool van peronisme en een inspiratiebron voor revolutionairen zou worden. Haar lijk werd daarom door het leger weggehaald bij dokter Ara, die het tot dan toe in afwachting van het gereed komen van het grafmonument bewaard had.
Het lijk werd twee jaar lang van de ene geheime locatie naar de andere gebracht en uiteindelijk in 1957 naar Milaan verscheept, waar ze onder een valse naam ('Maria Maggi') werd begraven. In 1971 werd ze opgegraven en aan Perón aangeboden, die op dat moment in Spanje in ballingschap leefde. Hij bewaarde het in zijn eigen huis, waar hij met zijn nieuwe echtgenote Isabel Martínez woonde.
In 1973 werd Perón voor de derde keer president van Argentinië, maar hij stierf acht maanden later (op 1 juli 1974). Hij had toen nog altijd geen mogelijkheid gezien om Eva's overschot terug naar Argentinië te laten overbrengen. Daarvoor zorgde Martínez, die in tegenstelling tot haar voorgangster, wél vicepresident van Argentinië was geworden en door de dood van haar echtgenoot de nieuwe presidente werd. Zij herenigde Juan en Eva in een koelkamer in het presidentieel paleis en liet ze samen opbaren. Daarna werden ze gescheiden begraven: Juan op de begraafplaats La Chacarita en Eva in het Duartefamiliegraf op La Recoleta.
Na de staatsgreep in 1976, die Jorge Videla aan de macht bracht, werd Eva's lichaam opnieuw verplaatst. Na zes maanden kreeg de familie het terug en werd er afgesproken dat ze onder stalen platen (om grafschennis met welk doel dan ook te voorkomen) zou worden herbegraven in de Duartetombe.
Sindsdien wordt gelobbyd om beide lichamen wederom te verenigen. Met dit doel is een stichting opgericht en grond verworven waar een nieuw, gezamenlijke grafmonument kan worden opgericht. Sterke protesten tegen dit plan (onder andere door de zusters van Eva) en gebrek aan geld hebben ervoor gezorgd dat dit (nog) niet gerealiseerd werd.

</doc>
<doc id="34651" url="https://nl.wikipedia.org/wiki?curid=34651" title="Eva Duarte">
Eva Duarte



</doc>
<doc id="34652" url="https://nl.wikipedia.org/wiki?curid=34652" title="Ottomotor">
Ottomotor



</doc>
<doc id="34654" url="https://nl.wikipedia.org/wiki?curid=34654" title="Eva Peron">
Eva Peron



</doc>
<doc id="34655" url="https://nl.wikipedia.org/wiki?curid=34655" title="Evita">
Evita



</doc>
<doc id="34656" url="https://nl.wikipedia.org/wiki?curid=34656" title="Evita (musical)">
Evita (musical)

Evita is een musical van Andrew Lloyd Webber en Tim Rice, over het leven van Eva Perón.
Uitvoeringen.
In Amerika was de originele eerste uitvoering te zien met Patti LuPone en Mandy Patinkin in de hoofdrollen op Broadway. In Engeland speelden Elaine Paige en David Essex de rollen in het Londense West End in de première in 1978.
In Nederland werd de musical van 1987 tot 1989 opgevoerd door het Koninklijk Ballet van Vlaanderen met Vera Mann en Janke Dekker in de titelrol. Bill van Dijk speelde de rol van Che. Joop van den Ende bracht de productie opnieuw in Nederland van 1995 tot 1997 met Pia Douwes en Doris Baaten als Eva. Bill van Dijk speelde opnieuw de rol van Che.
In Duitsland en Oostenrijk werd de musical tweemaal langdurig opgevoerd met in beide producties Susanne Dengler in de titelrol in de periode 1997 tot 1999. In 2006 deed Dengler daar een korte reprise van haar beroemdste rol.
In Londen werd van 2005 tot 2007 een nieuwe versie op West End uitgevoerd. Hieraan werd ook het speciaal voor de film gecomponeerd nummer "You Must Love Me' toegevoegd. De titelrol was voor Elena Roger als Eva.
In 2007 ging er in Nederland een nieuwe productie van Joop van den Ende van start. Via het televisieprogramma "Op zoek naar Evita" van de AVRO werd op 21 oktober 2007 Brigitte Heitzer door de kijkers thuis verkozen tot de titelrolspeler. Suzan Seegers werd tweede en Marjolein Teepen eindigde als derde. Suzan tekende voor de rol van Cosette in de musical "Les Misérables". Teepen werd alternate Evita, wat erop neerkomt dat zij zo'n twee keer per week de titelrol vertolkte. Stanley Burleson nam de rol van Che op zich en Roberto de Groot die van Juan Perón. In Vlaanderen was deze productie te zien vanaf november 2008 in Gent en Antwerpen. Brigitte Heitzer en Roberto de Groot hernamen hun rollen, maar Burleson nam afscheid en werd vervangen door Jan Schepens. Omdat Marjolein Teepen en Anne Stalman (tweede understudy Evita) beiden in andere producties stonden in het seizoen 2008/2009, moest er worden gezocht naar Vlaamse/Nederlandse vervangers. Eerder kregen Ann Van den Broeck en Deborah De Ridder de kans om in Vlaanderen alternate Evita te worden, maar zij bedankten vanwege de lage speelzekerheid. Vlaanderen kreeg dus geen Vlaamse Evita als eerste cast. De alternate van Heitzer werd Maike Boerdam, afkomstig uit Zeeuws-Vlaanderen en in Vlaanderen onder meer bekend van haar rol als Betsy in de VTM-jeugdserie "Big &amp; Betsy".
Van april 2012 tot januari 2013 was "Evita" opnieuw op Broadway te zien met Elena Roger als Evita, Ricky Martin als Che en Michael Cerveris als Perón.
In 2016 kregen zowel Ann Van den Broeck als Deborah De Ridder alsnog de kans om Evita te spelen, deze keer als titelvertolkster. De Vlaamse versie met Ann Van den Broeck speelde in Gent en in Antwerpen, in een vertaling en regie van Stany Crets. De Waalse variant met Deborah De Ridder speelde in Brussel.
Originele Concept album/West End/Broadway/Wereld Tour/Internationaal Tour/Europese Tour cast.
Net als de vorige samenwerking van Lloyd Webber en Rice, "Jesus Christ Superstar", begon "Evita" als een album, opgenomen in 1976 met de zangeres Julie Covington als Evita. Na een tijdje hoog in de hitlijsten te hebben gestaan, maakte "Evita" de sprong naar West End in Londen. De musical ging in première op 21 juni 1978 in het Prince Edward Theatre. Julie Covington had al vanaf het begin gezegd geen belangstelling te hebben voor de titelrol, die uiteindelijk naar Elaine Page ging. Na Londen maakte ook New York kennis met "Evita", toen het opende in 1979 op Broadway.
Korte inhoud.
De musical vertelt het leven van Eva, een onecht kind, ondervoed en nauwelijks geletterd. Met de hulp van een tangozanger, Agustín Magaldi, verhuist ze van een klein dorpje in Junín naar de hoofdstad Buenos Aires. Daar probeert ze haar ambities om actrice te worden waar te maken. Haar leven neemt echter een drastische wending als ze in 1944 de kolonel Juan Perón ontmoet. Op een handige manier weet ze zijn minnares buiten te werken en wordt ze twee jaar later de first lady. Ze is echt gehecht aan haar man en aan haar 'descamisados', en wordt Argentiniës eerste grote internationale figuur, de meest geliefde (en gehate) vrouw in Latijns-Amerika, tot haar dood door kanker op haar 33ste.

</doc>
<doc id="34657" url="https://nl.wikipedia.org/wiki?curid=34657" title="634 v.Chr.">
634 v.Chr.

Het jaar 634 v.Chr. is een jaartal volgens de christelijke jaartelling.

</doc>
<doc id="34658" url="https://nl.wikipedia.org/wiki?curid=34658" title="Federale staat">
Federale staat



</doc>
<doc id="34659" url="https://nl.wikipedia.org/wiki?curid=34659" title="Federale republiek">
Federale republiek

Een federale republiek of bondsrepubliek is de staatsvorm van een land dat zowel een republiek als een federatie is. Hoewel de twee soms samen gaan, is niet iedere republiek een federatie en niet iedere federatie een republiek. Voorbeelden van republieken en eenheidsstaten zijn: China, Frankrijk, Israël en Italië. Voorbeelden van federale monarchieën zijn: Australië, België, Canada, Maleisië en de Verenigde Arabische Emiraten.
Vrijwel alle federale republieken kennen een tweekamerstelsel. Een van de kamers vertegenwoordigt het volk en wordt gekozen door middel van evenredige vertegenwoordiging of een districtenstelsel waarin alle kiesdistricten uit een ongeveer even grote vertegenwoordiging. De andere kamer vertegenwoordigt de unie, en wordt gekozen door een districtenstelsel waarin voor elke staat ongeacht de bevolkingsgrootte evenveel leden zetelen.

</doc>
<doc id="34663" url="https://nl.wikipedia.org/wiki?curid=34663" title="Landvoogdes">
Landvoogdes



</doc>
<doc id="34669" url="https://nl.wikipedia.org/wiki?curid=34669" title="Romeins cijfer">
Romeins cijfer



</doc>
<doc id="34672" url="https://nl.wikipedia.org/wiki?curid=34672" title="Hendrik Sarink">
Hendrik Sarink

Hendrik Bartus Sarink (Woudenberg, 12 juli 1922) is een Nederlandse schaker die zich op latere leeftijd in het correspondentieschaak bekwaamde.
Hij was drie keer kampioen van Twente en speelde in 1963 mee om het schaakkampioenschap van Nederland waarbij hij van J.H. Donner won. Hij speelde vaak mee in de Schaakolympiade en in 1979 behaalde hij de titel van grootmeester ICCF in het Perforsherdenkingstoernooi.
In 1966 was hij een van de oprichters van de Nederlandse Bond van Correspondentieschakers (NCB).

</doc>
<doc id="34673" url="https://nl.wikipedia.org/wiki?curid=34673" title="Radio Veronica">
Radio Veronica



</doc>
<doc id="34674" url="https://nl.wikipedia.org/wiki?curid=34674" title="Haije Kramer">
Haije Kramer

Haije Kramer (Leeuwarden, 24 november 1917 - 11 juli 2004) was een Nederlandse schaker die zijn liefde voor die sport gelijk verdeelde over het bordschaak en het correspondentieschaak. In 1940 speelde hij een tweekamp tegen Max Euwe die hij nipt verloor. In 1954 werd hij meester FIDE en hij speelde ook een aantal keren mee in de Schaakolympiade. In 1990 werd hij de ICCF grootmeester tijdens het Blassmemorial dat van 1987 tot 1992 verspeeld werd met als Horst Rittner als winnaar.
Haije is in 2004 overleden. Hij is zeventig jaar lid geweest van de Schaakvereniging Philidor 1847 en heeft gedurende zestig jaar de schaakkolom in de Leeuwarder Courant verzorgd. Ook in het Algemeen Dagblad heeft hij jarenlang het schaaknieuws bijgehouden. In 1995 schreef hij een boek over het schaken in Friesland met als titel "Friese Schaakkoningen".&lt;br&gt;
Haije en J.H. Donner hebben elkaar ettelijke keren op de 64 velden ontmoet en waren aan elkaar gewaagd.
De schaakboekerij van Haije Kramer is in 2007 door de familie overgedragen aan Tresoar. Schaakliefhebber Remco Heite heeft de collectie bibliografisch ontsloten en tevens leven en werk van Haije Kramer in een monografie beschreven.

</doc>
<doc id="34675" url="https://nl.wikipedia.org/wiki?curid=34675" title="Horst Rittner">
Horst Rittner

Horst Rittner (Breslau, 16 juli 1930 – Berlijn, 14 juni 2021) was een Duits correspondentieschaker.
Carrière.
In 1949 speelde hij zijn eerste correspondentieschaakpartij in de eerste klasse. In 1961 werd hij grootmeester ICCF. Rittner won het zesde ICCF Wereldkampioenschap correspondentieschaak, dat werd gespeeld van juli 1968 tot september 1971. Horst Rittner was ook drie maal kampioen van Duitsland. In 1966 was hij winnaar van het Ragosinmemorial. 
In de jaren zestig was hij vicevoorzitter van de ICCF. Horst was ook redacteur van het Duitse schaakblad "Schach" van 1966 tot 1991 hoofdredacteur. In 1995 won hij nog een bronzen medaille met het Oost-Duitse team bij een schaakolympiade. Daarna werd hij schaaktrainer in Berlijn.
Rittner overleed een maand voor zijn 91e verjaardag.

</doc>
<doc id="34680" url="https://nl.wikipedia.org/wiki?curid=34680" title="Akkoord van Białowieża">
Akkoord van Białowieża

Het Akkoord van Białowieża (Russisch: Беловежские соглашения, Wit-Russisch: Белавежскія пагадненні, Oekraïens: Біловезькі угоди) werd op 8 december 1991 ondertekend door de leiders van Rusland (Boris Jeltsin), Oekraïne (Leonid Kravtsjoek) en Wit-Rusland (Stanislaw Sjoesjkevitsj). Dit betekende formeel het einde van de Sovjet-Unie en het begin van het Gemenebest van Onafhankelijke Staten (GOS). Het verdrag erkende de soevereiniteit van elke deelnemende staat.
Dit akkoord markeert ook het einde van een periode van chaos in de Sovjet-Unie die heerste nadat in vrijwel alle deelstaten revoluties waren uitgebroken.
Het akkoord tussen de drie ministers-presidenten werd ondertekend in een staats-datsja aan de rand van het Woud van Białowieża, aan de Pools-Wit-Russische grens.
Op 21 december 1991 ondertekenden ook Azerbeidzjan, Armenië, Kazachstan, Kirgizië, Moldavië, Oezbekistan, Tadzjikistan en Turkmenistan dit verdrag, ook bekend als het Alma-Ata Protocol, genoemd naar de stad in Kazachstan. Hier werd ook overeengekomen dat Minsk het hoofdkwartier zou gaan vormen van het GOS.
In 2013 werd bekend dat de oorspronkelijke opheffingsakte was zoekgeraakt, oud-lidstaten hebben alleen nog kopieën van het Akkoord van Minsk.

</doc>
<doc id="34682" url="https://nl.wikipedia.org/wiki?curid=34682" title="Rijk (biologie)">
Rijk (biologie)

In de biologie is een rijk, Latijn: "Regnum", een taxonomische rang of een taxon in die rang in de biosystematiek, in de taxonomie. Er werden eerst drie rijken onderscheiden: dieren, planten en mineralen. De mineralen worden niet tot het leven gerekend en in de biologie buiten beschouwing gelaten. 
Een modernere indeling van organismen is in drie domeinen met een groot aantal rijken, Het zijn de domeinen van de
Deze zijn weer in vijf of vier supergroepen onderverdeeld, in de:
Oudere indeling.
Hiervoor, aan het eind van de twintigste eeuw werd de indeling van Carl Woese gebruikt, die de levende wezens in zes rijken indeelde:
De oorspronkelijke rijken zijn dus verplaatst en de protisten zijn over de supergroepen verdeeld.

</doc>
<doc id="34683" url="https://nl.wikipedia.org/wiki?curid=34683" title="Zaagblad (gereedschap)">
Zaagblad (gereedschap)

Een zaagblad is het deel van een zaag waarmee het te zagen materiaal in de zaaggroef verspaand wordt. De tanden ervan, die werken als kleine beiteltjes, zijn gevormd en geslepen naargelang wat ermee gezaagd moet worden. Door druk uit te oefenen op het zaagblad of werkstuk dringt dit tand voor tand in het materiaal, waarbij elke tand een spaan afneemt.
Er zijn zaagbladen voor het zagen van verschillende materialen zoals: hout, metaal, kunststof en steen. Voor alle zaagbladen geldt dat de tanden ervan zijn gemaakt van een materiaal dat harder is dan het te bewerken materiaal. Men onderscheidt zaagbladen voor handbediende zagen en voor machinezagen. Bij deze laatste kan, al naargelang het soort zaagmachine, de vorm van het zaagblad behalve recht, ook cirkelvormig of in de vorm van een eindloos band of lint zijn. Bij onder meer een handzaag is het blad vast aan de handgreep bevestigd, bij een beugelzaag past men een los zaagblad toe. Deze zaagbladen zijn voor houtbewerking typisch 0,8 à 1 mm dik, voor metaalbewerking ongeveer 0,6 mm dik.
Bijna altijd zijn de tanden van een zaag gezet, dat wil zeggen beurtelings naar links en naar rechts uitgebogen. Dit om het vastlopen van het zaagblad in de zaagsnede te voorkomen. Sommige zaagbladen kunnen opnieuw worden gezet, hiervoor bestaat een zogenaamde zaagzettang. Het zetten vereist vaardigheid. De zetting bedraagt doorgaans een derde van de bladdikte naar beide zijden en maximaal de helft van de tandhoogte.
Houtbewerking.
Bij houtbewerking past men voor het zagen in de lengterichting van de houtvezels (schulpen) een zaagblad toe waarvan de tanden haaks op het blad geslepen zijn. Bij het afkorten, waarbij de vezels overdwars worden doorgesneden, gebruikt men een zaagblad waarvan de tanden onder een bepaalde hoek ten opzichte van het blad geslepen zijn. De tandholte dient voor het afvoeren van het zaagsel. Zagen die geschikt zijn om nat hout te zagen hebben dan ook veel tandholte, omdat nat zaagsel een groter volume heeft dan droog.

</doc>
<doc id="34685" url="https://nl.wikipedia.org/wiki?curid=34685" title="Josef Boey">
Josef Boey

Josef Boey (Antwerpen, 16 mei 1934 – Vosselaar, 28 februari 2016) was een Belgisch schaker, hij speelde bij voorkeur correspondentieschaak. In 1973 werd hij international meester ICCF en in 1975 grootmeester ICCF. Hij werd tweemaal jeugdkampioen en driemaal kampioen van België en hij heeft verscheidene keren in de Schaakolympiade meegespeeld (onder andere in Moskou 1956, Varna 1962, Havana 1966, Lugano 1968, Siegen 1970 en Skopje 1972). In 1972 eindigde hij als tweede in het wereldkampioenschap ICCF na Jacob Estrin maar voor Vladimir Zagorovsky.
Hij werkte heel zijn leven bij Janssen Pharmaceutica en huwde in 1965.
Schaakclub Boey Temse is naar hem genoemd en hij was daar ook erelid. Daarnaast was ook nog lid van schaakclub Turnhout.
Openingen.
Josef Boey opende vaak met de zet 1.e4 en speelde graag het Spaans en het Siciliaans. Hij was een kenner van het Jänischgambiet en de Tsjigorin-opening waar hij enkele belangrijke vernieuwingen vond.
Overleden.
Hij overleed op 81-jarige leeftijd in woon-zorgcentrum Hof ter Dennen in Vosselaar.

</doc>
<doc id="34686" url="https://nl.wikipedia.org/wiki?curid=34686" title="Bahrain">
Bahrain



</doc>
<doc id="34687" url="https://nl.wikipedia.org/wiki?curid=34687" title="3DES-encryptiealgoritme">
3DES-encryptiealgoritme

3DES, uitgesproken als "triple DES", is een encryptiealgoritme. Het maakt gebruik van het ondertussen als kraakbaar beschouwde Data Encryption Standard of kortweg DES-algoritme, maar op zodanige wijze dat het veel moeilijker te kraken is.
De reden dat DES als kraakbaar wordt beschouwd is niet dat het op zich een zwak algoritme is, maar dat de sleutels te kort zijn, namelijk 56 bits. Door middel van "brute kracht" is voor instanties met zeer krachtige computers tegenwoordig mogelijk om alle mogelijkheden af te gaan totdat de juiste sleutel gevonden is.
Om het DES-algoritme aanzienlijk veiliger te maken, wordt bij 3DES gebruik gemaakt van een langere sleutel. Hierbij worden 3 afzonderlijke DES-bewerkingen achtereenvolgens op de te coderen data losgelaten. Dat kan op twee manieren: met 2 sleutels van 56 bits waarbij de eerste en derde bewerking met dezelfde sleutel worden uitgevoerd, of met 3 onafhankelijke sleutels van 56 bits. De totale sleutellengte waarmee gecodeerd wordt is dus respectievelijk 112 bits of 168 bits, waarvan de laatste uiteraard de veiligste vorm is.
Decryptie is bij symmetrische algoritmen zoals DES/3DES het omgekeerde van encryptie. De encryptie vindt plaats met driemaal DES-encryptie met sleutels A, B, C en decryptie vindt plaats met driemaal DES-decryptie met sleutels C, B, A.
Net als veel andere encryptie-algoritmen kan ook dit algoritme worden ingezet in een aantal modi zoals ECB en CBC, waarvan ECB doorgaans afgeraden wordt omdat het replay attacks in de hand werkt.
In tegenstelling tot DES heeft 3DES een sleutellengte die zo groot is dat het (nog) niet mogelijk is om de juiste sleutel te brute-forcen. Wat er tegenin gebracht zou kunnen worden is dat de blokgrootte die gecodeerd wordt tot 64 bits beperkt is. In dat opzicht is het nieuwere AES algoritme, mits gebruikt met afdoende lange sleutels, een sterkere optie. AES is bedoeld als de opvolger van DES en zal gaandeweg ook 3DES gaan vervangen.

</doc>
<doc id="34689" url="https://nl.wikipedia.org/wiki?curid=34689" title="Salische wet">
Salische wet



</doc>
<doc id="34692" url="https://nl.wikipedia.org/wiki?curid=34692" title="Stokkem">
Stokkem

Stokkem is een in Belgisch Limburg gelegen stad en voormalige gemeente die sinds 1971 deel uitmaakt van de fusiegemeente Dilsen, waarvan de naam in 1987 werd gewijzigd in Dilsen-Stokkem. Stokkem was een van de Goede Steden van het prinsbisdom Luik. Molenveld en Boyen zijn gehuchten van Stokkem.
Geschiedenis.
Enkele eeuwen na de Romeinse tijd werd Stokkem gesticht door de Franken aan de toenmalige Maas onder de naam "Stockheim", dat 'woning bij het hout' betekent. Deze naam wordt voor het eerst vermeld in de bul van 19 november 1181 waarin paus Lucius III aan de abdij van Siegburg haar voorrechten en bezittingen bevestigde: "...Ecclesiam et cellam in Stockheim, mansum in Kessenich..."
Graaf Arnold IV van Loon bemerkte de strategische ligging van de stad en gaf haar in 1244 stadsrechten waardoor de inwoners een perroen mochten oprichten. Daarna hadden ze een eigen bestuur, rechtspraak en verdediging.
De kastelen van Stokkem.
Rond 1036 bouwden de graven van Loon langs de westelijke zijde van de toenmalige oever van de Maas Nieuwenborgh, een burcht die volgens en kroniek uit Luik van 1408 de sterkste was van het graafschap Loon. De graven moesten zich verdedigen tegen onder meer Gelre en het graafschap Gulik. In januari 1361 overleed de Loonse graaf Diederik van Heinsberg in deze burcht. Op het einde van de 19e eeuw bouwde F. Caïmo hier het kasteel Carolinaberg.
Toen het graafschap Loon was geannexeerd door de prins-bisschop van Luik, werd Stokkem een van de Goede Steden van het prinsbisdom Luik. De onrust na 1550 sloeg ook hier toe, ook al werd het kasteel in het begin van die eeuw versterkt door prins-bisschop Eberhard von Marck-Sedan. Op de nacht van 5 op 6 oktober 1568 stak Willem van Oranje met zijn leger (14.000 voetknechten en 7000 ruiters) vanuit Duitsland via Obbicht bij Stokkem de Maas over om in Maastricht op de Dousberg de strijd aan te binden met de Spaanse troepen van hertog Alva. De overtocht getuigde van militaire bekwaamheid, maar de veldtocht mislukte; de prins durfde de slag niet aan.
Op 5 november 1605 woedde een grote brand in Stokkem. 350 huizen brandden af, zeventig bleven gespaard. Ook de kerk brandde af. Daarom is de patroonheilige van de parochie Stokkem sinds 1632 Sint-Elisabeth, terwijl dat oorspronkelijk Sint Lambertus was. Van 18 januari tot 5 augustus 1682 werd de Hasseltse graaf Jan Renier de Geloes opgesloten in het Stokkems kasteel omwille van een dispuut over de inbezitneming van het kasteel van Mombeek.
Toen in het begin van de 18e eeuw de Zuidelijke Nederlanden het strijdtoneel vormden van de Spaanse, werd Maastricht opnieuw belegerd, deze keer door de Engels-Hollandse troepen onder leiding van John Churchill, de eerste hertog van Marlborough. Die maakten het in het Maasland zo bont, dat het traditionele 'Malbroek verbranden' net zoals in Kessenich nog steeds in stand is gehouden in Stokkem. Niettemin werd het kasteel van Stokkem in 1702 vernietigd. Op het einde van de 18e eeuw werd Jan Matthijs Clercx drossaard van het ambt Stokkem, bekend van de vervolging van de Bokkenrijders.
Naast de oorlogsellende had Stokkem ook vaak te lijden van de overstromingen van de Maas. Die zorgden ervoor dat de Maas haar loop meermaals verlegde in oostelijke richting, waardoor er grenscorrecties nodig waren. Zo werd in 1814 het grondgebied van het gehucht Boyen, voorheen van Grevenbicht (NL), bij Stokkem gevoegd. In 1839 legde een brand opnieuw 120 huizen in de as. In de 19e en 20e eeuw was Stokkem bekend om zijn mandenvlechterij (de "korverij"), een nijverheid die veel aan huis werd beoefend. Het had ook een school voor mandenvlechters.
Vanuit Stokkem en andere dorpen aan de Maas trokken tussen 1860 en de Eerste Wereldoorlog brikkenbekkers naar Duitsland.
Natuur en landschap.
Stokkem lag oorspronkelijk aan de Maas. Tijdens overstromingen vanaf de 13e eeuw verplaatste de Maas zich ongeveer 1,5 km in oostelijke richting. Daarbij verdween het dorp Obbicht tegenover Stokkem in 1649, en een nieuw Obbicht moest worden gebouwd oostelijk van het oude dorp. De oude Maasarm, die in de loop van de 19e eeuw geheel van de Maas werd afgesneden, is nog aanwezig. De Ouzeir (een volkse afgeleide van het Franse woord "oseraie" dat ooibos betekent – de volkse term werd veelvuldig gebruikt op vroegere kaarten), nu een kleine vijver vlak bij het kasteel, is daar een deel van. Door de aanleg van de winterdijk in 1980 werd de Ouzeir van de Oude Maas afgesneden en werd het een waterplas in de natuur. Regenwater van de wijk Brammert zal water aanvoeren en deze oude Maasarm wordt opnieuw verbonden met de Oude Maas in Stokkem.
Op de Ferrariskaart van 1771-1775 is de loop van de Maas en de oude arm die achter het gehucht Molenveld liep duidelijk te zien. Opvallend zijn ook de poorten van Stokkem en het gehucht Boyen dat toen al op de linkermaasoever lag maar nog niet bij Stokkem behoorde.
In de 2e helft van de 20e eeuw werd de uiterwaard tussen de oude en de nieuwe Maasloop voor een deel vergraven ten behoeve van grindwinning. De aldus ontstane plassen werden uiteindelijk ontwikkeld tot het natuurgebied Negenoord. Hier vindt men ook het bezoekerscentrum De Wissen.
Verenigingsleven.
Stokkem is de bakermat van twee harmonieorkesten die al decennialang elkaars concurrenten zijn: de harmonie Sint-Elisabeth en de harmonie Sint-Cecilia. In de volksmond en in het plaatselijk dialect noemt men deze 'rivaliserende' orkesten de "Slaai" en de "Boch".
Nabijgelegen kernen.
Berg aan de Maas, Meeswijk, Lanklaar, Dilsen

</doc>
<doc id="34693" url="https://nl.wikipedia.org/wiki?curid=34693" title="Brute kracht">
Brute kracht



</doc>
<doc id="34694" url="https://nl.wikipedia.org/wiki?curid=34694" title="3DES">
3DES



</doc>
<doc id="34695" url="https://nl.wikipedia.org/wiki?curid=34695" title="Lyon">
Lyon

Lyon (Lyonees: "Liyon", verouderd Nederlands/Duits: "Leyden") is een stad in het zuidoosten van Frankrijk, gelegen op de plaats waar de rivieren de Rhône en de Saône samenvloeien. De inwoners heten "Lyonnais" en "Lyonnaises". 
De leuze van de stad luidt: "Avant, avant, Lion le melhor!" ("Vooruit, vooruit, Lyon de beste!")
Lyon is het bestuurscentrum van de regio Auvergne-Rhône-Alpes, de Métropole de Lyon en van het departement Rhône. Het is ook de zetel van de internationale politieorganisatie Interpol. De historische binnenstad staat sinds 1998 op de lijst van Werelderfgoederen van de UNESCO.
Wat inwonertal betreft is Lyon na Parijs en Marseille de derde stad van Frankrijk indien alleen de bevolking geteld wordt die zich "intra-muros" bevindt, ofwel in de stad zelf woont. Wanneer men de gehele metropoolregio in de berekening meeneemt, is het de tweede agglomeratie van Frankrijk. Als hoofdstad van de regio Auvergne-Rhône-Alpes, trekt Lyon veel nationale en Europese aandacht en kent de stad een relatief sterke bevolkingsgroei.
Geschiedenis.
Lyon werd in 43 v.Chr. door de Romeinen, onder leiding van Lucius Munatius Plancus, gesticht onder de naam "Lugdunum" als hoofdstad van Gallië. Reeds voor de Romeinen was echter al sprake geweest van een Keltische nederzetting. De rol van regionaal centrum vervulde Lyon gedurende enkele eeuwen, totdat het Romeinse Rijk in verval kwam en ten onder ging.
In 177 na Christus werd in Lyon de latere schutspatroon Blandina als martelares verbrand.
In 461 veroverden de Bourgondiërs de stad op de Romeinen en werd het de hoofdstad van het koninkrijk Koninkrijk der Bourgondiërs. De Arabieren, die in de achtste eeuw vanuit Spanje Frankrijk binnenvielen, richtten in 725 grote verwoestingen aan in Lyon.
Bij het Verdrag van Verdun werd Lyon toegewezen aan Lotharius I. Later werd het onderdeel van het koninkrijk Arles.
In de elfde eeuw nam het belang van Lyon weer toe, toen de stad door de Katholieke Kerk werd aangewezen als hoofdzetel van de Primaat van Gallië. Met het Verdrag van Vienne (1312) ging Lyon over van het Heilige Roomse Rijk naar het koninkrijk Frankrijk.
In de eerste decennia van de 16e eeuw heerste in de stad op godsdienstig gebied een tolerant klimaat. In januari 1540 vonden in Lyon op last van de Inquisitie de eerste ketterverbrandingen van hugenoten plaats. Bij de Bartholomeusnacht in 1572 vonden ook in Lyon veel hugenoten de dood.
In de Renaissance beleefde de stad mede dankzij de zijdehandel met Italië en andere landen een bloeiperiode. Ook de bankensector deed het goed, Lyon werd zelfs de belangrijkste stad in Frankrijk op dit gebied. De "Bourse" werd gebouwd in 1749.
Tijdens de Franse Revolutie was in Zuid-Frankrijk Lyon de belangrijkste verzetshaard tegen de Nationale Conventie. De stad was niet alleen een toevluchtsoord voor de girondijnen die zich van de andere jakobijnen hadden afgescheiden, maar ook voor royalisten. Nadat het jakobijns gezinde stadsbestuur was verjaagd, besloot de Nationale Conventie tot een militair ingrijpen tegen de afvallige stad. Op 9 oktober 1793 werd Lyon na een belegering van 66 dagen door de troepen van de Conventie veroverd. Onder voorzitterschap van Collot d'Herbois en Fouché, leden van de Nationale Conventie, kwam het in het volgende half jaar tot een bloedige vervolging, waarvan totaal 1.962 inwoners het slachtoffer werden. Uiteindelijk beval de Nationale Conventie zelfs dat de gebouwen van alle "vijanden van de revolutie" afgebroken moesten worden. Lyon zou een "Ville sans nom" ("stad zonder naam") moeten zijn. Vooral de gebouwen op het Place Bellecour werden door deze maatregel getroffen. Onder Napoleon Bonaparte vond echter weer herbouw plaats.
In de negentiende eeuw ontwikkelde Lyon zich verder als industriestad en bleef het een centrum van de zijde-industrie. In 1831 en 1834 kwamen de zijdewevers, ook wel "Canuts" genoemd, in opstand tegen de arbeidsvoorwaarden. Het leger greep hierbij hardhandig in. Door haar ligging aan de Rhône en de Saône leed de stad regelmatig door overstromingen. Dit was met name het geval in 1840 en 1856.
Tijdens de Tweede Wereldoorlog was Lyon een centrum voor het verzet en een toevluchtsoord voor vluchtelingen. Na de Franse overgave aan de Duitsers in juni 1940 kreeg Lyon van maarschalk Philippe Pétain de status van open stad toebedeeld. Tot 1942 was Lyon onbezet gebied en daarnaast vormde het een knooppunt van wegen. Op 26 mei 1944 werd de stad gebombardeerd door de Geallieerden en op 3 september volgde de bevrijding.
Geografie.
Administratief is de stad opgedeeld in negen arrondissementen. De stad wordt overheerst door twee heuvels, Fourvière en La Croix-Rousse, die van elkaar gescheiden zijn door een engte van de Saône. In de 19e eeuw werden ze door Jules Michelet respectievelijk "de biddende heuvel" en de "werkende heuvel" genoemd. Op de Fourvière staat de basiliek van Fourvière. De heuvel van Croix-Rousse daarentegen, telt heel wat werkmanshuizen waar zijde werd bewerkt. De zijde-industrie van Lyon heeft een rijk verleden.
In Vieux-Lyon en Croix-Rousse vindt men talrijke 'traboules', smalle gangetjes, die twee evenwijdig gelegen straten met elkaar verbinden. Die gangen lopen via de binnenplaatsen van woonblokken.
Tussen de rivieren Rhône en Saône, op het zogenaamde 'presqu'île' (schiereiland), bevindt zich de Place Bellecour, het op twee na grootste plein van Frankrijk (na de Place des Quinconces in Bordeaux en de Place de la Concorde in Parijs), met een afmeting van 310 bij 200 meter. Het plein is ook groter dan de pleinen de Zócalo in het Historisch Centrum van Mexico-Stad of het Rode Plein in Moskou. In het midden staat een standbeeld van Lodewijk XIV te paard.
De oppervlakte van Lyon bedroeg op ; de bevolkingsdichtheid was toen inwoners per km². De onderstaande kaart toont de ligging van Lyon met de belangrijkste infrastructuur en aangrenzende gemeenten.
Demografie.
Onderstaande figuur toont het verloop van het inwoneraantal van Lyon vanaf 1962.
Cultuur.
Lyon zelf staat al eeuwen bekend als de "hoofdstad van de gastronomie" en daarnaast als "stad van de zijde." De haute cuisine treft men aan in de gehele voormalige regio Rhône-Alpes en biedt plaats voor zowel de "grote eter" als de fijnproever, met lokale wijnen zoals de beaujolais en de Côtes du Rhône en verschillende grote namen in de keukens, zoals destijds topkok Paul Bocuse.
De gebroeders Lumière vonden in 1895 in Lyon de film uit. Het personage van Guignol (een soort Jan Klaassen) werd in Lyon bedacht door Laurent Mourguet.
Bezienswaardigheden.
Het historische deel van Lyon staat sinds 1998 op de werelderfgoedlijst van UNESCO. De werelderfgoedinschrijving omvat een gebied van 427 hectare en een bufferzone van 324 ha.
In Lyon bevinden zich de volgende bezienswaardigheden:
Fourvière.
Fourvière is een heuvel die bepalend is in het stadsbeeld van Lyon. Op de helling en de top van de heuvel zijn enkele van de belangrijkste monumenten van de stad gebouwd.
Tegen de helling van de Fourvière zijn door de Romeinen twee bouwwerken gebouwd: het Antiek theater van Lugdunum, waarvan de eerste etappe van de bouw begon rond het jaar 15 v.Chr. en ernaast het Odeion van Lugdunum gebouwd, waarmee beide bouwwerken archeologisch gezien een opmerkelijk koppel vormen die uniek is voor Gallië. Deze kolonie, waar tegenwoordig de stad Lyon is gevestigd, heette toentertijd Lugdunum. Sinds de jaren zeventig is er in de heuvel het Gallo-Romeins museum van Fourvière gegraven. Het ligt in de buurt van het theater en odeion. Het museum heeft onder meer een verzameling gegraveerde stenen, beelden, sieraden en gebruiksvoorwerpen uit het begin van onze jaartelling. Ook is er een maquette die een reconstructie toont van de twee genoemde antieke monumenten op de heuvel.
In 1872 begon men met de bouw van de basiliek "Notre-Dame de Fourvière", die 12 jaar in beslag zou nemen. Vervolgens zou het echter nog tot 1964 duren voordat het interieur van de basiliek compleet zou zijn, met mozaïek en glazen sculpturen. De basiliek is tegenwoordig een internationaal bedevaartsoord en ligt op de route naar Santiago de Compostella in Spaans Galicië.
Vanaf de wijk Saint Jean naar de top van Fourvière liggen de tuinen van "Jardins du Rosaire". De tuin heeft religieuze betekenissen en komt uit op de basiliek. Verder ligt er op wandelafstand van de basiliek, ligt de "Cimetière de Loyasse". Dit is een oude begraafplaats waar enkele bekende Fransen begraven liggen. Tussen de basiliek en deze begraafplaats ligt het stadspark "Parc des Hauteurs", met de oude loopbrug "Quatre-Vents".
De metalen toren van Fourvière is een toren die veel wegheeft van de Eiffeltoren. De toren is in opdracht van een particulier gebouwd tussen 1892 en 1894. De toren is niet meer voor toeristen opengesteld en doet dienst als zendmast. Vanaf Fourvière is er uitzicht over de gehele stad Lyon. De heuvel is bereikbaar met de kabeltrein "Funiculaire de Lyon".
Evenementen.
Lyon staat ook bekend om de twee tweejaarlijkse internationale tentoonstellingen die gewijd zijn aan de hedendaagse kunst en andere thema's zoals dans. Aan de twee evenementen wordt door sommige artiesten maandenlang voor aanvang gewerkt. De komst van de twee evenementen in de stad heeft geleid tot een bijzondere groei van het artistieke leven in de stad.
Economie.
Het belangrijkste bedrijf in Lyon is de bank Crédit Lyonnais. Het hoofdkantoor van de bank, Tour Part-Dieu, in de zakenwijk La Part-Dieu in het oosten van Lyon wordt wegens zijn vorm "Le Crayon" (potlood) genoemd. Daarnaast heeft Lyon een belangrijke vestiging van het farmaceutische bedrijf Aventis; het hoofdkantoor van een van de voorgangers van het bedrijf, "Rhône-Poulenc", was al in Lyon gevestigd. Verder kent Lyon raffinaderijen en industrie.
Verkeer en vervoer.
De stad beschikt verder over een metronet, waarvan één lijn (lijn C) op het laagste deel van het traject over een voormalig tracé van een kabeltrein als tandradbaan is uitgevoerd, een tramnet, twee kabelspoorwegen een trolleybusnet en een busnet. Het OV-net wordt geëxploiteerd door de dochtermaatschappij "Keolis Lyon" van de Keolis-groep onder de merknaam Transports en Commun Lyonnais ('Lyonees Openbaar Vervoer', in de stad beter bekend onder de afkorting TCL), onder een concessie verleend door SYTRAL.
Twintig kilometer buiten Lyon ligt de luchthaven Lyon-Saint Exupéry, die naar Antoine de Saint-Exupéry is genoemd. Deze luchthaven wordt sinds 9 augustus 2010 bediend Lyon door de Rhônexpress, een snelle tramverbinding. Tevens is daar het treinstation Lyon-Saint-Exupéry TGV waar doorgaande TGV's die stad niet bedienen halteren.
Lyon is het op een na grootste spoorwegknooppunt van Frankrijk en werd in 1981 als eerste stad door middel van een TGV met Parijs verbonden. Er is een groot TER-spoornet dat de stad met de regio verbindt. De twee grote hoofdstations in Lyon zijn Lyon-Part-Dieu en Lyon-Perrache. Lyon-Part-Dieu is het grootste hoofdstation en daar stoppen alle TGV treinen. Lyon-Perrache wordt meer gebruikt als eindpunt voor lokale treinen en de TGV's uit Parijs. Lyon-Saint-Paul is een klein kopstation in de historische binnenstad waar voorstadstreinen uit het westen aankomen. Andere kleinere spoorwegstations in de gemeente Lyon zijn onder meer Lyon-Gorge-de-Loup, Lyon-Jean Macé, Lyon-Saint-Clair (voorstad) en Lyon-Vaise. Gesloten spoorwegstations zijn Bourbonnais, Brotteaux en Lyon-Est.
Sinds de jaren 90 is er een ringweg (A46) die oostelijk om de stad heen loopt als alternatief voor de route door de stad (via de "Tunnel de Fourvière"). Op dit punt staan tijdens de vakantie-uittochten monsterfiles door vakantiegangers die richting Zuid-Frankrijk en Spanje rijden.
In 2005 werd in Lyon de "Vélo'v" geïntroduceerd, een commercieel wittefietsenplan, waarin abonnees op centrale plekken in de stad een fiets kunnen lenen en elders weer in kunnen leveren. Lyon was daarmee de eerste stad waar dit op grote schaal commercieel in werd gevoerd. Het project is succesvol en in andere steden nagevolgd (in Parijs de "velib"', in Barcelona de "Bicing", etc).
Tevens is een steunpunt van de ANWB gevestigd in Limonest, circa 10 kilometer ten noorden van Lyon.
Sport.
Olympique Lyonnais is de professionele voetbalclub van Lyon en speelt in het "Parc Olympique Lyonnais". De club speelt in Ligue 1 en werd meermaals kampioen van Frankrijk.
Lyon was speelstad tijdens het WK rugby van 2007, WK voetbal van 1998 en het EK voetbal van 1984 en 2016. Het EK van 2016 werd gespeeld in het "Parc Olympique Lyonnais", de overige toernooien in het "Stade de Gerland", dat sinds 2016 alleen nog voor rugby wordt gebruikt.
Lyon is achttien keer etappeplaats geweest in de wielerkoers Ronde van Frankrijk. Dat was voor het laatst in 2020 het geval. De Luxemburger François Faber won drie jaar op rij in Lyon (1908 t/m 1910).

</doc>
<doc id="34696" url="https://nl.wikipedia.org/wiki?curid=34696" title="Brute Kracht">
Brute Kracht



</doc>
<doc id="34697" url="https://nl.wikipedia.org/wiki?curid=34697" title="Asymmetrische encryptie">
Asymmetrische encryptie



</doc>
<doc id="34698" url="https://nl.wikipedia.org/wiki?curid=34698" title="Symmetrische encryptie">
Symmetrische encryptie



</doc>
<doc id="34699" url="https://nl.wikipedia.org/wiki?curid=34699" title="Oost-Romeinse Rijk">
Oost-Romeinse Rijk



</doc>
<doc id="34701" url="https://nl.wikipedia.org/wiki?curid=34701" title="Katrol">
Katrol

Een katrol (ook wel blok of jijn genoemd, vooral in de zeevaart) is een werktuig waarin de trekrichting van een touw wordt veranderd.
Katrollen worden vaak in sets toegepast. Ze vormen dan een takel of blokkenstel, dat het mogelijk maakt een zware last met een beperkte kracht te verplaatsen. 
Opbouw van een katrol.
Een katrol bestaat uit een schijf, met een groef op de omtrek, waar het touw in ligt. De schijf draait om een as. De schijf is eventueel voorzien van een lager om de wrijving met de as te beperken. De uiteinden van de as zijn bevestigd in de blokwangen. De blokwangen komen bij elkaar in een haak of oog, dat wordt bevestigd aan een vast punt of aan de hijslast. In een katrol kunnen meerdere schijven zijn verwerkt: samen op één as, of verdeeld over meerdere assen. Men spreekt dan van een takelblok of meerschijfs blok.
Het uiteinde van het touw (het "hondsend") wordt doorgaans bevestigd aan een oog dat aan een van beide blokken is bevestigd. Dat oog heet een "hondsvot".
Soorten katrollen.
Binnen een takel kunnen twee typen katrol voorkomen:
Vaste katrol.
De vaste katrol is bevestigd aan een vast punt; bijvoorbeeld de top van een hijskraan.
Losse katrol.
De losse katrol wordt bevestigd aan de last, die verplaatst moet worden. Deze zal dus meebewegen met de last.
Krachtsoverbrenging in een takel.
Wanneer binnen één takel het touw over meerdere schijven heen en weer loopt, worden de benodigde krachten over meerdere stukken touw verdeeld. De kracht die nodig is om de last te hijsen wordt bepaald door het aantal keren dat het touw de hijslast met de katrol verbindt. Dit wordt weer bepaald door het aantal schijven dat in het takel is verwerkt. In de tweede en derde afbeelding boven is de last tweemaal verbonden via de katrol en is slechts de helft van de kracht nodig aan de touwuiteinden. In de vierde afbeelding is de last viermaal via de katrol verbonden en is slechts een kwart van de kracht nodig aan de touwuiteinden. 
De rechterafbeelding geeft een voorbeeld met twee bevestigingen (benodigde kracht gehalveerd). Bij het binnenhalen van het touw moet er tweemaal zoveel touw worden binnengehaald als de afstand dat de last wordt opgetild. Dit is ook te beredeneren als gevolg van de natuurkundige wet van behoud van arbeid. Als de last een afstand omhoog wordt getild dan is de verrichte arbeid . Dezelfde arbeid moet verricht worden aan het uiteinde van het touw waar in dit geval de kracht is. Als de binnengehaalde touwlengte is dan of . In het algemeen met bevestigingen tussen de last en katrol geldt waar de verdeling van de kracht een gevolg is van de ophanging van de last en de vermenigvuldiging met de touwlengte een gevolg van behoud van arbeid.
Met elke extra schijf die in het takel is verwerkt neemt de wrijvingskracht toe. Om de wrijving klein te houden, werd vroeger pokhout gebruikt bij het vervaardigen van katrollen. Die houtsoort is "zelfsmerend", hard en duurzaam. In moderne katrollen worden hiervoor verschillende vormen van mechanische lagers ingezet.
In de zeilerij worden katrollen vaak "blokken" genoemd. Het gebruikte touw kan een “lijn” of “val” zijn. De takel of talie heet dan vervolgens,
Katrol in de geschiedenis.
De naam katrol, geschreven met een k, is mogelijk ontstaan in de 16e of 17e eeuw. Andere benamingen waren hijsrol, hijsblok of takelblok. Het werktuig werd en wordt onder andere toegepast in de scheepvaart voor het hijsen van zeilen. 
De uitvinding van het principe van de katrol wordt toegeschreven aan Archimedes, die aan de koning van Syracuse zijn takelinstallatie met katrollen demonstreerde bij de tewaterlating van een nieuw schip (ca. 240 v.Chr.).
In sommige technische tekeningen van Leonardo da Vinci herkent men het gebruik van een katrol. In de middeleeuwen werden bij oorlogen katrollen gebruikt bijvoorbeeld om een kruisboog of katapult te spannen.

</doc>
<doc id="34702" url="https://nl.wikipedia.org/wiki?curid=34702" title="Monument">
Monument



</doc>
<doc id="34704" url="https://nl.wikipedia.org/wiki?curid=34704" title="Toneelschrijver">
Toneelschrijver

Een toneelschrijver of dramaticus is iemand die toneelstukken schrijft. Soms wordt ook dramaturg gebruikt, maar deze benaming dekt meer ladingen.
Niet alle theatervoorstellingen worden van tevoren helemaal uitgeschreven, tegenover teksttoneel bestaat ook improvisatietheater. 
Geschiedenis.
De eerste toneelschrijvers die wij kennen, stammen uit de Griekse oudheid, met de tragediedichters Aeschylus, Sophocles en Euripides, en de komediedichters Aristophanes en Menander. Romeinse dichters als Plautus en Seneca namen hun werkwijze grotendeels over.
Tijdens de middeleeuwen was het theater grotendeels gebaseerd óf op het christendom óf op de hofcultuur. Verhalen werden mondeling door- en naverteld, en de vertellers waren anoniem.
Toch werden toneelstukken tegen het einde van de Middeleeuwen op schrift gesteld, zoals Elckerlijc en Mariken van Nieumeghen. Van sommige werken is dan ook weer een schrijver bekend.
In de Renaissance werd individualisme weer erkend, en werd het gebruikelijk het werk met naam en toenaam te publiceren. Nu zien we in West-Europa ook weer toneeldichters verschijnen, die verantwoordelijk zijn voor de gespeelde tekst. In de vijftiende tot zeventiende eeuw worden weer alle teksten uitgeschreven (en gedrukt), en woordelijk verbeeld.
Voor de toneelcultuur is dit een belangrijke omslag: de teksten worden bijna heilig. Deze trend zette door tot de twintigste eeuw en tot in de huidige tijd; Samuel Beckett liet bijvoorbeeld in zijn testament zetten dat zijn stukken tot op de komma en iedere regie-aanwijzing, moesten worden uitgevoerd zoals hij voorschreef. Thomas Bernhard verbood zelfs de uitvoering van zijn stukken in Oostenrijk tot vijftig jaar na zijn dood.
Desondanks is er ook steeds een andere trend blijven bestaan, die van het 'vrije toneel'; daarin behoudt improvisatie een groot aandeel. De Commedia dell'arte bestaat slechts uit karakteristieke personages en ruwe aanwijzingen; Molière schreef zijn stukken wel op, maar moest het hebben van de uitvoering; Carlo Goldoni bewerkte het genre zodanig, dat weer sprake is van teksttoneel. Uit de jaren 70 en 80 van de twintigste eeuw is Het Werkteater bekend; de stukken ontstonden uit improvisatie, maar de eindteksten lagen vast en veel werden gepubliceerd.
In de moderne Nederlandse toneelpraktijk zien we nog steeds dezelfde tweedeling van teksttoneel en op improvisatie gebaseerd theater. De grote repertoiregezelschappen spelen hoofdzakelijk (maar niet alleen) teksttoneel; daarbuiten, maar ook bijvoorbeeld in de mime, performance en het cabaret, worden veel voorstellingen op basis van improvisatie gemaakt.
Sinds de jaren zeventig (1970) - rond de Aktie Tomaat en het ontstaan van Het Werkteater - vond er in Nederland en Vlaanderen binnen het toneel(schrijven) een verandering plaats. Veel kleine gezelschappen ontstonden naast de grotere, er werd meer op de vlakke vloer gespeeld, toneelspelers werden toneelmakers en vaak ook toneelschrijvers. Hierdoor ontstond een hele groep nieuwe toneelschrijvers die niet per se ook binnen andere literaire genres werkten, zoals: Gerardjan Rijnders, Karst Woudstra en Rob de Graaf.
Schrijver of toneelschrijver.
Een heel andere indeling is die, waarin schrijvers alleen of hoofdzakelijk toneel schrijven, of hoofdzakelijk poëzie of proza, en af en toe een toneelwerk. Herman Heijermans wordt beschouwd als toneelschrijver, ook al schreef hij ander werk; Hugo Claus is ondanks zijn enorme veelzijdigheid tevens een van de belangrijkste Nederlandstalige toneelauteurs; Willem Frederik Hermans en Harry Mulisch zijn hoofdzakelijk romancier, ook al schreven zij toneel. Judith Herzberg is zowel dichter als toneelschrijver.
Theater is een toegepaste kunst; de schrijver is daarom, ongeacht de rol die hij speelt, deel van een productieproces. Het schrijven van een toneelstuk vraagt veel kennis van de toneelpraktijk, de auteur schrijft zowel voor de acteurs als voor het publiek/lezer. 
Het schrijven voor televisiedrama vergt weer andere kwaliteiten; men moet zich kortom zeer bewust zijn van het medium.
Het verschil met een productiedramaturg is dat de laatste voortdurend bij de productie is betrokken. In vroegere eeuwen was de schrijver beide; in de tegenwoordige tijd zijn de functies gescheiden, en heeft de schrijver vaak weinig met de eigenlijke productie te maken.

</doc>
<doc id="34705" url="https://nl.wikipedia.org/wiki?curid=34705" title="West-Romeinse Rijk">
West-Romeinse Rijk

Het West-Romeinse rijk (in het Latijn Imperium Romanum Pars Occidentalis) ontstond in 285, het jaar van de administratieve verdeling van het Romeinse rijk in een oost- en westdeel. Sindsdien was de hoofdstad van het westelijke rijk niet langer Rome, maar achtereenvolgens Milaan (286-402) en Ravenna (402-476). Terwijl het oosten tot 1453 een keizerrijk zou blijven, werd de laatste West-Romeinse keizer al in 476 afgezet, ook al zou zijn Oost-Romeinse collega in naam nog een tijd lang zijn functie overnemen.
Oorsprong.
In 285 besloot keizer Diocletianus het Romeinse rijk op te delen in een westelijk en oostelijk deel (Oost-Romeinse rijk, later na de Heracliden ook bekend als het Griekstalige Byzantijnse rijk). Hij was tot het inzicht gekomen dat het Rijk wegens steeds terugkerende problemen op bestuurlijk en economisch gebied en een haperende grensbewaking (welke problemen bekend staat als de crisis van de derde eeuw) te groot geworden was om als één geheel door één keizer bestuurd te worden. 
De grens werd getrokken tussen het Latijn sprekende Westen en het welvarender Grieks sprekende Oosten.
Tot begin 5e eeuw bleef het westelijke rijk min of meer intact. Verschillende keren werden de twee 'Romeinse Rijken' nog verenigd onder een enkele keizer, na de nodige burgeroorlogen tussen de troonpretendenten. Met name onder Constantijn, die Constantinopel stichtte dat de hoofdstad van het oostelijke deel werd, en Julianus Apostata kreeg het herenigde rijk iets van zijn vroegere glans terug. Maar de verschillen in cultuur en economie tussen de twee rijken werden niettemin steeds groter.
Het westelijke rijk was duidelijk de mindere van het oostelijke deel wat betreft defensie, economie en stabiliteit. De belangrijkste oorzaken waren de geringere bevolking, kleinere economie en handel en de nog jonge steden zonder gerijpte bestuurlijke traditie in het Westen buiten Italië. Het dichtbevolkte Oosten kon al op een stedelijke traditie van vele eeuwen bouwen, met het bijbehorende betere bestuur dat ook meer belasting kon opbrengen om een efficiënt leger op de been te houden. Een andere zwakte van het westelijke rijk was dat het aan de lange Rijngrens enkel verdedigd werd door een lineaire defensie, namelijk de Limes. Er waren geen militaire forten om de Romeinse provincies en hun onderdanen te verdedigen wanneer de vijandige volkeren de Rijngrens eenmaal gepasseerd waren.
Theodosius was de laatste keizer die kortstondig over een herenigd keizerrijk regeerde. Na zijn dood in 395 ging het snel bergafwaarts met het westelijke deel.
Desintegratie.
Als belangrijkste oorzaak hiervoor wordt wel gezien het gegeven dat tussen 300 en 400 het West-Romeinse Rijk, door de nood gedwongen, grote aantallen Germanen opnam binnen haar grenzen. Deze Germanen kregen onder de noemer van "foederati" (bondgenoten) woongebieden toegewezen in de grensstreken. Zo mochten de Franken in 355 zich vestigen in delen van zuidelijk Nederland en Vlaanderen op voorwaarde dat zij mee zouden helpen de grens te verdedigen, wat ze aanvankelijk ook deden. Geleidelijk aan werd het aandeel van de Romeinse 'bondgenoten' in het leger groter en nam daarmee ook hun invloed toe. Naast het leveren van steeds meer Germaanse soldaten aan het Romeinse leger groeide tegelijk ook het aantal officieren van 'barbaarse' afkomst. Bij de ´foederatie´-verdragen mochten de Germanen dikwijls onder hun eigen koningen dienen. Deze Germaanse 'officieren' benutten hun inlijving in het Romeinse leger om snel 'hogerop' te komen. Na een paar generaties bestond het Romeinse leger voor een groot deel uit Germanen en was de legertop zelfs grotendeels Germaans. Aangezien het leger en de legeraanvoerders al sinds de hervormingen van Marius de werkelijke macht in het Romeinse Rijk hadden (de Romeinse keizers waren bijna altijd Romeinse generaals die een geslaagde greep naar de troon deden) verschoof de macht "de facto" naar de Germaanse generaals. De ware macht was dus in handen van de Germaanse legerleiding en de elkaar snel opvolgende keizers werden al gauw -terecht- als niet meer dan stromannen gezien. De keizer moest uit traditie en praktische overwegingen echter wel een Romein van geboorte zijn omdat een 'buitenlandse' keizer minder geaccepteerd zou worden door de Romeinse onderdanen, dan wel dat dit voor andere invloedrijke Germanen in het westen een aanleiding zou kunnen zijn om zich zelf met het purper te bekleden. Bovendien speelde op de achtergrond altijd nog de belangen van het oostelijke rijksdeel mee.
Een van de belangrijkere oorzaken dat de 'barbaren' zo gemakkelijk de grens konden oversteken, was dat de grenstroepen vaak betrokken werden in de onderlinge oorlogen van de keizerlijke troonpretendenten. Binnen het rijk werd dikwijls meer strijd geleverd tussen Romeinse legers onderling dan aan de grenzen met binnenvallende legers. Zo werden eind 406 de keizerlijke grenstroepen, inmiddels overwegend Germaans van samenstelling, grotendeels van de Rijn teruggetrokken door de "magister militum" Stilicho om ingezet te worden voor de strijd tegen enerzijds binnenvallende Germanen en anderzijds een nieuw opgestane concurrent van de zittende keizer. In 407 werd het leger ook definitief teruggetrokken uit Britannia om Gallië en Italië te verdedigen tegen weer andere indringers en binnenlandse usurpators. Hiermee werd het Vandalen, Suevi, Bourgondiërs en Alanen erg gemakkelijk gemaakt Gallia binnen te dringen. Ook hun werd een 'bondgenootschap' aangeboden, maar ze begonnen zich al snel vrij onafhankelijk op te stellen. Ze stichtten op Romeins grondgebied hun eigen koninkrijkjes waar de Romeinse overheid niets meer in te brengen had. Het gebied waar de Romeinse keizer nog wat te zeggen had slonk ieder jaar, totdat op een gegeven moment alleen Italia nog over was. Hier stopte dit aftakelingsproces echter nog lang niet.
In 410 bestormden Alarik I en zijn Visigoten Rome en plunderden de stad. Honger en wanhoop in Rome waren het gevolg en een schok voer door de Romeinse wereld toen Rome, hoewel al lang geen hoofdstad meer, door de "barbaren" geplunderd werd. Dit was sinds 390 v.Chr. tijdens de plundering van Rome door de Kelten onder leiding van Brennus niet meer voorgekomen. Rond 450 ontstond er een nog grotere dreiging, die van het Hunnenrijk van Attila. Deze trachtte eerst in het oostelijke rijk voet aan de grond te krijgen, maar drong uiteindelijk Gallia binnen, vergezeld van een aantal van zijn Germaanse bondgenoten. De Romeinen wisten -met "hun" Germaanse bondgenoten- het gevaar op het nippertje te keren (451), maar al snel verzonk het keizerlijk gezag in een politieke crisis die niet meer te stuiten was.
Uiteindelijk ging vrijwel het gehele rijk in Germaanse handen over:
Aanvankelijk beschouwden de leiders van de Germaanse invallers zich als 'gouverneurs' van de keizer en 'verdedigers' van de Romeinse bewoners in hun gebieden die formeel onder de West-Romeinse keizer en de Oost-Romeinse keizer van Constantinopel stonden. In de praktijk waren het onafhankelijke koninkrijken die het begin markeerden van de latere West-Europese staten.
In 476 verdween ook de titel van West-Romeinse keizer toen de Germaanse legerleider Odoaker de laatste West-Romeinse keizer Romulus Augustus in Ravenna afzette.
Odoaker had de optie om weer een nieuwe marionet als 'keizer' te installeren of zich rechtstreeks 'onder het bewind' van de nog altijd machtige Oost-Romeinse keizer Zeno van Byzantium te plaatsen. Keizer Zeno liet aan Odoaker de keus. Deze koos voor het laatste, stuurde de keizerlijke insignes en attributen naar Constantinopel terug en noemde zichzelf voortaan "koning van Italië" terwijl hij voor de Oost-Romeinen hun 'gouverneur' en 'plaatselijke bevelhebber' was. Toen Odoaker zich niet meer aan de afspraken hield stuurde Zeno Theodorik de Grote en zijn Oost-Goten in 488 naar Italië waar ze in 493 met Odoaker afrekenden.
In het gebied rond Lutetia (tegenwoordig bekend als Parijs) hield een 'Romeinse generaal' (Syagrius) het nog wat langer uit. Pas in 486 besloten de Franken -na 130 jaar bondgenootschap- onder koning Clovis dat het nu wel welletjes was en veroverden het laatste stukje Romeinse Rijk in West-Europa.
Voortzetting van Romeinse instellingen en cultuur.
De bezetting van het vroegere West-Romeinse Rijk betekende geen absolute breuk met het verleden. Wellicht merkte de bevolking, als ze niet in de buurt van of in een stad woonde die de belangstelling van op buit beluste 'barbaren' opwekte of in afgelegen streken woonde zonder rijke villa's, wel helemaal niets van een 'Val van het Romeinse Rijk'. De Germanen maakten van de al bestaande bestuursstructuren gebruik om zo veel mogelijk controle over de opbrengsten van hun nieuwe gebieden te krijgen. De nieuwe machthebbers namen veel Romeinse instellingen gewoon over, omdat de Germaanse veroveraars in aantal maar een kleine bovenlaag vormden over de grote meerderheid van de autochtone Romeinse of geromaniseerde onderdanen. 
Dit blijkt ook uit het feit dat de Germaanse veroveraars uiteindelijk de Latijnse taal van hun onderdanen overnamen. Dat proces heeft overigens bijzonder lang geduurd. De Franken spraken onder Karel de Grote (ca. 800) nog steeds Frankisch. Tegenwoordig worden op het voormalig grondgebied van het West-Romeinse Rijk grotendeels nog steeds Romaanse talen gesproken. Uitzonderingen zijn Groot-Brittannië, zuidelijk Nederland, Vlaanderen, Luxemburg, delen van Elzas-Lotharingen, een stukje Duitsland (Baden) en delen van Zwitserland en Oostenrijk. Het geromaniseerde Noord-Afrika werd later gearabiseerd nadat het Arabische Rijk dit gebied veroverde, al wordt er ook nog Berbers gesproken, de oorspronkelijke plaatselijke Noord-Afrikaanse taal. Deze taal heeft zowel de Romanisatie als de Arabisatie overleefd.
Het belangrijkste element dat overgenomen werd door de nieuwe Germaanse koninkrijken was het christelijke geloof en het bijbehorende kerkelijke instituut. De meeste stammen waren al tot het christendom overgegaan in de eeuw voordat ze het rijk binnenvielen. Dat was het gevolg van de missioneringsdrang van zendelingen die naar de 'barbaarse' gebieden van Europa waren getrokken. De bekendste was Wulfilas die voor de Goten de Bijbel in het Gotisch vertaalde. Aanvankelijk waren -met uitzondering van de heidense Franken- de nieuwe heersers ariaanse christenen, maar geleidelijk bekeerden ze zich allemaal tot het katholicisme. Het laatst de Visigoten in de 6e eeuw (589). De katholieke kerk had intussen bijna alle charitatieve instellingen, cultuur, onderwijs en bestuursvormen overgenomen van het vroegere Romeinse Rijk toen het wereldlijke bestuur daarvan steeds meer in verval raakte; dit verval ging gewoon door onder de nieuwe machthebbers. De conclusie kan dan ook getrokken worden dat ondanks het verdwijnen van de militaire en politieke macht van de Romeinen, tradities als hun Grieks-Romeinse cultuur, christelijke religie, bestuursstructuur en wetten grotendeels werden voortgezet in West-Europa en samen met Germaanse cultuurelementen de basis vormden van de huidige westerse beschaving.
Het Frankische Rijk van Karel de Grote als opvolger van het Imperium Romanum.
Soms wordt er weleens beweerd dat het grondgebied van het Westen vanaf 476 formeel onder de Oost-Romeinse keizers viel. Odoaker had immers de keizer in Constantinopel erkend als 'zijn opperheer' en ook de andere Germaanse koningen erkenden deze als de enig wettige keizer boven hen. Waarschijnlijk was deze welhaast universele erkenning van de Oost-Romeinse keizer als opperste heerser ingegeven doordat hij in het verre Constantinopel toch geen werkelijke invloed kon uitoefenen op het handelen van de nieuwe Germaanse koninkrijken in het westen. Maar het gaf wel een legitiem tintje aan de positie van de Germaanse koningen wat in die tijd vooral symbolische waarde had voor hun Romeinse onderdanen. In 800 kwam een einde aan dit 'herenigde Romeinse Rijk', toen Karel de Grote na een 'onderbreking' van 324 jaar door de paus tot nieuwe 'keizer van het West-Romeinse Rijk' gekroond werd. Door Constantinopel met tegenzin erkend, werd het West-Romeinse Rijk theoretisch weer 'voortgezet' als het middeleeuwse Heilige Roomse Rijk.
Verdere geschiedenis van het Oost-Romeinse Rijk.
Overigens bleef het Oost-Romeinse Rijk gewoon voortbestaan als een van de belangrijkste politieke en militaire machten van de Europese Middeleeuwen in de vorm van het Byzantijnse Rijk tot 1453. Vanaf ongeveer de 7e eeuw onder de Heracliden was van de oorspronkelijk Romeins-Latijnse oorsprong niet veel meer over en was de cultuur helemaal Grieks. Het rijk beleefde naast tijden van neergang nog verscheidene periodes van grote bloei en drukte een groot stempel op de cultuur van Oost-Europa en het latere Rusland. Veel instellingen van dit rijk werden overgenomen door de van oorsprong nomadische Arabieren die vanaf de 7e eeuw het Byzantijnse Midden-Oosten en Noord-Afrika veroverden en het eerste Islamitische Arabische Rijk vormden. Dit was om dezelfde redenen als waarom de Germanen de gebruiken van het West-Romeinse Rijk overnamen.

</doc>
<doc id="34706" url="https://nl.wikipedia.org/wiki?curid=34706" title="Komiek">
Komiek

Een komiek is een persoon die bijvoorbeeld door middel van gelaatsexpressies, lichaamstaal, beelden, muziek of spraak mensen probeert te laten lachen. Ook wordt het woord "komisch" als bijwoord wel gebruikt als synoniem van "grappig".
Veelal wordt ook het Engelstalige "comedian" gebruikt. Een vrouwelijke komiek wordt een "comédienne" genoemd.
Vormen.
Er zijn verschillende soorten komieken. Alhoewel ze hier als solo-artiest worden beschreven kunnen ze ook als duo of met een grotere groep optreden. 

</doc>
<doc id="34707" url="https://nl.wikipedia.org/wiki?curid=34707" title="Sparta (Griekenland)">
Sparta (Griekenland)

Sparta (Oudgrieks: Σπάρτα/"Spárta" of Σπάρτη/"Spártē"; Nieuwgrieks: Σπάρτη/"Sparti"; ook "Lakedemonië" genoemd; Grieks: Λακεδαίμων/"Lakedaimon" of "Lakedaimonia") was de hoofdstad van Laconië in het oude Griekenland en was eeuwenlang een van de belangrijkste "poleis" (stadstaten) van Griekenland. De stad lag in het noorden van de centrale Laconische vlakte op de Peloponnesos, op de rechteroever van de rivier de Eurotas.
Oudheid.
Reeds in de Myceense periode was Sparta een belangrijk cultuurcentrum. Dat blijkt uit de Ilias van Homerus (Menelaos en "de Schone" Helena) en wordt bevestigd door archeologische vondsten (vb. de "bekers van Vaphio"). Maar het historische Sparta, waarvan het beeld tot onze collectieve verbeelding spreekt, ontstond in de 10e eeuw v.Chr.. Toen besloten vier Dorische dorpen zich samen te voegen (ook wel een synoikisme genoemd) tot één grote polis, in de alluviale vlakte van de rivier de Eurotas. Daarbij verdrongen zij de oorspronkelijke bewoners van de vlakte naar de buitenranden en degradeerden hen tot tweederangs-burgers, die als naakte slaven werden ingezet.
Op die manier ontstond een voor Griekenland vrij unieke situatie, omdat de stad Sparta, die géén echte akropolis of stadsmuren bezat, open en bloot in een vruchtbare landbouwstreek lag. Bijgevolg moesten de inwoners zich steeds paraat houden voor mogelijke vijandelijke invallen en opstanden van de oorspronkelijke bewoners, die ver in de meerderheid waren. Dit gegeven heeft in grote mate bijgedragen aan de vorming van het unieke "Spartaanse" karakter. De Spartaanse staatsstructuur en levenswijze waren in de klassieke tijd een anachronisme geworden, waar de andere Grieken met gemengde gevoelens op neerkeken: enerzijds afkeurend en misprijzend, anderzijds met nostalgie en respect voor de Spartaanse "zuiverheid" en authenticiteit.
In de 8e eeuw v.Chr. kende Sparta, net als de andere stadstaten van Griekenland, een bevolkingsexplosie, die echter geen golf van kolonisatie veroorzaakte, maar die opgevangen werd door de systematische verovering van andere gebieden in de Peloponnesos zelf. Als gevolg van moeizame veroveringscampagnes maakte Sparta zich van de 8e tot de 5e eeuw v.Chr. achtereenvolgens meester, eerst van Laconië, daarna van Messenië en vervolgens van het grootste deel van de Peloponnesos. De onderworpenen kregen de status van heloten of iets gunstiger perioiken.
Aan het einde van de 6e eeuw v.Chr. was er een werkelijke Peloponnesische confederatie ontstaan, die van Sparta de machtigste militaire staat in Griekenland maakte. Fundamentele tegenstellingen tussen Sparta en het expanderende Athene leidden uiteindelijk tot de uitputtende Peloponnesische Oorlog. Aan het einde van deze oorlog in 405 v.Chr. was Sparta niet alleen ter land, maar ook ter zee de belangrijkste macht van Griekenland geworden. Uit overmoed en om de Ionische steden te bevrijden werd zelfs nog kortstondig campagne gevoerd tegen Perzië in Klein-Azië. Na de Slag bij Leuktra echter in 371 v.Chr., waarbij de helft van de Spartanen omkwam, verloor Sparta Messenië en was Thebe de nieuwe belangrijkste macht in Griekenland. Uiteindelijk bracht de Macedonische koning Philipus de door onderlinge oorlog uitgeputte Griekse stadstaten onder zijn gezag. In de hellenistische periode takelden zowel de morele betekenis als de reële macht van Sparta verder af, en na de Romeinse machtsovername degradeerde het tot een provinciestadje en ten slotte zelfs tot een dorp.
Spartaanse opvoeding.
De Spartanen stonden bekend om de buitengewoon sobere en harde opvoeding die zij kregen. Het begrip "spartaans" verwijst hier ook nog naar. Pasgeboren kinderen werden gekeurd door de 'gerousia'. Als het een gezond kind was mocht het in leven blijven, een kind met lichamelijke of geestelijke problemen werd van het Taygetusgebergte geworpen, volgens Plutarchus. De huidige wetenschap denkt dat ze niet van de berg werden geworpen, maar dat ze in het gebergte te vondeling werden gelegd.. Op 7-jarige leeftijd werd het kind door de "ephoren" opgevoed. De jonge Spartanen woonden in kazernes en hielden zich voornamelijk bezig met het bedrijven van sport; vanaf hun twaalfde jaar werden de naakte jongens onderwezen in muziek en poëzie. Op 18-jarige leeftijd begon de strenge militaire opleiding tot hopliet en maakten de jonge mannen deel uit van de "krypteia", mogelijk een geheime staatspolitie of rituele inwijding tot volwassene. Het jaar daarop verkreeg men het recht te trouwen en op 20-jarige leeftijd was de opleiding voltooid, waarna de hopliet zijn vrouw verliet. Gedurende de volgende tien jaar leefden de mannen in kazernes en mochten zij hun vrouwen slechts af en toe bezoeken. Een Spartaanse man was door dit alles een goed getrainde vechtmachine die beschikte over geweldige gevechtskwaliteiten.
Nadat zijn dienstplicht op 30-jarige leeftijd was voltooid, wachtte de hopliet een volgende proef. Slechts indien hij unaniem werd toegelaten tot een der mannengenootschappen, kon hij het volledig burgerrecht verkrijgen. Hierbij kreeg de burger als "gelijke" door de volksraad een groot stuk land (klèros) toegewezen, dat werd bewerkt door staatsslaven, de "heloten".
De naam Sparta roept bij velen op: het aankweken van ijzerharde tucht en zelfbeheersing, het sobere leven in de kazerne waar men gezamenlijk at van de beruchte zwarte bloedsoep, het doden van te zwak bevonden kinderen (onder meer in de Apothetai), de afwezigheid van stadsmuren "want daarvoor dienden de sterke spieren van de Spartaanse mannen, allen in dienst van de staat". Misschien is het door de vijandige tijdgenoten allemaal wat te scherp getekend, maar zeker is dat Sparta in de oudheid een der leidinggevende "grootmachten" van Griekenland was en dat de stad haar macht louter baseerde op vrijheid, wat onder andere inhield dat vrouwen net als mannen werden getraind tot soldaat. Zij moesten Sparta verdedigen zodra de mannen weg waren. Overigens werden kinderen door de Spartanen gezamenlijk opgevoed en getraind voor het leger. Dit om de onderlinge band te versterken.
“"Spartaanse meisjes kregen, in tegenstelling tot de Atheense, dezelfde voedingsrantsoenen als jongens, en mochten ongewaterde wijn drinken"”, aldus Xenophon. En Plato verbaasde er zich over dat: “"Meisjes er een strikt trainingsregime kregen dat ze even fit maakte als jongens, vrouwen konden economisch onafhankelijk zijn, ze leerden muziek en poëzie"”. Dit in tegenstelling tot de Atheense vrouw, die ""zo weinig mogelijk zien, horen en spreken moest"." Volgens Homeros was de landstreek bekend om haar mooie sterke vrouwen, "Sparte kalligynaika" (Het Sparta van de mooie vrouwen) noemt hij het gebied.
Historici houden het er voorlopig nog op dat de geschiedenis van Sparta begint in de 10e eeuw v.Chr., met de inval van een of twee Dorische stammen die de gehele omgeving onderwierpen en de oorspronkelijke niet-Dorische bewoners als slaven op de velden te werk stelden. Behalve deze heloten (horige boeren) kende Sparta nog de perioiken ('omwonenden'), niet-Spartaanse Doriërs die zich bezighielden met handel en nijverheid, vrij maar zonder politieke rechten.
Bestuur.
Het politieke systeem bestond uit:
Volgens Aristoteles een ideale mengconstitutie:
Het moderne Sparta.
Het moderne Sparta bestaat sinds 1834. Het werd op last van koning Otto aangelegd door Beierse architecten.

</doc>
<doc id="34710" url="https://nl.wikipedia.org/wiki?curid=34710" title="Klassieke oudheid">
Klassieke oudheid

De klassieke oudheid of Grieks-Romeinse oudheid is een periode, die in het algemeen wordt aangehouden in de geschiedschrijving van de westerse wereld. Het is de periode in de geschiedenis van de westerse beschaving van de bloeiperiode van de Griekse en de Romeinse beschaving en wordt vaak beschouwd als het beginpunt van die geschiedenis. De klassieke oudheid begint gewoonlijk met de archaïsche periode van het oude Griekenland, Oudgrieks: Ἑλλάς, in de 8e eeuw v.Chr. en eindigt met de val van het West-Romeinse Rijk in 476 na Chr. Centraal staat daarbij de geschiedenis van het oude Griekenland en het oude Rome. De klassieke oudheid wordt gevolgd door de middeleeuwen. Sommige historici noemen de overgangstijd tussen oudheid en middeleeuwen de late oudheid, die dan tot ongeveer 600 duurt. De studie van de klassieke oudheid is een belangrijk onderdeel van de filologie. 
Problematiek van de periodisering.
In de negentiende en twintigste eeuw zijn er uitvoerige en veelal vruchteloze discussies geweest over de beste manier om de geschiedenis te periodiseren, maar dit heeft niet tot consensus geleid. Periodisering wordt voor een groot deel bepaald door traditie.
De klassieke tijd begint rond 500 v.Chr. in de Griekse geschiedenis, een periode van grote culturele bloei. De stadstaat Rome werd ongeveer gelijktijdig een republiek. Als einde van de klassieke oudheid gold lange tijd 476. In dat jaar zette Odoaker, een Germaanse legeraanvoerder, de laatste Romeinse keizer van de westelijke rijkshelft af. Daarmee kwam definitief een einde aan het West-Romeinse Rijk.
De periode tussen 476 en 1453 wordt in het onderwijs, in navolging van de humanisten, het tijdvak van de middeleeuwen genoemd. Uitgaande van het West-Romeinse Rijk, eindigde de oudheid in 476. In het oosten bleef het Byzantijnse of Oost-Romeinse Rijk nog tot 1453 bestaan. Als dit als criterium wordt gebruikt, eindigt de oudheid in 1453. Een enkele historicus heeft weleens beweerd dat de oudheid pas werkelijk eindigde in 1806, in dit jaar hield namelijk het Heilige Roomse Rijk op te bestaan. Het Heilige Roomse Rijk had ook nog een keizer, net zoals de Romeinen.
Periodes van de Griekse en Romeinse oudheid.
De klassieke oudheid wordt onderverdeeld in een Oud Griekse en een Romeinse geschiedenis.
De Griekse geschiedenis wordt verder onderverdeeld in achtereenvolgens de:
De Romeinse geschiedenis wordt onderverdeeld naar de opeenvolgende regeringsvormen van het oude Rome:
Na de Romeinse verovering van de Griekse wereld bleven de Griekse taal en cultuur grotendeels bestaan, terwijl andere veroverde gebieden een verregaande romanisering ondergingen. Er vond een grootschalige culturele uitwisseling plaats tussen Grieken en Romeinen, onder meer in de wetenschap, de wijsbegeerte en in de literatuur. Er was daarentegen een groot verschil tussen de oud-Griekse en de Romeinse religie. De taal van bestuur en het recht werd het Latijn, maar de voertaal bleef overwegend Grieks. De macht van het Romeinse rijk verschoof in de late oudheid steeds meer naar het oosten, waar Koinè, het Grieks zelfs weer de officiële taal werd. Het Byzantijnse Rijk wordt dan ook doorgaans als Grieks omschreven, terwijl het zichzelf 'het Romeinse rijk' bleef noemen.
Receptie van de klassieke geschriften door christendom en islam in de middeleeuwen.
Het vroege christendom viel in de klassieke oudheid en het Latijnse schrift werd verder ontwikkeld. Het doorgeven van de literatuur uit de klassieke oudheid gebeurde door christelijke en islamitische kopiisten, die, ondanks hun reserves bij de heidense geschriften, voldoende het belang ervan onderkenden om er veel van hun tijd in te investeren. De filosofie gold als dienstmaagd van de theologie. Er waren weliswaar tegenstanders: Tertullianus, Tatianus en Johannes Chrysostomus, maar de meer openen van geest wonnen het pleit: Justinus de Martelaar, Origenes, Clemens van Alexandrië, Basilius van Caesarea, Gregorius van Nazianze en Johannes Damascenus. De moslim Averroes probeerde de leer van Aristoteles met de islam in overeenstemming te brengen. Volgens een ruwe schatting heeft zo'n 10% van de klassieke geschriften de tand des tijds doorstaan.

</doc>
<doc id="34711" url="https://nl.wikipedia.org/wiki?curid=34711" title="Joshua Norton">
Joshua Norton

Joshua Abraham Norton (Londen, 14 februari 1819 – San Francisco, 8 januari 1880) was een inwoner van San Francisco die zichzelf als Norton I tot keizer van de Verenigde Staten kroonde. Ook verklaarde hij zichzelf beschermheer van Mexico.
Dit "fait divers" kreeg grote belangstelling van de bevolking door de publiciteit die er rond gevoerd werd.
Levensloop.
Joshua Norton werd geboren in 1819 in Londen, Verenigd Koninkrijk. Hij verhuisde al jong naar de Britse Kaapkolonie. In 1849 verhuisde hij naar San Francisco in de Verenigde Staten. 
Hij verklaarde zichzelf tot keizer op 17 september 1859 door naar het kantoor te gaan van de krant "San Francisco Bulletin", met een papier in zijn hand met de woorden:
"At the pre-emptory request of a large majority of the citizens of these United States, I Joshua Norton, formerly of Algoa Bay, Cape of Good Hope, and now for the last nine years and ten months past of San Francisco, California, declare and proclaim myself the Emperor of these United States."
De redactie plaatste een artikel in de krant. De burgers van San Francisco vonden het erg grappig en speelden het spelletje mee. Norton was een veel geziene persoonlijkheid in de stad, wanneer hij met zijn blauwgrijze uniform door de straten wandelde (als compromis tussen de blauwbloezen van de Unie en de grijze uniformen van de Confederates). Daarbij werd hij door iedereen gegroet. Hij inspecteerde ook wat er allemaal gebeurde in zijn naam, openbare werken en dergelijke konden altijd een paar maal de keizer verwachten. 
Een jonge agent arresteerde hem in 1867 vanwege 'openbare mentale stoornis'. De inwoners van San Francisco reageerden woedend, en de commissaris liet hem ook weer snel vrij, met de woorden: "that he has shed no blood; robbed no one; and despoiled no country; which is more than can be said of his fellows in that line". Het politiekorps bood de keizer excuses aan. Norton was echter niet boos, en gaf zelfs een 'Keizerlijk pardon' aan de agent.
Toch was dit meespelen niet geheel vrijblijvend: een rederij in San Francisco, die Zijne Majesteit een gratis overtocht had geweigerd, zag zich genoodzaakt zich bij Zijne Majesteit te verontschuldigen, nadat de keizer een proclamatie had uitgegeven, waarin hij zijn onderdanen opriep tot een boycot van de bewuste rederij. 
Om zijn rekeningen te betalen, gaf hij zelf bankbriefjes uit met zijn beeltenis. De "San Francisco Bulletin", die in Norton een leuke stunt zag, betaalde de waarde ervan terug. Van de stad kreeg hij een fiets als zijn keizerlijk vervoer, en hij kon ook altijd rekenen op een plaats in de opera. De krant zorgde goed voor zijn keizer, en Norton I ging eten in de beste restaurants van San Francisco.
Maar Norton voerde ook een echt beleid (al werd het niet uitgevoerd). Zo schafte hij in 1869 de Republikeinen en Democraten af. Dit waren subversieve bewegingen, beweerde hij. Ook zou hij pleiten voor het oprichten van een "Liga der Naties", waarin geschillen vreedzaam zouden opgelost worden, een Volkenbond avant la lettre. Deze besluiten en vele anderen werden allemaal gepubliceerd in de "San Francisco Bulletin". De lezers waren er dol op, en de oplage van de krant schoot de hoogte in.
Tijdens zijn 'regime' werkten er veel Chinese arbeiders in San Francisco. Hierdoor ontstonden anti-China demonstraties. Toen op een zekere dag de Chinezen tegenover de demonstranten stonden (en die waren al eerder op grote vechtpartijen uitgelopen), ging Norton ertussen staan, hield een toespraak, en uiteindelijk gingen de partijen vredig uit elkaar.
Overlijden.
Joshua Norton stierf in 1880 kinderloos (en dus zonder opvolger), plotseling midden op straat, aan een hartaanval. In eerste instantie zou Norton begraven worden in een kist voor zwervers, gemaakt van eenvoudig sequoiahout, maar leden van de Pacific Club (een club van zakenmannen uit San Francisco) richtten een begrafenisfonds op dat een mooie palissander kist betaalde en een fatsoenlijke waardige uitvaart regelde. Nortons uitvaart, op zondag 10 januari, was plechtig, treurig en een grote gebeurtenis. Er werd met respect afscheid genomen, "door alle klassen van kapitalisten tot paupers, van de geestelijken tot aan de zakkenrollers, van de goed geklede dames tot die waarvan het gewaad en het dragen ervan de sociale klasse als paria lieten doorschemeren." Sommige bronnen hebben het over bezoekersaantallen van 30.000 mensen die langs de straten hommage gaven. In die tijd bestond de bevolking van San Francisco uit niet meer dan 230.000 inwoners. Norton werd begraven op de Masonic Cemetery, op kosten van de Stad San Francisco. 
In 1934 werden Nortons overblijfselen, samen met die van alle andere graven in de stad, naar een nieuwe, moderne begraafplaats gebracht: de Woodlawn Cemetery in Colma. De plek waar hij herbegraven is is gemarkeerd door een grote steen waarin de tekst "Norton I, Emperor of the United States and Protector of Mexico" (Norton I, Keizer van de Verenigde Staten en Beschermheer van Mexico) gegraveerd staat. Naast hem ligt de zelfverklaarde "Her Royal Majesty, Empress of San Francisco, José I, The Widow Norton." (Hare Koninklijke Majesteit, Keizerin van San Francisco, José I, De Weduwe Norton)
In de media.
Het Lucky Luke-album "L'empereur Smith" of "Zijne keizerlijke hoogheid Smith" verwijst meermaals naar Joshua Norton, ofschoon er ook verschillen zijn; zo is de fictieve Keizer Smith geen stadsbewoner maar wel een rijke landbouwer. In een appendix wordt naar de echte keizer Norton I verwezen.
Joshua Norton speelt een hoofdrol in het stripverhaal "Three Septembers and a January" door Neil Gaiman en Shawn McManus.

</doc>
<doc id="34712" url="https://nl.wikipedia.org/wiki?curid=34712" title="Zwarte dwerg">
Zwarte dwerg

Een zwarte dwerg is een hypothetische compacte ster (het restant van een opgebrande ster) die ontstaat wanneer een witte dwerg zo ver afkoelt dat er geen warmte en licht meer wordt uitgezonden.
Berekeningen tonen aan dat de benodigde tijd om deze toestand te bereiken langer is dan de huidige leeftijd van het heelal. Het is dan ook zeer onwaarschijnlijk dat er op dit moment zwarte dwergen in het heelal bestaan. Zelfs als ze bestaan, is het waarnemen van zwarte dwergen extreem moeilijk, aangezien ze per definitie zeer lichtzwak zijn. Eén mogelijkheid om ze te vinden is via hun zwaartekrachtsinvloed.
Oorsprong.
Een witte dwerg is het restant van een lichte of middelzware hoofdreeksster (tot 9 à 10 zonsmassa's) dat overblijft als er geen kernfusie meer mogelijk is in de kern van zo'n ster. Wat overblijft is een zeer compacte bol ontaarde materie die langzaam afkoelt door warmtestraling, wat uiteindelijk resulteert in een zwarte dwerg.
De evolutie van witte dwergen in de verre toekomst is afhankelijk van verschillende open fysische vraagstukken, zoals de aard van donkere materie en het al dan niet bestaan van protonverval. Deze onopgeloste problemen maken dat de precieze duur van het afkoelen niet bekend is.
De minimale tijdsduur die een witte dwerg nodig heeft om af te koelen tot 5 K (-268,15 °C) wordt geschat op 1015 jaar. Als donkere materie echter bestaat uit "weakly interacting massive particles", worden witte dwergen hierdoor waarschijnlijk tot wel 1025 jaar warm gehouden. Bij een hypothetische levensduur voor protonen van 1037 jaar is de effectieve oppervlaktetemperatuur van een oude witte dwerg met een zonsmassa na die tijd ongeveer 0,06 K hoger. Dit is nog altijd warmer dan de temperatuur van de kosmische achtergrondstraling over 1037 jaar.
Andere betekenis.
De term 'zwarte dwerg' werd eerder ook wel gebruikt om hemellichamen aan te duiden met ongeveer 0,08% van de zonsmassa, die net niet zwaar genoeg zijn om kernfusie van waterstof te laten plaatsvinden. Deze planeetachtige objecten worden sinds de jaren 70 over het algemeen bruine dwergen genoemd.

</doc>
<doc id="34715" url="https://nl.wikipedia.org/wiki?curid=34715" title="Keizer Norton van Amerika">
Keizer Norton van Amerika



</doc>
<doc id="34716" url="https://nl.wikipedia.org/wiki?curid=34716" title="Arbeidsvoorwaarde">
Arbeidsvoorwaarde

Een arbeidsvoorwaarde is een voorwaarde waaronder werk wordt verricht, bijvoorbeeld met betrekking tot betaling, werktijden en vakantiedagen.
Nederland.
In Nederland worden arbeidsvoorwaarden vastgelegd in een of meerdere van de volgende overeenkomsten/regelingen:
Sommige arbeidsvoorwaarden kan de werkgever eenzijdig vaststellen. Hierbij is hij gebonden aan de arbeidsovereenkomst, de cao en de Wet op de Ondernemingsraden.
Met werknemers bij de overheid (ambtenaren) wordt geen arbeidsovereenkomst afgesloten. Op ambtenaren is niet het Burgerlijk Wetboek van toepassing, maar de Ambtenarenwet. Ambtenaren worden (eenzijdig) door de overheid aangesteld. Overleg over de arbeidsvoorwaarden vindt plaats met de (overheids)vakbonden. Bij diverse onderwijssectoren is er wel een cao, zie bijvoorbeeld de werkloosheidsuitkeringsregelingen in overheidssectoren.
Arbeidsvoorwaardenbeleid (het beleid van een werkgever op het gebied van arbeidsvoorwaarden) is een onderdeel van het algehele personeelsbeleid.
Primair - secundair - tertiair.
In Nederland wordt onderscheid gemaakt tussen primaire en secundaire arbeidsvoorwaarden. Tegenwoordig worden secundaire arbeidsvoorwaarden veelal gesplitst in secundaire en tertiaire arbeidsvoorwaarden.
Als primaire arbeidsvoorwaarden worden in het algemeen (onder andere) het loon, stukloon, (salaris) en arbeidsduur beschouwd.
Het onderscheid tussen secundaire en tertiaire arbeidsvoorwaarden is niet altijd duidelijk en de meningen verschillen hierover. Secundaire of tertiaire arbeidsvoorwaarden zijn bijvoorbeeld:

</doc>
<doc id="34718" url="https://nl.wikipedia.org/wiki?curid=34718" title="Arbeidsloon">
Arbeidsloon

Arbeidsloon (ook vaak loon, salaris, maandgeld of traktement) is de (meestal financiële) tegenprestatie voor arbeid. Loon wordt betaald door de werkgever aan de werknemer, die loonarbeid verricht voor de werkgever. Bij het in rekening brengen van werkzaamheden is arbeidsloon de tegenhanger van materiaalkosten of andere doorberekende kosten, los van de vraag of de werkzaamheden verricht worden door een ondernemer/zelfstandige of een werknemer.
Geschiedenis.
Het is onduidelijk wanneer voor het eerst loon werd betaald. Loon is te zien als een vorm van ruilhandel; arbeid en loon worden tegen elkaar geruild. Arbeid - en dus loon - heeft doorgaans een structurele aard. Om een dergelijke structurele ruilhandel te realiseren, moet een zekere mate van beschavingsontwikkeling hebben plaatsgevonden. Meer specifiek moeten werkgevers aanwezig zijn - wellicht een overheid of een religieus orgaan - die structureel genoeg aanwezig zijn om op zo'n regelmatige basis betalingen voor arbeid te ruilen dat ook daadwerkelijk sprake is van loon. Mogelijk heeft de eerste loon-arbeid-ruilhandel plaatsgevonden tijdens de neolithische revolutie in een stad of dorp ergens tussen 10.000 en 1.000 v.Chr.
Het woord "salaris" betekent letterlijk "zoutrantsoen" en was de betaling van een Romeins soldaat. In gebieden waar zout schaars was, is het lange tijd als betaalmiddel gebruikt.
In Nederland werd van oudsher het begrip "salaris" gebruikt voor het loon van ambtenaren en hogere functionarissen in bedrijven, terwijl het loon van arbeiders "loon" werd genoemd. Salaris werd per jaar, per kwartaal of per maand uitbetaald, loon per week of per dag (dagloners). Sinds de jaren 1960 zijn deze verschillen officieel verdwenen, maar het begrip salaris wordt nog steeds gekoppeld aan een hoog inkomen: de topman van een onderneming ontvangt bijvoorbeeld een "topsalaris" en geen "toploon".
Voor ambtenaren, inclusief militairen, wordt voor loon of salaris ook bezoldiging gebruikt. Voor militairen en wethouders wordt het loon of salaris ook wedde genoemd. Dienstplichtigen ontvingen in het verleden soldij.
België.
Het loon is de financiële vergoeding voor gepresteerde arbeid of dienst. Daarnaast is ook het verkrijgen van "voordelen in natura" een mogelijkheid tot vergoeding voor gepresteerde arbeid. De lonen zijn in principe vrij, maar meestal wordt toch rekening gehouden met:
Het basisloon wordt dan nog verhoogd met premies, zoals voor nachtwerk, gevaarlijk werk, verre verplaatsingen en onregelmatige uren.
Het brutoloon is het afgesproken loon tussen werkgever en werknemer. Daarvan wordt (aan de bron) afgehouden:
Naast het loon kan de werkgever ook beslissen om extralegale voordelen aan te bieden, zoals een bedrijfswagen. Dit maakt deel uit van de fiscale en parafiscale vrijstellingen in België.
Nederland.
Loon als arbeidsvoorwaarde.
Loon is een noodzakelijke voorwaarde voor het bestaan van een arbeidsovereenkomst. Het is een primaire arbeidsvoorwaarde.
Volgens het Burgerlijk Wetboek is loon de tegenprestatie waarop de werknemer recht heeft voor arbeid die de werknemer ten behoeve van zijn werkgever verricht (artikel 7:610 BW). Als loon in geld betaald wordt, wordt het vaak "salaris" genoemd (maar ook bijvoorbeeld een jubileumuitkering is een geldelijke vorm van loon). Loon behoeft echter niet alleen in de vorm van geld verstrekt te worden. Ook de verstrekking van kost en inwoning, onderricht en de verstrekking van woonruimte kunnen loon zijn. In artikel 7:617 van het Burgerlijk Wetboek is geregeld wat loon kan zijn. Naast loon in geld is dit:
Dit betekent ook dat bijvoorbeeld onkostenvergoedingen in civielrechtelijke zin geen loon zijn (deze zijn immers geen tegenprestatie voor de arbeid). Een fooi is eveneens geen loon, want deze wordt niet door een werkgever maar door een derde betaald. Ook alcoholhoudende dranken zijn geen loon, dat wil zeggen dat deze geen tegenprestatie mogen zijn voor de arbeid. Een werkgever mag de werknemer wel bijvoorbeeld een fles wijn geven, maar dat mag dan geen tegenprestatie zijn voor de arbeid van de werknemer. Als de werkgever de werknemer 'betaalt' met iets dat civielrechtelijk geen loon is, dan is de werkgever alsnog het loon in geld verschuldigd. Als de werkgever op een niet-toegestane manier 'betaalt', kan de werknemer binnen zes maanden alsnog het geldelijke loon eisen van de werkgever.
In economische zin is loon niet hetzelfde als inkomen. Loon is puur de tegenprestatie voor arbeid en is daarmee een vorm van inkomen. Inkomen is een veel breder begrip dan loon. Ook bijvoorbeeld huur- en renteopbrengsten zijn vormen van inkomen.
De hoogte van het loon.
Werkgever en werknemer zijn in beginsel vrij om de hoogte van het loon te onderhandelen. Veelal zal een werknemer solliciteren vanuit een bestaande baan. Het nieuwe loon zal dan iets boven het bestaande loon moeten liggen om de overgang voor de werknemer ook financieel aantrekkelijk te maken. In de praktijk wordt iemand aangenomen voor een bepaalde functie, een functie die in de cao genoemd wordt en waarvoor salarisschalen bestaan. De werkgever, vertegenwoordigt door de personeelsfunctionaris, zal niet snel afwijken van de bestaande in de cao vastgelegde salarisschalen. Dat zijn in de praktijk de maxima. Bij de overheid geldt dit nog iets meer dan in het particuliere bedrijfsleven.
In Nederland heeft men een minimumloon dat geregeld wordt volgens de Wet minimumloon en minimumvakantiebijslag. Deze wet bepaalt dat er een minimum geldt voor het loon. Soms is een minimumregeling neergelegd in de cao. De werkgever kan dan naar boven afwijken. Voor loon dat niet in geld verstrekt wordt, verwijzen cao's vaak naar lagere "regelgeving". Veelal wordt bepaald dat de werkgever hierover met zijn ondernemingsraad afspraken moet maken.
Het loon (in geld) hoeft niet een van tevoren vastgesteld bedrag te zijn. Loon kan bijvoorbeeld ook een winstaandeel of provisie zijn. Bij een winstaandeel is de hoogte van een deel van het loon (de winstuitkering) afhankelijk van de winst die de werkgever maakt. Bij provisie is (een deel van) het loon afhankelijk van de productiviteit van de medewerker; de medewerker krijgt dan een percentage van elk product dat hij verkoopt (bijvoorbeeld een makelaar of vertegenwoordiger).
De Wet normering topinkomens legt beperkingen op aan de bezoldiging van topfunctionarissen in de publieke en semipublieke sector.
Het recht op loon.
De werknemer heeft recht op loon zoals dat in zijn arbeidsovereenkomst (of eventueel de toepasselijke cao) vastgelegd is. Zoals gezegd is loon de tegenprestatie voor de door de werknemer verrichte arbeid. Dit betekent dat in beginsel geen loon verschuldigd is wanneer de werknemer de arbeid niet verricht. Dit is met name van toepassing wanneer het gaat om loon in geld. Loon dat bestaat in het gebruik van een (dienst)woning of auto zal veelal ook verschuldigd zijn als de werknemer niet werkt.
In een aantal gevallen is de werkgever toch loon (in geld) verschuldigd, ook al werkt de werknemer niet. Dat is met name het geval wanneer de werknemer vakantiedagen opneemt of (gedurende een bepaalde periode) ziek is. Tijdens ziekte is de werkgever verplicht om twee jaar lang 70% van het salaris (met een maximum) door te betalen. Ook als de werknemer niet kan werken door een omstandigheid die in de risicosfeer van de werkgever ligt, zal het loon in het algemeen doorbetaald moeten worden. De werknemer moet dan wel bereid zijn te werken.
Een 'gewone' staking (dat wil zeggen, een georganiseerde staking als middel om kracht bij te zetten aan de wensen van de werknemers met betrekking tot lonen en andere arbeidsvoorwaarden) ligt in de risicosfeer van de werknemer. Dat betekent dat de werkgever niet het loon hoeft door te betalen. Let wel: de werkgever hoeft geen loon door te betalen aan de stakers, maar ook niet aan de werkwillige werknemers!
In de Wet arbeid en zorg wordt een aantal verlofsoorten aangegeven waar de werknemer recht op heeft, en waarbij de werkgever verplicht is het loon door te betalen. Zie bijvoorbeeld het artikel over calamiteitenverlof.
Als een werknemer het werk "slecht" verricht is de werkgever toch het volledige loon verschuldigd.

</doc>
<doc id="34719" url="https://nl.wikipedia.org/wiki?curid=34719" title="Werkgever">
Werkgever

De werkgever geeft werk aan de werknemer. De werkgever is niet noodzakelijk een natuurlijke persoon maar vaak een organisatie, een onderneming of een overheid. In de arbeidswetgeving staan de rechten en plichten van de werkgever en werknemer genoemd. De arbeidswetgeving is nationaal en verschilt per land.
In ruil voor de geleverde prestaties onder het gezag van de werkgever, ontvangt de werknemer een loon. De individuele afspraken tussen werkgever en werknemer staan vermeld in de arbeidsovereenkomst.
Werkgevers zijn ook georganiseerd in werkgeversverenigingen die bijvoorbeeld onderhandelen met de vakbonden om een CAO af te spreken.
De werknemer is in dienst bij de werkgever.
Nederland werkgeverslasten.
De premies werknemersverzekeringen die voor rekening van de werkgever komen, zijn de zogenaamde werkgeversheffingen en worden ook wel werkgeverslasten genoemd. De werkgeverslasten zijn bijdragen van de werkgever aan de sociale zekerheid. Een gedeelte van de werkgeverslasten is wettelijk verplicht en een gedeelte is bovenwettelijk. De hoogte van de werkgeverslasten verschilt per CAO.
In Nederland is dat ongeveer 30% van het brutoloon.
Wettelijke werkgeverslasten.
Werkgevers dragen een premie van 6,9% (2018) af voor de als volksverzekering te beschouwen Inkomensafhankelijke bijdrage Zorgverzekeringswet. Daarnaast komen de premies voor de werknemersverzekeringen Ziektewet (ZW), Werkloosheidswet (WW) en Wet Werk en inkomen naar Arbeidsvermogen (WIA) voor rekening van de werkgevers. Hieronder vallen niet alleen algemene premies die voor alle bedrijven gelden maar ook premies per bedrijfstak of naar bedrijfsgrootte. Voor bepaalde risico's kunnen bedrijven ook kiezen voor het dragen van eigen risico of het zelfstandig verzekeren ervan bij een verzekeringsmaatschappij.
Premies die de werkgever afdraagt zijn in 2018:
Daarnaast komen voor rekening van werkgever:
Kortingen en vrijstellingen.
Bij het in dienst nemen van mensen uit bepaalde doelgroepen kan de werkgever ook kortingen of vrijstellingen krijgen op de werkgeverslasten. Bijvoorbeeld:
Premievrijstelling voor oudere werknemers.
Dit is een oude regeling die vervangen is door de premiekortingsregeling voor oudere werknemers, maar er is nog een overgangsregeling waar nog wat werknemers in zitten die voor 1 jan 2008 50 jaar geworden waren.
Premiekorting in dienst nemen oudere werknemers.
Werkgevers kunnen een premiekorting krijgen als er werknemers ouder dan 56 jaar in dienst genomen worden, die een uitkering hadden voor werkloosheid (WW, wachtgeld), arbeidsongeschiktheid (WAO/WIA), bijstand en pensioen voor politici.
Premiekorting gehandicapte werknemer.
Voor officieel gehandicapte werknemers krijgt de werkgever een premiekorting.
België.
Het arbeidsrecht in België vormt een onderdeel van het Sociaal recht en omvat de rechtsregels die betrekking hebben op individuele en collectieve arbeidsverhoudingen.
De arbeidsovereenkomst in België is verschillend voor bedienden en arbeiders. In België spreekt men ook van Patroon en "patronale kosten".
De werkgeverslasten dat zijn de kosten van de werkgever voor zijn werknemer, de bijdragen van de werkgever aan de sociale zekerheid zijn ongeveer 40% van het brutoloon.

</doc>
<doc id="34720" url="https://nl.wikipedia.org/wiki?curid=34720" title="Werknemer">
Werknemer

De werknemer is de contractuele wederpartij van de werkgever bij de arbeidsovereenkomst.
Nederland.
Volgens art. 7:610 BW wordt onder een arbeidsovereenkomst het volgende verstaan: "De arbeidsovereenkomst is een overeenkomst waarbij de ene partij, de werknemer, zich verbindt in dienst van de andere partij, de werkgever, tegen loon gedurende een zekere tijd arbeid te verrichten." Er is sprake van een wederkerige overeenkomst: de werkgever betaalt loon en in ruil daarvoor verricht de werknemer de afgesproken arbeid.
Soms is het niet duidelijk of er sprake is van een arbeidsovereenkomst, omdat de werknemer bijvoorbeeld werkzaam is op basis van een oproepcontract en hij al een paar maanden niet is opgeroepen. Art. 7:610a BW geeft een rechtsvermoeden weer: "Hij die ten behoeve van een ander tegen beloning door die ander gedurende 3 opvolgende maanden, wekelijks dan wel gedurende ten minste twintig uren per maand arbeid verricht, wordt vermoed deze arbeid te verrichten krachtens een arbeidsovereenkomst." Het gaat hier dus om een vermoeden. Dit betekent dat de werkgever tegenbewijs kan leveren dat hier geen sprake van is.
De Hoge Raad en de arbeidsovereenkomst.
In sommige gevallen is het niet duidelijk of er sprake is van een arbeidsovereenkomst. Te denken valt aan een advocaat die slechts één grote cliënt vertegenwoordigt. Er kan ofwel sprake zijn van een arbeidsovereenkomst ofwel sprake zijn van een overeenkomst van opdracht.
Tot 1997 oordeelde de Hoge Raad verschillend over deze kwestie. De ene keer oordeelde de Raad dat er wel sprake was van een arbeidsovereenkomst, omdat de persoon 'ingebed' was in de organisatie (A). De andere keer oordeelde de Hoge Raad weer dat er geen sprake was van een arbeidsovereenkomst, omdat de persoon geen inhoudelijke instructies kreeg van de werkgever (B).
A. Inbedding in de organisatie In de literatuur wordt dit ook wel het 'formele gezagscriterium' genoemd. Dit houdt in dat de rechter kijkt in hoeverre de werkzaamheden van de persoon overeenkomen met de andere werknemers in het bedrijf. Neem bijvoorbeeld iemand die dossiers inbindt voor een organisatie. Hij mag dit werk thuis doen, hij moet zijn gewerkte uren per maand declareren (de anderen in het bedrijf hoeven dit niet te doen) en hij moet zelf voor zijn materieel zorgen. In dit geval komen de werkzaamheden van de persoon niet overeen met de anderen die ook in de organisatie werken. Er kan op basis van het formele gezagscriterium geen sprake zijn van een arbeidsovereenkomst.
B. Inhoudelijk instructies In de literatuur wordt dit ook wel het 'materiële gezagscriterium' genoemd. De rechter kijkt dan of de werkgever inhoudelijk instructies geeft aan de persoon over hoe hij zijn werkzaamheden moet uitvoeren. Neem bijvoorbeeld iemand die mag werken wanneer hij daar zin in heeft en de werkgever bemoeit zich niet met zijn werkzaamheden. Op basis van het materiële gezagscriterium kan worden geoordeeld dat er geen sprake is van een arbeidsovereenkomst.
Aangezien de ene keer het formele en de andere keer het materiële gezagscriterium de doorslaggevende factor gaf, heeft de Hoge Raad in 1997 hier duidelijkheid in aangebracht. In het arrest "Groen/Schoevers (HR 14 november 1997, NJ 1998/149)" heeft de Hoge Raad een aantal criteria gegeven:
"1. De bedoeling van partijen" Allereerst dient de rechter te onderzoeken of de procespartijen bij het aangaan van de overeenkomst, een "arbeids"overeenkomst beoogd hadden. Indien dit niet duidelijk is, moet er een bewijsopdracht worden gegeven aan partijen, zodat dit wel duidelijk wordt.
"2. Het formele gezagscriterium" Ten tweede bekijkt de rechter of de werknemer in de organisatie is ingebed.
"3. Het materiële gezagscriterium" Is de werknemer niet ingebed in de organisatie, dan kan er wellicht toch een arbeidsovereenkomst bestaan, omdat de werkgever inhoudelijke instructies gaf aan de werknemer.
"4. De maatschappelijke positie van de partijen" Ten slotte kijkt de rechter hoe de onderlinge verhoudingen liggen tussen de partijen. Blijkt bijvoorbeeld dat de werknemer zijn werk als 'extra' werk doet, naast zijn gewone baan, kan de rechter oordelen dat er geen sprake is van een arbeidsovereenkomst. De eerder genoemde criteria moeten dan ook in aanmerking worden genomen.
België.
Ook in België is de werknemer de contractuele wederpartij van de werkgever. Een werknemer is een natuurlijk persoon die onder een arbeidsovereenkomst in een ondergeschikte hiërarchische verhouding werkt tegen betaling. Men onderscheidt twee soorten werknemers in België: de arbeider en de bediende. Sommige delen van de wetgeving zijn van toepassing op alle werknemers (bijvoorbeeld inzake de opzeggingstermijnen), andere delen van de wetgeving maken een onderscheid tussen de twee groepen (bijvoorbeeld inzake het vakantiegeld). Dit onderscheid verliest aan relevantie onder druk van het gelijkheidsbeginsel en steeds nieuwere wetgeving (zie zo de Wet betreffende het eenheidsstatuut tussen arbeiders en bedienden van 26 december 2013)
Ambtenaren worden niet beschouwd als werknemers, aangezien ze niet werken onder een arbeidsovereenkomst. Ambtenaren worden aangenomen door middel van een "eenzijdige administratieve rechtshandeling", die men de "benoeming" noemt.

</doc>
<doc id="34721" url="https://nl.wikipedia.org/wiki?curid=34721" title="BNP">
BNP



</doc>
<doc id="34723" url="https://nl.wikipedia.org/wiki?curid=34723" title="Falangisme">
Falangisme

Verschillende bewegingen heten falangisme.
Het woord "falangisme" is afgeleid van het Griekse "phalanx," een rechthoekige rij infanteriesoldaten.

</doc>
<doc id="34724" url="https://nl.wikipedia.org/wiki?curid=34724" title="Falangisme (Libanon)">
Falangisme (Libanon)

Het falangisme in Libanon is oorspronkelijk een Maronitisch nationalistische jeugdbeweging die is opgericht in 1936 door Pierre Gemayel, en die later de Libanese politieke partij Phalange werd (de Kataeb Sociaaldemocratische Partij, Arabisch: حزب الكتائب اللبنانية, "Hizb Al-Kata’eb Al-Lubnaniyah"). Het is geïnspireerd door het Spaanse falangisme van José Antonio Primo de Rivera.
De partij begon klein, maar haar invloed nam sterk toe. Tegen het einde van de jaren zestig, had de partij 9 van de 99 parlementszetels en was ze een belangrijke factor in het versnipperde politieke landschap van Libanon geworden.
Tijdens de Libanese Burgeroorlog was de Kataeb een belangrijke politieke factor, mede doordat de partij aan het begin van de jaren zeventig een gewapende militie had gevormd, onder leiding van Bashir Gemayel, de zoon van Pierre Gemayel. Op 23 augustus 1982 werd Bashir verkozen tot president, maar nog voor hij beëdigd was kwam hij op 14 september 1982 om het leven bij een bomaanslag die vermoedelijk door de Syrische geheime dienst werd gepleegd. Habib Tanious Shartouni, aanhanger van de Syrische Sociaal Nationalistische Partij, bekende de misdaad maar werd nooit vervolgd. Bashir Gemayel werd opgevolgd door zijn broer Amin Gemayel (1942). Libanese falangisten namen twee dagen later wraak met de bloedbaden in Sabra en Shatila van 1982.
Na de dood van Pierre Gemayel in 1984 werd Elie Karameh voorzitter van Falange (1984-1986). Met steun van Syrië werd Georges Saadeh in 1986 voorzitter van de partij. Hij bleef dit tot zijn dood in 1998. Na zijn dood werd de eveneens pro-Syrische Mounir al-Hajj voorzitter van Falange. Op 7 oktober 2001 werd Karim Pakradouni, dankzij Syrische steun, tot voorzitter van Falange gekozen. Hierna viel de Falange uiteen in een pro-Syrische Falange en een anti-Syrische Falange. Deze laatste wordt geleid door Amin Gemayel, die in 2000 terug was gekeerd uit ballingschap.
Splitsingen.
De door Amin Gemayel geleide Falangistische Partij staat bekend onder de naam "Kataeb-partij" en is anti-Syrisch. Ook is de partij gekant tegen president Émile Lahoud, volgens de partij een marionet van Syrië. Kataeb-partij staat een neutrale buitenlandse politiek voor. De Kataeb-partij maakt deel uit van de Qornet Shehwan Alliantie van gematigde partijen. Amin Gemayels zoon Pierre Amine Gemayel was (tot zijn moord in november 2006) namens de Kataeb-partij lid van de Nationale Vergadering.
De door Karim Pakradouni geleide Falangistische Partij staat bekend onder de naam "Pakradouni Kataeb" en is pro-Syrisch. In de Nationale Vergadering wordt de partij vertegenwoordigd door Nader Succar.
Dan zijn er ook nog de "Kataeb Oppositie" van Elie Karameh en de "Kataeb Authentieke Libanese Krachten" van Fouad Abou Nader.
Ofschoon alle Falangistische partijen in Libanon claimen een seculiere staat na te streven, kan het falangisme als een christelijke, maronitische, stroming worden beschouwd aangezien het overgrote deel van de aanhangers uit deze religie komen.

</doc>
<doc id="34725" url="https://nl.wikipedia.org/wiki?curid=34725" title="Zipdisk">
Zipdisk

Een zipdisk is een door Iomega ontwikkeld opslagmedium voor een computer.
Zipdisks bestaan sinds 1994 en zijn verkrijgbaar met opslagcapaciteiten van 100, 250 en 750 megabyte.
Een zipdisk en een gewone diskette zijn niet uitwisselbaar: de computer heeft voor het gebruik van een zipdisk een speciale zipdrive nodig. De afmetingen van een zipdisk zijn ca. 98 mm × 99 mm × 7 mm, iets groter dan die van een 3½ inch-diskette. Een zipdisk past niet in een diskettestation en omgekeerd. Tegenwoordig worden computers niet meer uitgerust met een diskettestation of een zipdrive.
Het voordeel van een zipdisk ten opzichte van een cd-rom is dat een zipdisk herschreven kan worden, zoals een harde schijf en diskette, in tegenstelling tot een eenmalige brandsessie op cd-rom. De zipdisk is geen populair opslagmedium geworden vanwege de hogere prijs van een zipdisk, 10 euro voor een zipdisk van 100 MB, ten opzichte van de goedkope beschrijfbare cd van 700 MB voor 20 eurocent. Met de komst van cd-rw en USB-sticks van voldoende capaciteit nam de belangstelling voor het medium snel af.
Inmiddels zijn er veel (gratis) alternatieven via het internet om bestanden uit te wisselen/op te slaan. Zo is bestanden opslaan in de cloud tegenwoordig normaal. Denk daarbij aan Microsoft OneDrive, iCloud of Google Drive.
Zipdrives zijn er in vier soorten aansluitingen: parallelle poort, IDE, USB en SCSI. Een zipdrive kan zowel extern (met behuizing) als intern (ingebouwd op de plaats van een diskettestation) zijn.
Jaz.
Na de introductie van de zipdisk kwam Iomega in 1996 met diens opvolger, de Jaz. Deze beschikte aanvankelijk over een capaciteit van 1 GB, later verdubbelde deze naar 2 GB per schijf.

</doc>
<doc id="34726" url="https://nl.wikipedia.org/wiki?curid=34726" title="Salaris">
Salaris



</doc>
<doc id="34727" url="https://nl.wikipedia.org/wiki?curid=34727" title="PTT (Nederland)">
PTT (Nederland)

De PTT, het Staatsbedrijf der Posterijen, Telegrafie en Telefonie (tot 1928 Staatsbedrijf der Posterijen en Telegrafie geheten), was het Nederlandse staatsbedrijf dat verantwoordelijk was voor de post, de telegrafie, de telefonie en verder de radiotelefonie, Scheveningen Radio, de Draadomroep, de Radiocontroledienst, de Dienst Omroepbijdragen en de draad- en straalverbindingen voor radio en televisie in Nederland. Voor de omvorming tot staatsbedrijf in 1915 was het een "overheidsdienst met bedrijfsmatig karakter" onder verantwoordelijkheid van het ministerie van Waterstaat, Handel en Nijverheid, de in 1893 opgerichte Administratie der Posterijen en Telegrafie (APT).
Geschiedenis.
Oprichting.
Op 15 januari 1799 nam de Bataafse Republiek het beheer over briefpost op zich, en in 1807 bracht koning Lodewijk Napoleon de posterijen onder verantwoordelijkheid van de minister van Financiën van het Koninkrijk Holland. De Postwet 1810 regelde het staatsmonopolie en gestandaardiseerde tarieven, en schaarde het postbedrijf onder het Franse departement van Financiën. Na de Franse overheersing stelde soeverein vorst Willem Frederik in 1813 een hoofd der posterijen aan, die alleen financieel verantwoording aan het ministerie van Financiën hoefde af te leggen, maar vanaf 1819 kwamen de posterijen weer onder rechtstreeks beheer van het ministerie. De Postwet 1850 zorgde ervoor dat het algemeen belang van een goede afhandeling van het postverkeer het belangrijkste doel van de posterijen was.
De Rijkstelegraaf werd in 1852 opgericht om de wildgroei aan telegrafielijnen die sinds 1845 waren aangelegd om te vormen tot een landelijk netwerk. Het beheer viel in eerste instantie onder het ministerie van Binnenlandse Zaken, tot het in 1870 naar het ministerie van Financiën overging. In 1877 werd het ministerie van Waterstaat, Handel en Nijverheid opgericht, dat de posterijen en de Rijkstelegraaf overnam en ze in 1886 samenvoegde tot één afdeling.
In 1893 werd de "Administratie der Posterijen en Telegrafie" opgericht, een zelfstandige organisatie onder eindverantwoordelijkheid van het ministerie. Deze omzetting, van departementsafdeling in zelfstandige organisatie, was eigenlijk slechts een formaliteit, aangezien de dienst in de loop der jaren al steeds zelfstandiger was gaan werken.
De Rijkstelegraaf nam in 1897 de interlokale telefoonverbindingen over van de Nederlandsche Bell-Telephoon Maatschappij. De NBTM was de eerste en destijds grootste aanbieder van telefonie in Nederland, en – met het oog op deze uiteindelijke overname door de Rijkstelegraaf – de enige onderneming die van het Rijk toestemming had gekregen om interlokale verbindingen aan te leggen. De Telegraaf- en Telefoonwet 1904 reguleerde de concessieverlening voor de aanleg en exploitatie van de telefoonnetten, en in 1913 begon het Rijk met het naasten van de lokale telefoonnetten van NBTM en andere aanbieders.
In 1915 werd de Bedrijvenwet 1912 van toepassing op de organisatie, waarmee deze de juridische status van staatsbedrijf kreeg: het "Staatsbedrijf der Posterijen en Telegrafie". Pas in 1928 werd de naam, om ook het element 'telefoon' erin tot uiting te laten komen, veranderd in "Staatsbedrijf der Posterijen, Telegrafie en Telefonie" (PTT).
Verhuizing naar Groningen.
In het kader van het rijksbeleid rond de spreiding van Rijksdiensten werd in 1975 besloten dat de PTT de centrale directie en later ook de afdeling Telematica en een aantal stafdiensten in Groningen moest gaan huisvesten. De hele operatie zou voor 1980 moeten zijn voltooid. Door de Oliecrisis van 1973 werd dit echter 10 jaar opgeschoven. De verhuizing leidde begin jaren 1980 echter tot steeds meer protest onder de ambtenaren die niet wilden verhuizen. De centrale directie wilde zelf eigenlijk ook niet weg uit Den Haag en probeerde het proces te dwarsbomen. De regio onder leiding van burgemeester Harm Buiter en CvK Henk Vonhoff hield echter voet bij stuk en wist met steun van de rijksoverheid gedurende de jaren 1980 een groot deel van de banen toch over te hevelen naar de stad. Vooral rond het station Groningen werd daarvoor veel nieuwbouw gepleegd. In 1990 werd aldaar ook het kantoor voor de centrale directie geopend; de Borg.
Afsplitsing en privatisering.
In de Tweede Wereldoorlog hadden de Duitse bezetters de PTT verzelfstandigd, wat na de oorlog onmiddellijk ongedaan gemaakt is. Het duurde tot de jaren 80 totdat de verschillende onderdelen van de PTT geprivatiseerde bedrijven werden. De Rijkspostspaarbank en de Postcheque- en Girodienst werden als eerste in 1986 afgesplitst en geprivatiseerd onder de naam Postbank. Deze fuseerde in 1989 met de NMB-bank tot de NMB Postbank Groep en in 1991 met Nationale-Nederlanden, waaruit de ING Groep ontstond. In 2009 gingen Postbank en ING Bank samen verder onder de naam ING.
De Staat verzelfstandigde de PTT in 1989, wat daarna met het predicaat Koninklijk verderging onder de naam "Koninklijke PTT Nederland NV" (KPN), waarvan de belangrijkste werkmaatschappijen PTT Post BV en PTT Telecom BV waren. De overheid bleef tot de beursgang in 1994 de enige aandeelhouder van dit bedrijf.
Na de verzelfstandiging was een van de eerste acties die de directie onder leiding van Wim Dik nam, het opstarten van het proces om een belangrijk deel van de banen uit Groningen weer terug te halen naar Den Haag, dat voor zijn ambitieuze wereldwijde groeiplannen vlakbij de luchthaven Schiphol een veel logischere locatie was. Van de vele PTT-vestigingen in de stad werden vervolgens de meeste weer gesloten.
In december 1996 nam KPN het Australische bedrijf "Thomas Nationwide Transport" (TNT) over en voegde dit met PTT Post toe aan de "TNT Post Groep" (TPG). De werknaam PTT Post bleef echter in gebruik tot 2002, waarna het TPG Post werd. In juni 1998 werd Koninklijke PTT Nederland NV opgesplitst in respectievelijk de "TNT Post Groep N.V." (met koninklijke PTT Post en de TNT-ondernemingen als dochters) en "Koninklijke KPN NV" (het oorspronkelijke PTT Telecom). Beide bedrijven gingen hierna ook internationale ambities nastreven, wat in 2005 leidde tot naamsverandering van de TNT Post Group (TPG NV) in TNT N.V. en op 16 oktober 2006 bij TPG Post naar Koninklijke TNT Post BV (TNT Post), dat onderdeel is van de beursgenoteerde onderneming TNT NV. Op 25 mei 2011 stonden alle lichten op groen om de Expressonderdelen af te splitsen van TNT NV, wat een nieuwe beursgenoteerde onderneming TNT Express N.V. opleverde. De juridische splitsing werd op 31 mei 2011 van kracht, waarbij de statutaire naam van TNT N.V. werd gewijzigd in PostNL N.V. Het nationale postbedrijf ging vanaf dat moment dan ook verder als Koninklijke PostNL.
KPN richtte zich aanvankelijk op telecommunicatie en internet, maar legde zich later ook toe op televisie. Door de liberalisering van telefoniemarkt, gigantische investeringen en het uiteenspatten van de internethype kreeg KPN te maken met enorme schulden. Ingrijpende bezuinigingen en een compleet andere strategie waren het gevolg. De schuld werd hierdoor wel aanzienlijk kleiner. Tot 2005 was de overheid nog steeds een belangrijke aandeelhouder en in 2006 werden de laatste 8% aandelen in het bedrijf van de hand gedaan.
Bij de verzelfstandiging (1989) kreeg PTT Nederland de volgende concessies:
Tele-informatiediensten mogen door iedereen worden geleverd.
Bij de verzelfstandiging was afgesproken dat uiterlijk vijf jaar (met mogelijkheid van verlenging tot zeven jaar, na evaluatie) en de oprichting van PTT Nederland NV de activiteiten in het kader van concessie zouden moeten worden opgedragen aan een dochtermaatschappij die uitsluitend met de uitvoering van concessietaken wordt belast. Deze overdracht van concessietaken aan een dochtermaatschappij heeft niet plaatsgevonden: in 1993 is de betreffende wetgeving gewijzigd om deze verplichting te laten vervallen, en in 1994 is Koninklijke PTT Nederland geprivatiseerd.
Bij de Wet Verzelfstandiging PTT van 26 oktober 1988 is het begrip 'berichten' uit de oorspronkelijke 'definitie van brieven' gehaald waardoor het berichtenverkeer kon privatiseren.
De in 1936 opgerichte Rijksautomobielcentrale (RAC) was ook een onderdeel van de PTT en werd eind jaren tachtig verzelfstandigd tot PTT RAC B.V. In 1993 werd de naam gewijzigd in PTT Autolease en weer later in KPN Autolease. In 1998 werd KPN Autolease verkocht aan de autoleasetak van ABN AMRO en het bedrijf werd toen opgenomen in Autolease Holland (ALH). Eind 2003 ging Autolease Holland verder onder de naam LeasePlan Nederland. In 2004 verkocht ABN AMRO LeasePlan Nederland aan Volkswagen (50%), Mubadala Development Company (25%) en Olayan Group (25%).
Logo en huisstijl.
De verschillende logo's die de PTT in de loop de jaren gehad heeft, illustreren de ontwikkeling van de Nederlandse vormgevingstraditie. Begin 20e eeuw werden deftige en imponerende elementen gebruikt die ook op waardepapier voorkomen, een manier van presenteren die normaal was voor een staatsbedrijf.
Het eerste PTT-logo was de zogenaamde "PTT-ster" uit 1935, ontworpen door Nicolaas de Koo, dat bestond uit een ruit waarover de bedrijfsnaam is geplaatst, omgeven door een cirkel. Dit logo was geheel zwart. Om er een zuivere achtpuntige ster van te maken werd er ook wel een vierkant over de ruit geplaatst met daarin de letters PTT. Deze kwamen ook wel voor in de kleuren bruin en donkerblauw.
Vanaf 1950 gebruikt de PTT een logo van Gradus van Eeden. Hierin zijn een posthoorn, telefoonlijnen met isolatoren, de letters PTT en de naam "Staatsbedrijf der Posterijen, Telegrafie en Telefonie" verzameld. Het logo is zowel in bruin met wit als in wit met bruin uitgebracht. Datzelfde jaar werd er voor de uniforms een insigne ontworpen door Nicolaas de Koo. Deze bestond uit een ronde rand met daarbinnen de letters PTT, waarvan de middelste T ruim een kwart groter was.
Het beeldmerk met een geabstraheerde posthoorn met daarbinnen een cirkel die de doorsnee van een kabel voorstelt en daarboven de letters PTT dateert uit 1957 en is ontworpen door Harry Disberg. Het logo was wit met een donkerblauwe achtergrond.
Om mee te komen met de invoering van duidelijke bedrijfsstijlen voert de PTT in 1981 een nieuwe bedrijfsstijl in waaraan ruim 10 jaar is gewerkt door de ontwerpbureaus Total Design (nu Total Identity) en Tel Design. Voor PTT Post bestond het logo uit een grote rechthoek waarin met kleine letters de naam "ptt post" stond geschreven. De letters "ptt" waren in superscript en de twee woorden waren van elkaar gescheiden door middel van acht rondjes, zoals de scheurstroken op de postzegelvelletjes. Op het logo van PTT Telecom stond de bedrijfsnaam eveneens in kleine letters geschreven en was er links van het woord "ptt" een streep geplaatst die naar beneden verder doorliep. Dit stelde een telefoonlijn voor.
Na de verzelfstandiging van de PTT ontwerpt Studio Dumbar een nieuwe huisstijl waarmee de bedrijven nog steeds herkenbaar blijven. De rechthoekige vorm en de kleuren rood (PTT Post) en groen (PTT Telecom) uit de huisstijl van 1981 blijven behouden. Ook worden de bedrijfsnamen weer in kleine letters geschreven. Voor de holding "PTT Nederland" komt er nog een blauw logo bij. De logo's bestaan uit een vierkant waarin "ptt" staat geschreven een rechthoek daar direct rechts van, waarin de tekst "nederland", "post", of "telecom" staat met daaronder vijf witte puntjes horizontaal naast elkaar. De drie logo's zijn onderling ook aan elkaar gekoppeld; rechtsonderin het vierkant is een klein wit vierkantje geplaatst met daarboven (Post) of daar links van (Telecom) een vierkantje in de blauwe kleur van de holding. Het logo van de holding heeft op deze plek zowel een rood als een groen vierkantje.
Het logo en de bijbehorende huisstijl van de Koninklijke PTT Post uit 1999 is ontwikkeld door Studio Dumbar en bestaat uit een abstract kroontje en de naam in hoofdletters. PTT is in donkerblauw geschreven; de rest van het logo kon zowel rood met wit of wit met rood zijn.
Directeuren-generaal.
De PTT werd geleid door een directeur-generaal. Vanaf de oprichting waren dit:
Trivia.
Toen de PTT nog een echt staatsbedrijf was, deden grappen de ronde die verwezen naar de gebrekkige dienstverlening en de vermeende traagheid van ambtenaren. Zo opperde Wim Kan dat PTT stond voor 'Putje graven, Tentje zetten, Tukkie doen', een verwijzing naar langdurige grondwerkzaamheden die PTT-technici vaak uitvoerden, waarbij ter beschutting een tentje over het gat in de grond werd geplaatst. De tent was echter om te voorkomen dat er vocht in de kabel zou dringen en niet om de kabellassers droog te houden.

</doc>
<doc id="34728" url="https://nl.wikipedia.org/wiki?curid=34728" title="Kolonialisme">
Kolonialisme

Kolonialisme is een systeem van heerschappij door de ene groep over de andere, waarbij de eerste het recht claimt om exclusieve soevereiniteit uit te oefenen over de tweede en om diens lotsbestemming vorm te geven. Dit recht werd veelal gevestigd door verovering.
De uitbreiding van het grondgebied van een soevereine staat buiten de nationale grenzen is een kolonie. Afhankelijk van de houding van de kolonisator werd er over de inheemse bevolking beslist, werd deze verplaatst of zelfs uitgeroeid. Koloniserende naties overheersen over het algemeen de middelen, de arbeid en de markten van het koloniale grondgebied.
Als ook socioculturele, godsdienstige en taalkundige structuren aan de inheemse bevolking opgelegd spreken we van cultuurimperialisme. Hoewel de termen kolonialisme en imperialisme vaak inwisselbaar zijn, heeft laatstgenoemde een bredere betekenis, aangezien de controle ook via de cultuur wordt uitgeoefend en niet alleen militair-economisch. Neokolonialisme betreft de voortgaande economische uitbuiting van voormalige koloniën, dus na hun (juridische) onafhankelijkheid.
De term kolonialisme wordt ook wel gebruikt om aan te geven dat Westerse landen hun ideologiën opdrongen aan gekoloniseerde gebieden, veelal het bekeren tot het christendom. Kolonialisme was gebaseerd op de etnocentrische overtuiging dat de moraal en de waarden en normen van de kolonisator superieur waren aan die van gekoloniseerde. In de westerse wereld leidde dit tot een vorm van proto-sociaal darwinisme, dat via wetenschappelijk racisme blanke mensen aan de bovenkant van het dierenrijk plaatste en zodoende natuurlijk verantwoordelijk werden voor het overheersen van niet-Europese inheemse bevolking. Dit gaf legitimiteit aan koloniaal racisme.
De Verenigde Naties riepen het decennium 2011–2020 uit tot het Derde Internationale Decennium voor het Uitroeien van Kolonialisme ("Third International Decade for the Eradication of Colonialism").
Soorten kolonialisme.
Kolonialisme is een complex fenomeen en de aard van kolonies kunnen variëren op basis van een reeks verschillende factoren. Zo kan men bijvoorbeeld een onderscheid maken tussen de verschillende vormen van kolonialisme op basis van de intentie van de kolonisator.
Verder kan men ook een onderscheid maken op basis van de wijze waarop kolonialisme verloopt. In de Britse kolonisatie wordt klassiek een onderscheid gemaakt tussen drie verschillende vormen van kolonisatie op basis van de gebruikte methode.

</doc>
<doc id="34739" url="https://nl.wikipedia.org/wiki?curid=34739" title="NEMO Science Museum">
NEMO Science Museum

NEMO Science Museum is een wetenschap- en technologiemuseum in Amsterdam. Het museum trok in 2023 725.000 bezoekers.
Het motto van NEMO is "Hands On!" De objecten in NEMO zijn vaak experimentele opstellingen waarbij de bezoeker zelf een wetenschappelijk verschijnsel op het gebied van natuurkunde, scheikunde, biologie en gedragswetenschappen kan onderzoeken. Het museum wil jongeren door experimenten enthousiasmeren voor wetenschap en techniek. Zo'n 38% van de bezoekers is jonger dan 18 jaar. 
Tentoonstellingen.
De vaste tentoonstelling is onderverdeeld in verschillende aspecten van wetenschap en techniek. In "Fenomena" kunnen bezoekers diverse natuurverschijnselen onderzoeken, in "Technium" onderzoekt men techniek en technologie, in "Elementa" draait het om astronomie en scheikunde, en in "Humania" om de mens in al zijn facetten. In het "Lab" (een onderdeel van "Elementa") kunnen bezoekers een echte laboratoriumproef doen. Op het dakterras bevindt zich dan nog de tentoonstelling "Energetica", die over energie uit duurzame bronnen gaat.
Gebouw.
Het museum is gebouwd op de fundamenten van de IJ-tunnel en gelegen aan het Oosterdok. Het gebouw uit 1997, dicht bij het Centraal Station van Amsterdam, is ontworpen door Renzo Piano. De vorm van het gebouw stelt de ingang van de IJ-tunnel voor, gespiegeld ten opzichte van de grond.
Geschiedenis.
NEMO begon in 1923 als Museum van den Arbeid, opgericht door schilder Herman Heijenbrock. De naam veranderde in 1954 in het NINT (Nederlands Instituut voor Nijverheid en Techniek). Deze voorgangers van NEMO waren gehuisvest op de Rozengracht en de Tolstraat in Amsterdam. In 1997 werd vervolgens NewMetropolis geopend in het huidige - groene - gebouw aan het Oosterdok boven op de IJtunnel. Na financiële problemen in 2000 maakte het instituut een doorstart onder de nieuwe naam Science Center NEMO, en vervolgens NEMO Science Museum.
In 2019 nam het museum samen met het Rijksmuseum Boerhaave en het Teylers Museum het initiatief om de Irispenning in het leven te roepen als prijs voor excellente wetenschapscommunicatie.
Organisatie.
Het NEMO Science Museum is onderdeel van de Stichting Nationaal Centrum voor Wetenschap en Technologie, dat onder andere ook het Weekend van de Wetenschap en het digitale platform Kennislink tot zijn activiteiten heeft. Sinds 2011 is NEMO erkend als geregistreerd museum.
Collectie.
Naast de interactieve opstellingen beheert het museum tevens een collectie van 20.000 objecten. Deze zijn grotendeels afkomstig van het voormalige publiekscentrum Energetica. Op zijn beurt was hun collectie afkomstig van het voormalige museum van KEMA en het Amsterdamse Gemeente-energiebedrijf. De collectie spitst zich toe op verlichting, installatietechniek, energieopwekking/-opslag en huishoudelijke elektrische apparaten. NEMO beschikt over een depot in Amsterdam-Noord.

</doc>
<doc id="34740" url="https://nl.wikipedia.org/wiki?curid=34740" title="Champagne (wijn)">
Champagne (wijn)

Champagne is een mousserende wijn die wordt geproduceerd in het gelijknamige gebied in noordoost-Frankrijk. Witte champagne is het algemeenst, maar er is ook roséchampagne. Alleen mousserende wijn uit deze regio, gemaakt volgens de "méthode traditionnelle" (voor 1994 als "méthode champenoise" gekend) mag de naam 'champagne' dragen.
Anders dan in de Bourgogne of bij Bordeaux is er in de Champagne geen sprake van een denominatie op basis van de wijngaarden of kastelen. Iedere champagne is een mengsel van wijn uit vele, tientallen of zelfs honderden, wijngaarden en van verschillende jaren en cru's. Zo kan een huis steeds eenzelfde kwaliteit en eenzelfde smaak blijven leveren.
Deze champagnes dragen geen jaartal. Er zijn ook champagnes die alleen van most uit een bepaald jaar zijn gemaakt. Dat is alleen zinvol bij goede wijnjaren, maar er zijn wijnhuizen die ieder jaar een dergelijke "millésime" proberen te produceren. Alleen bij deze flessen die een jaargang op het etiket dragen is het zinvol om tussen de jaren van de oogst of "cuvées" te onderscheiden.
Champagne is al eeuwenlang populair. Franse hovelingen serveerden al in de 15e eeuw champagne aan buitenlandse vorsten die op bezoek kwamen. Dit was echter de stille variant, zonder bubbels. In 1668 diende zich een nieuwe variant aan: de heldere en mousserende champagne. De Franse diplomaat Talleyrand zou deze wijn aanbieden tijdens onderhandelingen op het Congres van Wenen om zijn partners in de discussies te ontspannen. De bezetting van Champagne door Russische troepen in 1815 populariseerde deze mousserende wijn onder de Russische aristocratie. De weduwe Clicquot leverde haar wijn af bij de bezetters en zei met vooruitziende blik: "Vandaag drinken ze, morgen zullen ze betalen..."
In de meeste westerse landen wordt champagne traditioneel bij bijzondere gebeurtenissen gedronken, zoals met oudjaar, bij de doop van een schip, bij een jubileum of na een geboorte. Behalve de mousserende wijn worden er in de Champagnestreek op zeer beperkte schaal ook witte, rode en rosé stille wijnen gemaakt, die sedert 1974 het AOC-label coteaux-champenois dragen. De bekendste ervan is de rosé des Riceys, uit het uiterste zuiden van de Champagnestreek. Dit is de enige wijn die drie nominaties mag dragen: champagne, coteaux-champenois en rosé des Riceys.
De streek produceert ook rode wijn die wordt gemaakt om de roséchampagne zijn roze kleur te geven.
De champagne is een sinds juni 1936 wettelijk beschermde "appellation d'origine contrôlée" met grenzen die in 1907, 1929 en 2008 werden afgebakend. In de Baltische EU-staten (met name Letland) worden ondanks het EU-verbod toch mousserende wijnen onder de naam "Sovjetskoje Sjampanskoje" (Sovjetchampagne) verkocht. Zij claimen dat de Franse overheid de tsaristische overheid (ten tijde van Lev Golytsin) een 'oneindig' recht op het voeren van de naam 'champagne' heeft verleend.
Organisatie.
De druiventeelt is in handen van zo'n 16.100 boeren. De champagnehuizen, er zijn zo'n 360 "grandes maisons", hebben zelf maar 10% van de wijngaarden in handen, maar zij produceren wel 70% van de champagne. De meeste druiven worden dus ingekocht bij boeren. De boeren en huizen werken nauw samen binnen het Comité Champagne, een semi-overheidsorgaan. Het Comité is in 1941 opgericht door de Franse overheid om de gemeenschappelijke belangen te behartigen. Het Comité heeft een belangrijke stem in het areaal waar de champagne vandaan mag komen en de hoeveelheid druiven die jaarlijks geoogst mag worden. Het Comité heeft daarmee eigenschappen van een kartel.
Het areaal is vanaf 1970 verdubbeld, van zo'n 17.000 hectare naar 33.831 hectare in 2019. Ongeveer twee derde van het areaal ligt in het departement Marne. Bij het vaststellen van de toegestane druivenoogst spelen elementen een rol als de verwachte hoeveelheid en kwaliteit van de oogst, maar ook de economische situatie. Voor dit laatste spelen de ontwikkeling van de vraag naar champagne en de voorraden in de kelders van de huizen een belangrijke rol.
Druiven.
Champagne wordt veelal gemaakt van een mengsel van het sap van blauwe en witte druiven. Er zijn 7 druivenrassen toegestaan, maar 3 daarvan worden het meest gebruikt. Slechts 1% oftewel 92 hectare van de 30.000 hectare wijngaard van de AOC-Champagne zijn met andere druiven dan die "grote drie" beplant.
Meest gebruikte witte druivenras:
Meest gebruikte blauwe druivenrassen:
Minder vaak gebruikte rassen:
Sinds 1927 mag de 'Gamay Noir' niet meer worden gebruikt, al konden huizen en wijnboeren jarenlang gebruikmaken van overgangsregelingen. De laatste gamay werd pas in 1945 voor wijn voor de assemblage van champagne geleverd. In de 19e eeuw was er een grote vrijheid om ingrediënten en druivenrassen in wijnen, dus ook in champagnes, te verwerken. Vanuit het westen van Frankrijk werd zelfs cider naar de Champagne gebracht. De cider werd met wijn van druiven gemengd en als basis voor champagne gebruikt. De gebreken van de champagnes, of wat daar voor door moest gaan, werden met zogenaamde dosages gemaskeerd. In de tegenwoordig zo geliefde brut champagne en ongezoete "brut-nature" kan de keldermeester zijn fouten niet langer camoufleren met een zoete smaak. De wet en de controle op het naleven van de regels zijn sindsdien steeds strenger geworden.
De veelgebruikte 'Pinot Noir' is sterk aan mutaties onderhevig en in de 19e eeuw lukte het niet om een precieze omschrijving van dit druivenras te maken, omdat de eigenschappen van dorp tot dorp konden verschillen. De druif werd, om het nòg moeilijker te maken, overal verschillend genoemd. Alle 'Pinot Noir'-stokken zijn in de champagne toegestaan. Daaronder valt ook de zogenaamde 'Pinot Blanc Vrai', een druif die een heldere most oplevert. De ampelografen wisten in de 19e eeuw nog niets van DNA en konden de variëteiten van de druiven niet met zekerheid uit elkaar houden.
De 'Arbane' is nooit helemaal uit de Champagne verdwenen. In Buxeuil in de Côte des Bar wordt op een enkele wijngaard sinds 1952 een perceel van tien are met 'Arbane' beplant. De druiven van dit ras worden laat geoogst. De liefhebbers van 'Arbane' wijzen erop dat de druif veel suiker opslaat, wat in de noordelijk gelegen Champagne een groot voordeel is.
De meeste champagnes zijn een assemblage van vooral 'Pinot Noir', 'Chardonnay' en 'Meunier'. Het hangt van het huis af welke druif de hoofdrol speelt. In Reims was dat vanouds 'Pinot Noir', en de champagnehuizen in Reims zijn 'Pinot Noir'-huizen. De 'Pinot Noir' groeit dicht bij Reims en in de tijd voordat tankwagens met most snel naar de kelders konden worden gebracht gaf men de voorkeur aan het werken met druiven uit de directe omgeving.
De champagnehuizen uit Épernay zijn dankzij hun ligging bij de met 'Chardonnay' beplante Côtes des Blancs vaak typische 'Chardonnay'-huizen, met een lichte en elegante wijn, vooral een aperitief.
Wijn van vooral 'Pinot Meunier' rijpt niet zo goed, maar een jonge millésimé of een Brut sans année kan, jong gedronken, een uitstekende, fruitige champagne zijn.
De 'Pinot Noir' heeft een vrij geringe opbrengst, maar geeft een volle, lang aanhoudende smaak. De 'Pinot Meunier' is weinig gevoelig voor vorst, gemakkelijk te telen en fruitig. De witte chardonnaydruif bevat frisse zuren en rondt de compositie af. Het nadeel van champagne die wordt geassembleerd met 'Pinot Meunier' is dat die wijn minder goed rijpt.
Champagne die uitsluitend gemaakt is van witte druiven wordt blanc de blancs genoemd. Champagne van uitsluitend blauwe druiven noemt men blanc de noirs. De meeste champagne is wit, een minderheid is rosé. Rode champagne wordt niet gemaakt.
Oogst.
Wanneer tegen het einde van september de oogstdatum wordt vrijgegeven, trekken de druivenplukkers de wijngaarden in om de druiven voorzichtig met de hand binnen te halen. Machinaal oogsten is verboden. De druiven mogen in geen geval gekneusd worden, omdat men wil voorkomen dat de blauwe schilletjes de most verkleuren. De druiven worden in de persen van het wijnhuis onmiddellijk geperst. Voor de productie van een fles champagne is ongeveer 1,3 kilogram druiven nodig.
Persen.
De grote champagnehuizen bezitten hun eigen wijnpersen. Er zijn ongeveer 1800 "Vendangeoirs", huizen met een of meer persen, die in de oogsttijd 24 uur per dag bezig zijn. Het huis Moët gaat ervan uit dat de helft van de kwaliteit van champagne door zorgvuldig persen wordt bepaald. Dat huis bezit meerdere eigen wijnpersen, die vlak bij de wijngaarden liggen waar het fruit geplukt wordt.
De eerste persing met lichte druk levert de cuvée op. Dat is bij de 'Pinot Noir' en 'Pinot Meunier' de beste most. Uit 4000 kilo druiven mag 2050 liter most worden geperst. Daarna wordt de druk verhoogd en wordt aan de druiven nog 500 liter taille onttrokken. Die is vooral bij de pinots rijker aan de in champagne ongewenste tannine en het zuurgehalte is te laag. Alleen de taille van de 'Chardonnay' heeft kwaliteiten die huizen als Louis Roederer ertoe brengen deze most te gebruiken. De taille van 'Chardonnay' is rijker en minder zuur en zal daarom sneller rijpen. Het persen duurt al met al tussen de drie en vier uur per "marc", een partij van 4000 kilo druiven.
Het suikergehalte van de most wordt met een speciaal instrument, de sucre-oenomètre, gemeten. Omdat de Champagne vrij noordelijk ligt en niet alle wijnstokken op zuidelijke hellingen groeien is het suikergehalte soms te laag om na de gisting de vereiste 10,5 procent alcohol te bereiken. De gemiddelde jaartemperatuur van slechts 10 graden Celsius, de wind en de harde kalkrijke bodem maken het leven van de wijnstok niet gemakkelijk. Bij wijnstokken geldt dat de stok die het moeilijk heeft een uitstekende wijn opleveren zal. Dat verklaart de kwaliteit van de champagne, de chablis, de vin jaune en de op lei groeiende wijnstokken langs de Moezel. Wanneer de druiven onvoldoende suiker bevatten wordt bietsuiker toegevoegd, een procedé dat chaptaliseren heet en door de wet is toegestaan. De gewonnen most wordt zo snel mogelijk naar de wijnkelders en productiecentra van de champagnehuizen gebracht.
Vinificatie.
Droesem en de eerste gisting.
De most wordt na aankomst in grote roestvrijstalen tanks gepompt. Zeer kieskeurige champagnemakers gebruiken beslist geen pomp maar alleen de zwaartekracht. Tijdens de "débourbage statique" laat men de droesem in de most gedurende 10 tot 48 uur naar de bodem van de tank zakken. Dan is het tijd om de champagne naar nieuwe en schone roestvrijstalen of eikenhouten vaten (in de Champagne zijn dat traditioneel "pièces" van 205 liter) over te pompen. Ook hier willen sommige wijnmakers beslist geen pomp gebruiken.
In de weken na de oogst vindt de alcoholische gisting gecontroleerd plaats. Deze duurt bij kamertemperatuur (18 tot 20 graden) ongeveer tien dagen. Bij wijnhuizen die de vaten koelen of in de koele "crayéres" hebben staan, zoals het champagnehuis Billecart-Salmon, duurt het gisten bij een temperatuur van 8 graden ongeveer een maand.
De laatste maanden van het jaar en de eerste maanden van het nieuwe jaar rust de jonge wijn in de vaten.
Malolactische gisting.
Na de al dan niet gebruikte tweede (malolactische) gisting in het voorjaar heeft men de stille droge basiswijn voor de assemblage van de champagne verkregen. Niet ieder huis laat die tweede gisting gebeuren. Door de jonge wijn te koelen, te klaren of zwaveldioxide toe te voegen wordt de van nature optredende tweede gisting voorkomen. De malolactische gisting geeft de wijn een zachter mondgevoel en karakter. Het is aan de assembleurs en de keldermeesters om daarover te oordelen. Zij zullen de door de jaren gekoesterde "stijl" van het huis willen handhaven. De champagne is immers geen natuurproduct maar het resultaat van zorgvuldige vinificatie.
Grote champagnehuizen als Charles Heidsieck, Laurent-Perrier, Mumm, Perrier-Jouët, Pol Roger, Pommery en Veuve Clicquot zweren bij de melkzure gisting. Melkzuur is milder dan appelzuur. De daarna diepere en meer harmonieuze champagne is hun "huisstijl". Bollinger en Billecart-Salmon maken wijnen mèt en zonder de malolactische gisting en hebben dan meer basiswijnen waaruit zij bij de assemblage kunnen kiezen. Het huis Louis Roederer kiest voor een fruitige champagne en voorkomt de malolactische gisting. Bij huizen die het risico willen lopen om hun druiven zeer rijp te plukken treedt een malolactische gisting niet op, omdat de zoetere wijn weinig appelzuur bevat.
Assemblage.
In het voorjaar na de oogst begint de bereiding van de champagne. De beroemde monnik Dom Pérignon is vermoedelijk de eerste die champagne maakte volgens deze specifieke bereidingswijze die werd omgeschreven als procedé méthode champenoise. Deze monnik was keldermeester van de abdij van Hautvillers en ontwikkelde de kunst aan het eind van de 17e eeuw. Verschillende wijnen uit verschillende jaren worden geassembleerd (gemengd) tot een cuvée en worden daarna gebotteld. Soms wordt een wijn van één bepaald jaargang gebotteld. Dit is dan een millésime.
Voordat de fles met een tijdelijke kroonkurk, soms gebruikt men nog een echte kurk die met een beugel wordt vastgehouden, wordt afgesloten, wordt er een beetje "liqueur de tirage" (een mengsel van suiker of rietsuiker (24 g/l), belegen wijn en gist) bij gedaan. Binnen acht tot tien weken voltrekt zich de "prise de mousse", de gisting op de fles. In de fles heeft zich koolzuur gevormd dat zorgt voor een bruisende wijn. De gistcellen sterven af en vallen uiteen, waardoor ze de wijn in het algemeen geuriger, rijper en voller van smaak maken.
Een champagne zonder jaartal moet minstens 15 maanden zo blijven liggen en de champagnes met jaartal minstens drie jaar. Meestal laat men ze nog veel langer "sur lattes" in de kelders rijpen, voordat men de flessen schuin legt in "pupitres" en regelmatig draait, zodat verontreinigingen zich naar de hals bewegen. Dit proces wordt "remuage" genoemd. Wanneer de restanten van de gist zich opgehoopt hebben in de hals van de fles volgt het degorgeren. Men laat de halzen in een pekelbad bevriezen, waarna de kroonkurk machinaal wordt verwijderd. Door de druk van het koolzuur wordt de ijsprop met de verontreinigingen eruit geschoten.
Roséchampagne kan men op twee manieren maken. Men kan eerst een gewone stille rosé maken (zoals dat elders in Frankrijk ook gebeurt) en deze vervolgens de tweede gisting op de fles laten ondergaan. Een andere methode is om een rode "liqueur de tirage" toe te voegen. In feite maakt men zo een rosé door een beetje rode wijn met witte wijn te mengen. Buiten de Champagnestreek is deze methode in Europa niet toegestaan.
De dosering met de "liqueur d'expédition" (met suiker gemengde wijn waarmee men de flessen vóór afsluiting met de definitieve kurk bijvult) is bepalend voor het type champagne. Als er alleen droge wijn wordt toegevoegd ontstaat er een "champagne non dosé", "Brut Nature", "ultra brut", "extra brut" of "brut intégrale". Hoe meer "liqueur" er is toegevoegd, hoe zoeter de champagne - van "brut" (droog) tot "doux" (zoet). Voor de grote champagnehuizen is de brut zonder jaartal BSA ("Brut sans année") belangrijk, want zij ontlenen hun roem aan het onveranderlijke karakter en de constante kwaliteit van deze wijn.
Etiket.
Behalve de herkomstaanduiding, de "Appellation d'Origine Contrôlée" (AOC), vermeldt het etiket de naam van het merk of handelshuis, het type, dat kan variëren van droog tot zoet, de naam van de producent, de inhoud van de fles, het alcoholgehalte en eventueel de speciale "cuvée 'millesimé"' met het oogstjaar.
Op het etiket van een champagnefles moet het alcoholpercentage en de soort (brut, demi-sec etc.) zijn vermeld. Alleen de schuimwijn van volgens de "méthode traditionnelle" uit de in de AOC Champagne geplukte druiven mag een champagne heten.
Ook de herkomst of fabrikant wordt op het etiket aangegeven. Het is gebruikelijk, maar niet verplicht, om een nummer voorafgegaan door twee letters (RM, NM, RC, MA of CM) op het etiket te vermelden. Iedere fabrikant kreeg een uniek nummer. zo is Charles de Cazanove NM 301-006 en Roederer NM 291-001.
Kwaliteit.
Daarnaast kan op het etiket ook de kwaliteit van de champagne vermeld worden. Champagne kent voor de herkomst van de druiven drie categorieën. Deze opdeling gebeurt op basis van de herkomst uit gemeenten die in de échelle des crus zijn ingeschaald. De hoogste schaal is die van de grand cru-gemeenten, gevolgd door de premier cru-gemeenten.
Anders dan in bijvoorbeeld de Bourgogne geldt die inschaling niet voor een wijngaard, maar voor alle druiven uit een gemeente. De bodem en de ligging van de helling maken geen verschil. Omdat de meeste champagnes het resultaat zijn van de assemblage van - soms tientallen - wijnen van her en der in de Champagne, zijn grand- of premier cru-champagnes een uitzondering. Sommige huizen maken alleen grand cru-champagne, maar de meeste druiven verdwijnen samen met andere druiven uit minder hoog aangeslagen gemeenten in de assemblages van de grote champagnehuizen.
De term cuvée de prestige is een toevoeging die een wijnhuis geeft aan zijn beste wijn. Die cuvées zijn bijvoorbeeld oogsten van oude wijnstokken, oogsten uit grand cru-gemeenten, een mono-cru van druiven uit een bijzondere wijngaard, vinificatie van de most en rijping op eikenhouten vaten, een Millésime of een zeer langdurige rijping sur lie maken een cuvée de prestige.
Topcuvées.
De meeste champagnehuizen maken diverse "cuvées" en hebben een "cuvée de prestige", waarvan sommige assemblages zijn van wijn uit diverse wijngaarden. Bekende "cuvées de prestige" zijn "Dom Pérignon" van het huis Moët &amp; Chandon, "La Grande Dame" van het huis Veuve Clicquot en "Cristal" van het huis Louis Roederer. Ook de roséchampagnes zijn kostbaar. De beste gemeenten zijn in de Champagne geklassificeerd in de "Échelle des crus".
De champagnehuizen verkopen ook Millésimes, wijnen die werden geassembleerd uit de druiven van één enkel oogstjaar.
Daarnaast zijn er zogeheten "vintage" champagnes, wijnen uit één hoog gewaardeerde wijngaard. Dergelijke wijnen waren in de vergetelheid geraakt, maar sinds kort maakt Bollinger een champagne met het etiket "Vieilles Vignes Françaises". Het huis Krug bottelt de kostbare "Clos des Mesnil" en de "Clos d'Ambonnay". Het huis Billecart-Salmon kwam op de markt met champagne uit hun "Clos Saint-Hilaire".
Smaaksoorten - Dosagestijlen.
Champagnes krijgen hun unieke karakter door de bewerkingen in de kelder, maar ook de herkomst van de druiven, de persing, de verhouding tussen de gebruikte druivenrassen en het jaar van de oogst zijn van invloed op het uiteindelijke product.
De champagnes worden vooral onderscheiden door hun al dan niet zoete smaak. De Franse wet schrijft voor hoe de verhoudingen tussen de smaaktypen en de dosages moeten zijn:
Op flessen wordt ook de aanduiding Brut Nature gebruikt. Dit type champagne wordt ook wel "ultra brut", "brut zéro" en "brut intégral" genoemd. Er is geen liqueur d'expédition aan toegevoegd en bevat van nature minder dan 3 gram per liter restsuiker.
De meeste flessen zijn voorzien van het etiket Brut Sans Année ook wel "BSA" of "Brut sans millésime" - Dit is een brut zonder jaartal en de fles is het visitekaartje van elk champagnewijnhuis. "Brut sans millésime" maakt 80% van de omzet uit. De wijn verschilt per champagnehuis van karakter.
Kurk en ontkurken.
Wanneer de wijn zijn laatste toevoeging heeft gehad wordt de fles met de definitieve kurk afgesloten. Een extra dikke kurk wordt samengeperst en voor twee derde deel in de hals van de zwaar uitgevoerde fles gestopt. Om te voorkomen dat de kurk er alsnog af kan schieten, wordt deze vastgezet met een stukje ijzerdraad, de "muselet" (draadkorfje). Alleen het uitstekende deel van de kurk kan nu nog uitzetten. Zo komt de "champagnekurk" na het ontkurken van de fles aan zijn typische paddenstoelvorm.
Vóór de uitvinding van het "draadkorfje" werd touw gebruikt om de kurk vast te zetten, een methode die tegenwoordig nog door een enkel champagnehuis wordt toegepast.
Om een fles mousserende wijn open te maken moet na de capsule eerst het ijzerdraad verwijderd worden. Door de lus 6 slagen los te draaien kan dat eenvoudig geschieden. Ondertussen houdt men de duim op de kurk zodat deze op zijn plaats blijft. Als de wijn rustig behandeld is en licht gekoeld zal de kurk niet direct wegschieten. Men houdt de fles schuin vast onder een hoek van ongeveer 45 graden en wrikt de kurk voorzichtig los zodat er enkel een zacht gesis te horen is. De wijn blijft dan in de fles en kan rustig uitgeschonken worden. Als ook het glas een beetje schuin gehouden wordt zal het minder snel overstromen bij het inschenken.
Als men de kurk bij het openen laat knallen zal door het snel vrijkomende koolzuurgas de wijn uit de fles spuiten en zal de achtergebleven wijn snel zijn koolzuur verliezen.
Economisch belang.
De verkopen van champagne is vrij stabiel en het meerjarig gemiddelde schommelt rond de 300 miljoen flessen op jaarbasis. In 2020 werden 244 miljoen flessen champagne verkocht, dit was minder dan normaal vanwege de coronapandemie. Deze flessen resulteerden in een omzet van € 4,2 miljard, dit is exclusief belastingen, of te wel zo'n 17 euro per fles. Frankrijk was veruit de grootste consument met 113 miljoen flessen of 46% van het totaal. De rest werd geëxporteerd, in min of meer gelijke delen, naar de andere landen van de Europese Unie en de rest van de wereld. In 2020 waren de Verenigde Staten, het Verenigd Koninkrijk en Japan de belangrijkste exportmarkten, gevolgd door België op plaats zes. Frankrijk drinkt relatief goedkope champagne, het aandeel binnenlands in de omzet was 39% in 2020. De meest verkochte champagne soort was de non-vintage brut, deze maakte 65% van de omzet uit.
In 2020 waren er 16.200 telers die hun druiven aanboden aan 130 coöperaties en 360 champagnehuizen. Deze laatste groep leverde 70% van alle flessen en was daarmee veruit de grootste leverancier van champagne. Binnen die groep komt de helft uit de kelders van de 10 grootste conglomeraten binnen de champagne-industrie. LVMH is met 52 miljoen flessen en etiketten als Moët &amp; Chandon, Mercier, Ruinart, Veuve Clicquot en Krug met afstand de grootste speler op de champagnemarkt. Marne &amp; Champagne volgt op grote afstand met 19 miljoen flessen en de merken Lanson en Besserat de Bellefon. Vranken is de derde met 14 miljoen flessen Pommery, Vranken en Heidsieck &amp; Co Monopole. Allied Domecq verkoopt 10,5 miljoen flessen van de huizen Mumm en Perrier-Jouët.
In de kelders van de producenten liggen in totaal zo'n 1 miljard flessen in voorraad.

</doc>
<doc id="34741" url="https://nl.wikipedia.org/wiki?curid=34741" title="Fall Gelb">
Fall Gelb

Fall Gelb was tijdens de Tweede Wereldoorlog de naam voor het Duitse militaire plan van het "Oberkommando der Wehrmacht" (OKW) om de Lage Landen aan te vallen en in te nemen. Deze militaire actie was onderdeel van de Slag om Frankrijk. "Fall Gelb" werd met groot succes uitgevoerd in mei 1940 en zou in juni worden gevolgd door "Fall Rot" om Frankrijk als geheel te verslaan. Beide operaties tezamen worden soms ook wel de "Westfeldzug" genoemd.
Eerste "Aufmarschanweisung, Fall Gelb".
Na "Fall Weiss", de Duitse invasie van Polen, bleek de Entente (het bondgenootschap tussen Frankrijk en het Verenigd Koninkrijk) niet tot een snelle vrede op Duitslands voorwaarden bereid. Hitler beval daarom op 9 oktober 1939, in zijn "Führer-Weisung Nr. 6 für die Kriegsführung", de verovering van de Lage Landen; een belangrijk deel van Frankrijks troepenmacht moest daarbij verslagen worden. Het doel was toen nog niet de volledige nederlaag van Frankrijk, slechts het verwerven van een zo goed mogelijke uitgangspositie voor wat een jarenlange oorlog aan het westfront beloofde te worden. Hitler had op dat moment nog de stellige verwachting dat een aanval zeer snel van start zou kunnen gaan. Dezelfde dag nog werd hij echter geïnformeerd dat het drie maanden zou duren om alle motorvoertuigen weer te herstellen van de schade opgelopen tijdens de Poolse campagne. Ook waren de munitievoorraden grotendeels uitgeput. Voor nog maar een derde van de divisies was vervanging beschikbaar; driekwart van de vliegtuigbommen was boven Polen afgeworpen. Hitler was geschokt en woedend; zijn reactie was zo heftig en blijvend dat de verantwoordelijke "General der Artillerie" Karl Heinrich Emil Becker op 8 april 1940 zelfmoord zou plegen. Het onvermijdelijke uitstel gaf de Duitsers wel ruim de tijd om aanvalsplannen op te stellen.
"General der Artillerie" Franz Halder, Chef van de Generale Staf van het Oberkommando des Heeres (OKH), zou het plan uitwerken. Voor hem was het een grote persoonlijke opluchting dat Hitler erin toestemde dat er geen onmiddellijke aanval zou komen. Hij was al een revolver gaan dragen om de Führer eigenhandig om te brengen, mocht die zijn heilloze overhaaste plan willen doorzetten. Halder presenteerde op 19 oktober 1939 het eerste plan, ofwel "Aufmarschanweisung", voor "Fall Gelb". Halder voldeed hiermee aan de "Führer-Weisung N°6" maar het was de simpelste en meest fantasieloze uitwerking die maar denkbaar was. Aan de traditionele normen van de "Bewegungskrieg" werd in het geheel niet voldaan. Het voorzag in "Schwerpunkt" noch "Kesselschlacht". Het plan van Halder wordt weleens vergeleken met het Von Schlieffenplan uit 1914 maar daarmee doet men Alfred von Schlieffen groot onrecht. Halders plan bestond erin frontaal op te rukken om zo veel mogelijk Nederlands en Belgisch grondgebied te bezetten zodat men de vliegvelden en Noordzeehavens kon gebruiken voor een dreiging tegen Groot-Brittannië. Het was dermate ontoereikend dat wel verondersteld is dat Halder met opzet een zo slecht mogelijk plan opstelde om Hitler af te schrikken. Nadere bestudering leert echter dat het wel degelijk een zekere rationele grondslag had: omdat Duitse infanteriedivisies semigemotoriseerd waren konden ze zo snel oprukken dat ze de kans hadden Midden-België aan te vallen, nog voor de Entente zich daar zou kunnen nestelen. De troepen van de Entente zouden teruggeworpen kunnen worden, richting de Somme. Met een beetje geluk zou men het British Expeditionary Force wellicht kunnen scheiden van het Franse leger en de havens indrijven. Misschien dat het Verenigd Koninkrijk van verdere oorlogsdeelneming zou afzien. Duitslands kracht zou dan echter zijn uitgeput. Een rechtstreeks offensief tegen Frankrijk werd pas voorzien voor 1942, na langdurige opbouw van de strijdkrachten. Hoe sterk de Entente intussen geworden zou zijn, liet men wijselijk in het midden.
Hitler was begrijpelijkerwijs niet tevreden en begon meteen te suggereren het plan te wijzigen. Het viel hem op dat het Franse centrum niet werd aangevallen. Hij drong aan hierin verandering te brengen. Ook bracht hij grote consternatie teweeg door op 22 oktober 1939 te melden dat de startdag van "Fall Gelb", de zogenaamde "A-dag", werd vastgelegd op 12 november 1939. Op 25 oktober 1939 suggereerde Hitler aan Walther von Brauchitsch, de bevelhebber van het OKH, om de Duitse legers rechtstreeks naar Frankrijk te laten gaan in plaats van via Noord-België en de Entente niet terug te dringen maar af te snijden bij Amiens. Hier kwam hij echter niet meer op terug.
Tweede "Aufmarschanweisung, Fall Gelb".
Op 29 oktober 1939 kwam Halder met een aangepaste versie van zijn plan, de tweede "Aufmarschanweisung". Deze voorzag in een tweede zuidelijker concentratiepunt op de aanvalsas Luik—Namen. Men zou de Vesting Holland rechts laten liggen en alleen de Waddeneilanden veroveren, om daar waarschuwingsposten te vestigen. Op 30 oktober 1939 informeerde Hitler Alfred Jodl, Chef Operaties van het Oberkommando der Wehrmacht (OKW), dat de pantsertroepen ook door de Belgische Ardennen heen moesten trekken, een gebied waar de Fransen hen het minst zouden verwachten. Om politieke redenen zat Hitler namelijk verlegen om een beslissende overwinning. Ondanks zijn voorstellen kreeg Hitler echter geen fundamentele verandering in de militaire plannen omdat de Duitse legerleiding niet van plan was om hun troepen tijdens de herfstmaanden door de Ardennen te sturen. Het wegennet was daar te slecht voor een adequate bevoorrading, wat nog verergerd zou worden door het natte weer. Datzelfde weer had ondertussen geleid tot de eerste van maar liefst veertien verschuivingen van de aanvalsdatum. Op 7 november 1939 stelde Hitler de aanval voorzien op 29 november 1939 uit met de volgende memo:
Op 5 november 1939 was Halder bang geworden dat Hitler zijn moordplannen doorhad. Hij liet voortaan zijn revolver thuis. Het zou voorlopig niet meer komen van een staatsgreep door de generaals.
De tandem Von Manstein — Guderian.
Terwijl het opperbevel worstelde met de strategie, bleven de lagere echelons, in de beste traditie van de Auftragstaktik, niet werkeloos zitten wachten op bevelen van hogerhand. Drie legergroepen met uitstekende staven waren beschikbaar om zelf ideeën te genereren. Gerd von Rundstedt, de bevelhebber van Legergroep A die in het centrum moest oprukken, wenste dat het offensief volgens de regelen der kunst zou verlopen, dus met een duidelijk "Schwerpunkt" en met een omvatting. Zijn eigen legergroep moest die vanzelfsprekend uitvoeren en von Rundstedt beval op 21 oktober 1939 zijn stafchef Erich von Manstein een operationeel plan in die zin uit te werken. Von Manstein was op dat ogenblik een van de beste strategen van de Wehrmacht.
Het toeval wilde dat niet ver van het hotel in Koblenz waar Von Manstein logeerde, dat van Heinz Guderian gelegen was, de commandant van het XIXe Legerkorps, Duitslands elitepantsereenheid. Die eenheid zou Von Manstein graag aan zijn eigen legergroep toevoegen en het leek hem geen slecht idee Guderian vast zijn plannen te tonen, die voorzagen in een doorbraak bij Sedan en een omvatting in noordwestelijke richting. Daarbij stond Guderian bekend als een intelligente en onderhoudende gesprekspartner bij wie men vele nieuwe ideeën kon opdoen. Zou Guderian misschien een rol zien voor zijn pantserkorps? Guderian antwoordde dat het beste zou zijn niet alleen zijn eigen korps maar "alle" pantserdivisies te gebruiken voor een uitbraak: na het doorbreken van het Franse front door gemotoriseerde infanterie moesten die binnen enkele dagen zonder te consolideren oprukken naar de Kanaalkust om de omvatting meteen te voltooien en niet wachten op de infanteriedivisies of het bouwen van noodvliegvelden door de "Luftwaffe".
Dit voorstel verbaasde Von Manstein nogal. Kwam het niet neer op precies het soort strategische penetraties die Guderian in zijn geschriften steeds als onverantwoordelijk had afgewezen? Guderian legde uit dat dit een speciaal geval betrof: het ging hier om een heel specifiek en welbepaald operationeel doel, niet zo maar op een vage hoop op ineenstorting. Daarbij had het een karakter van een tegenoffensief. De Entente zou eerst in de Lage Landen oprukken en daardoor al een belangrijk deel van de gevechtskracht opofferen aan die beweging; bij een omkering van front zou de gevechtskracht nog verder verminderen, zozeer dat er weinig gevaar meer van te duchten viel. Von Manstein bleef echter een bezwaar houden: was de Duitse penetratie niet enorm kwetsbaar op haar linkerflank? Maar ook daarvoor had Guderian een oplossing: men zou tegelijkertijd lichte troepen zo snel mogelijk moeten laten oprukken tussen Parijs en de Maginotlinie. Dat zou zo'n verwarring veroorzaken dat de Fransen niet meer aan een tegenaanval op de Duitse hoofdas zouden toekomen.
Von Manstein, die zelf niets afwist van Hitlers ontevredenheid over het plan van Halder, begon zijn voorstellen in te dienen bij het OKH om de gebreken aan de "Aufmarschanweisung" te verhelpen. Op 31 oktober 1939 schreef Von Manstein zijn eerste memorandum van zeven, waarin hij zijn alternatieve plan voorstelde, althans: een afgezwakte versie daarvan. De voorstellen van Guderian en diens naam kwamen er niet meteen in voor, dat zou al te ambitieus geweest zijn. Langzamerhand naderden de verdere memoranda van 6, 21 en 30 november; 6, 18 december 1939 en 12 januari 1940 het oorspronkelijke plan, wat sommige historici tot de misvatting verleid heeft dat er sprake zou zijn geweest van een geleidelijke ontwikkeling in Von Mansteins denken. Von Brauchitsch verwierp zijn voorstel op 3 november 1939 maar wees als compensatie een extra pantserdivisie toe aan Legergroep A. Op 11 november 1939 werd dit uitgebreid tot het hele XIXe Korps, als reactie op Hitlers wens een derde Maasovergang te forceren bij Sedan. De start van "Fall Gelb" werd wegens de slechte weersomstandigheden in november verscheidene malen uitgesteld. Hitler reageerde zijn frustratie hierover af op zijn generaals die volgens hem niet met volle overtuiging te werk gingen. Op 23 november 1939 maakte hij nogmaals in een toespraak tot alle legerleiders zijn doelstellingen duidelijk met de dreigende woorden: .."en éénieder die zich tegen mijn wil verzet, zal worden vernietigd" ... In december 1939 werd de start van Fall Gelb vier keer vastgelegd en evenveel malen uitgesteld, totdat als laatste datum voor actie 17 januari 1940 werd bepaald.
Derde "Aufmarschanweisung". Fall Gelb lekt uit.
Fall Gelb zou op 17 januari 1940 van start zijn gegaan — de eenheden waren al daadwerkelijk begonnen zich in hun verzamelgebieden te concentreren — ware het niet dat op 10 januari 1940 een Duitse Messerschmitt Bf 108 "Taifun" een noodlanding moest maken op Belgisch grondgebied te Vucht, tegenwoordig een deelgemeente van Maasmechelen. Aan boord waren de piloot en een stafofficier bij de Duitse parachutistendivisie met een deel van de plannen voor "Fall Gelb". Het Monument Messerschmitt Bf 108 werd in Vucht aangelegd om die gebeurtenis te herdenken.
De Duitsers werden gevangengenomen door twee Belgische grenswachters, die net op tijd konden verhinderen dat de plannen werden verbrand. Bij de geallieerden bestond er verwarring of de plannen echt waren of een afleidingsmanoeuvre van de Duitsers. Desalniettemin werden de Ententetroepen aan de grens in staat van paraatheid gebracht. Hitler blies hierop de hele aanval voor 17 januari tot onbepaalde datum af en liet de bevelhebber van de 2e Luchtvloot vervangen door Albert Kesselring.
Het is een veelvoorkomend misverstand dat dit incident de aanleiding zou zijn geweest voor de Duitsers om hun plannen radicaal om te gooien. Dit is echter onjuist. Op 30 januari 1940 stelde Halder immers de derde "Aufmarschanweisung Fall Gelb" op die eigenlijk weinig meer was dan een formalisering van de kleine wijzigingen aan numero twee, zoals Hitler die bevolen had. Wel moest de waarschuwingstijd voor de opmars verkort worden naar 24 uur. Hiertoe werden de pantserdivisies officieel naar het Rijnland verplaatst, hoewel ze feitelijk door ruimtegebrek hun ontplooiing niet veel veranderden.
Vierde "Aufmarschanweisung, Fall Gelb".
De laatste zes memoranda van Von Manstein waren een beproeving voor de gemoedsrust van Halder geweest. De lastige generaal kreeg door zijn toedoen de leiding van het XXXVIIIe Legerkorps. In theorie was dit een promotie voor Von Manstein maar in de praktijk slechts een wegpromoveren, ver van het krijgstoneel: op 9 februari 1940 moest hij het commando opnemen in Stettin. Dit zou echter een averechts effect hebben. Twee ondergeschikten, kolonel Günther Blumentritt en majoor Henning von Tresckow, waren diep verontwaardigd over de lage streek die hun baas geleverd werd. Zij namen eind januari 1940 contact op met Hitlers legerattaché, kolonel Rudolf Schmundt. Die stelde Hitler op 2 februari 1940 persoonlijk van de affaire op de hoogte. Hitler trok onmiddellijk de conclusie dat zijn gedachte van 25 oktober 1939 dus nog niet zo gek geweest was en besloot op 13 februari het bevel te geven het hoofdzwaartepunt naar Sedan te verleggen. Op 17 februari 1940 liet hij zich het hele idee door Von Manstein persoonlijk uitleggen tijdens een werkontbijt op de "Reichskanzlei" te Berlijn. Hitler vatte meteen een persoonlijke antipathie tegen de hautaine Von Manstein op, maar luisterde wel ademloos naar diens uiteenzettingen. Hij beval Halder een nieuw plan op te stellen.
Halder was daar ondertussen niet zo ongelukkig mee. Door de gestage opbouw van gemotoriseerde eenheden in West-Frankrijk waren de vooruitzichten voor een succesvolle Duitse aanval op Midden-België toch al nihil geworden. Hij zou het "Schwerpunkt" naar Sedan verleggen, een optie die hij al getest had bij "Kriegsspiele" op 7 en 14 februari. Dat betekende echter allerminst dat hij de tactische nieuwlichterij van Guderian overnam, integendeel. Volgens de vierde en laatste "Aufmarschanweisung" van 24 februari 1940 zou alles volstrekt degelijk en risicoloos verlopen. Al eerder had hij een conflict gehad met Guderian die zelf met zijn pantserkorps de Maasovergang wilde forceren. Dat werd nu heel duidelijk vastgelegd: de infanteriedivisies zouden dat doen. Daarna mocht Guderian een bruggenhoofd veroveren.
Een strategische uitval werd Guderian echter niet toegestaan: hij moest consolideren en wachten tot de massa van infanteriedivisies zich op de westelijke oever verzameld had. Op zijn vroegst op de vijfde dag na het vestigen van een bruggenhoofd zou men gezamenlijk uitbreken en de opmars naar de kust beginnen. De enorme concentratie aan divisies hoefde zich niet druk te maken om Franse flankaanvallen. Wel was het natuurlijk mogelijk dat de troepen van de Entente dan al naar het zuiden ontsnapt waren. In dat geval zou men het doel van "Fall Gelb", het veroveren van de Lage Landen, vrijwel zonder slag of stoot bereiken. Zoiets zou mogelijkheden scheppen voor een onmiddellijk aansluitend offensief tegen Frankrijk als geheel en voor het eerst wordt dit als een expliciet operationeel doel vermeld, want ook een omsingeling van een belangrijke geallieerde macht zou daarvoor — mits de "Kesselschlacht" niet te veel van de eigen krachten zou vergen — de nodige voorwaarden kunnen creëren. Een definitieve beslissing hierover zou men echter pas kunnen nemen na afloop van "Fall Gelb".
Het nieuwe plan riep meteen heftige negatieve reacties op. De meeste generaals vonden het nog veel te gewaagd. Als grootste bezwaar zag men dat de aanvoerroutes door de Ardennen liepen, vlak voor de Maginotlinie langs. Door verder op te rukken creëerde men een ongedekte flank van 350 kilometer. Alles hing af van de gok of de Entente België in zou trekken. Maar ook dan zou een gelukte doorbraak naar de kust nauwelijks beslissend zijn als Luik stand zou houden tegen de nu verzwakte Legergroep B. Binnen zes weken moest de campagne gewonnen zijn, want dan was de munitie weer op. Halder erkende de juistheid van de bezwaren, maar meende dat de geostrategische situatie van Duitsland zo hopeloos was dat ieder risico gerechtvaardigd leek. Een andere negatieve reactie kwam van Guderian, die zeer ontstemd was over de wijzigingen in zijn oorspronkelijke opzet. Met veel moeite wist hij gedaan te krijgen dat hij voor de Maasovergangen zijn eigen gemotoriseerde infanterie mocht gebruiken om zo de operatie met vier dagen te bekorten.
Dit nieuwe plan had geen aparte naam. Later in de oorlog zou Winston Churchill het "Operation Sickle Cut" noemen: de opmars naar de kust sneed immers als ware het een sikkel de geallieerde troepen af. Na de oorlog begonnen ook de Duitse generaals over een "Sichelschnitt" te spreken en dat leidde weer tot het misverstand, dat al eind jaren vijftig in de populaire literatuur opduikt, dat dit de officiële naam zou zijn geweest.
De geallieerde strategie.
Coördinatieproblemen.
Dé geallieerde strategie bestond tijdens "Fall Gelb" niet: Frankrijk, Groot-Brittannië, België en Nederland hadden ieder hun aparte doelstellingen. De laatste twee landen voerden officieel een politiek van strikte neutraliteit en maakten dus geen openlijke afspraken voor een gezamenlijke verdediging. In het geheim werd er volop beraadslaagd maar dat leidde niet tot een heel goede coördinatie. De Entente was niet van plan de Lage Landen te hulp te komen op de manier waarop die dat zelf het liefst hadden: zo dicht mogelijk bij de Duitse grens waar ze ook de sterkste stellingen opgebouwd hadden. Nederland besloot daarop Noord-Brabant, in welk gebied toch aansluiting gezocht zou moeten worden met de andere geallieerden, maar meteen op te geven. België richtte zich in zijn verdedigingsstrategie over vijf stellingen (zie Belgische verdedigingsstrategie) het meest op de dekkingsstelling tussen het Albertkanaal en de Maas, in de hoop die toch nog op eigen kracht te kunnen houden. Door al die samenwerkingsproblemen zouden zeer grote gebieden, ondanks dat ze uitstekende verdedigingsmogelijkheden boden, zoals de IJssel, de Maas en de Ardennen, zonder veel moeite door de Duitsers worden veroverd.
Die plekken waar men dan wel zou vechten, waren slecht voorbereid en zouden bijna onmiddellijk onhoudbaar blijken doordat ze omtrokken werden. De Entente was flink geïrriteerd geraakt over de houding van hun toekomstige bondgenoten die tegen beter weten in maar bleven hopen van een invasie verschoond te blijven. Men besloot om, als ze in 1941 nóg niet de geallieerde zijde hadden gekozen, zelf hun neutraliteit maar te schenden; en in ieder geval ook zonder toestemming door België op te rukken als alleen Nederland aangevallen zou worden.
Gamelins inzichten.
Binnen het Franse leger heerste algemeen de opvatting dat men een zo voorzichtig mogelijke strategie moest kiezen. Gebruikmakend van de flankdekking door de Maginotlinie kon men een krachtige reserve opstellen tussen Sedan en Parijs. Zo kon men een mogelijke Duitse hoofdaanval op het centrum blokkeren. Mochten de Duitsers daarentegen hun hoofdaanvalsas door Vlaanderen kiezen, dan zouden hun troepen door de lange omtrekkende beweging al uitgeput zijn als ze in Noord-Frankrijk aankwamen en dan zou men ze eenvoudig met de verse Franse eenheden kunnen terugwerpen, weer België in. Het leek onverstandig zelf als eerste naar Midden-België op te rukken in de hoop zich nog voor de komst van de Duitsers afdoende te kunnen ingraven in een lineaire verdediging; daarbij zou de gevreesde "Luftwaffe" daar ongetwijfeld binnen de kortste keren een gat in bombarderen en dan zou men alsnog een mobiele verdediging moeten voeren. Toch was die opmars precies waar de Franse opperbevelhebber, Maurice Gamelin, tegen de opvattingen van zijn ondergeschikten in, voor zou kiezen.
Voor die keuze had Gamelin een aantal zeer goede beweegredenen. Om te beginnen was het, hoe verstandig ook vanuit operationeel opzicht, politiek ondenkbaar dat men de Lage Landen niet te hulp zou schieten. De publieke opinie zou zich keren tegen iedere regering die dat toeliet — en daarom zou hij niet lang opperbevelhebber blijven als hij het waagde zulke ongewenste plannen op te stellen. Op de tweede plaats had Gamelin rekening te houden met de strategische vooruitzichten op de lange termijn. Mocht het naziregime niet door de handelsblokkade in elkaar storten, dan zou hij gedwongen zijn zelf in 1941 tot het offensief over te gaan. Een frontale aanval op de "Westwall" zou echter uitlopen op een bloedbad: het mankeerde hem daarbij simpelweg aan de mankracht voor een doorbraak. Hij kon alleen winnen door gebruik te maken van de grote overmacht aan pantsereenheden die hij dan hoopte te bezitten, maar die kon hij slechts effectief inzetten op de open noordelijke flank van de "Westwall". Net als vier jaar later Bernard Montgomery bij "Operatie Market Garden", wilde Gamelin dus via Nederland naar de Noord-Duitse Laagvlakte doorstoten. Daarvoor zou het dan wel uitermate handig zijn als hij de Vesting Holland al in handen zou hebben, anders moest hij zich over de grote rivieren heen vechten. Hij hoopte dus via België en Noord-Brabant een verbinding met Holland te handhaven.
Het laatste motief was voor Gamelin het meest fundamenteel. Toen Charles de Gaulle hem een nota stuurde over de bekwame wijze waarop de Duitsers de Poolse veldtocht gewonnen hadden, maakte dat geen enkele indruk want dat hoefde men Gamelin niet te vertellen. Hij was zich al jaren pijnlijk bewust van de Duitse tactische en operationele superioriteit in het ontmoetingsgevecht. Dat gevecht moest daarom koste wat het koste vermeden worden, en een beweeglijke confrontatie in Noord-Frankrijk achtte hij dus uitgesloten. De strijd moest in Midden-België aangegaan worden in een hecht front samen met de Belgen.
Net als iedere strateeg vroeg Gamelin zich af wat de vijand van plan was. Hij ging ervan uit dat de Duitsers ergens in het centrum een "Schwerpunkt" zouden vormen om daar met hun pantsereenheden door te breken en zijn front van zuid naar noord op te rollen. Hij dacht ook al te weten waar dat zou zijn. Het front in Midden-België zou het best aangevallen kunnen worden in de zone tussen Namen, waar de Maas scherp naar het oosten draait, en het riviertje de Dijle in Brabant. Daar, in het zogenaamde "Gat van Gembloers" waren geen natuurlijke hindernissen en de Duitsers zouden ongetwijfeld proberen met een snelle uitval met tanks te verhinderen dat de Entente er zich kon ingraven. Zelf besloot Gamelin daarom zijn sterkste leger, het Eerste, daar in te zetten, voorafgegaan door twee van de pantserdivisies van de Cavalerie, de 2e en 3e Division Légère Mécanique (DLM). Twee pantserdivisies van de Infanterie, de 1e en 2e Division cuirassée (DCr), en twee "Groupements" waren ook voor dat strijdtoneel bestemd om desnoods de volle macht van de "Panzerwaffe" af te slaan. Gamelin had dus al het sterkste deel van zijn reserves aan een bepaalde taak toegewezen.
De gedachte dat het beslissende gevecht de vorm van een gigantische tankslag zou aannemen, loste voor hem ook het probleem van de "Luftwaffe" op: bommenwerpers waren niet erg effectief in het raken van beweeglijke doelen. Natuurlijk besefte hij terdege dat de Duitsers ook via de Ardennen zouden proberen op te rukken. In de Eerste Wereldoorlog was het een opluchting geweest dat de Duitsers gecapituleerd hadden voordat ze daar een verdedigingslinie hadden kunnen inrichten want het gebied was niet geschikt voor tankaanvallen. Dat was echter niet de reden dat Gamelin de Ardennen een goede barrière vond. Het gebied werd in het westen begrensd door de Maas en tanks waren niet bijzonder geschikt voor het veroveren van een bruggenhoofd. Als de Duitsers daarvoor de nodige artillerie en infanterie wilden concentreren zou dat door het slechte wegennet minstens tien dagen duren en dat zou hem ruimschoots de tijd geven via het spoornet bedreigde punten afdoende te versterken. Tussen Namen en Sedan was het zwakke Negende Leger daarom voorlopig voldoende als dekkingsmacht.
Concrete plannen.
Gamelin kon zijn inzichten echter niet ineens doorzetten. In september was hij nog bezig met het Saaroffensief, de lege pretentie dat men de belofte aan Polen van een ontlastend offensief zou nakomen. Op 24 oktober stelde hij het Scheldeplan op waarvan hij wist dat zowel zijn Britse bondgenoten — die de Vlaamse kust onder controle wilden houden — als de andere generaals er geen bezwaar tegen konden maken. Oprukken naar de Schelde leek wel het minste wat men kon doen; tegelijkertijd was het absurd want het creëerde een enorme kwetsbare saillant terwijl men een veel korter front kon maken tussen Antwerpen en Namen. Op 15 november zette hij dan ook de logische volgende stap en beval een opmars te plannen, samen met de Britten, naar de Dijle. Dat was echter al te doorzichtig en een enorme discussie barstte los aan Franse zijde. Kon men zich niet beter beperken tot Gent? Vooral de commandant van het noordoostfront, dat wil zeggen de hele frontsector met Duitsland, generaal Alphonse-Joseph Georges, was uiterst sceptisch. Pas in maart 1940 wist Gamelin zijn zin door te drijven; op 20 maart stelde hij zelfs de "Bredavariant" vast waarbij hij zijn enige nog overblijvende strategische reserve, het grotendeels gemotoriseerde Zevende Leger met de 1e DLM, de opdracht gaf een verbinding te handhaven tussen Antwerpen en de Vesting Holland. De Duitse aanval op Denemarken en Noorwegen, Operatie Weserübung, maakte dat plan onaantastbaar: men wilde niet nog meer staten in Duitse handen zien vallen.
Begin mei 1940 kreeg Gamelin steeds meer berichten binnen van de inlichtingendienst en de luchtverkenning dat de Duitse concentraties zich voornamelijk bij Legergroep A voordeden. Dat zou kunnen wijzen op een hoofdaanvalsas bij Sedan, maar net zo goed op een versterking door die legergroep van de aanvalsas bij Namen. Hij besloot in wezen niets te veranderen aan zijn plannen. Wel kwam hij tot de overtuiging dat een aanval aanstaande was, wat hij na acht maanden spanning als een opluchting ervoer, mede omdat hij blij was dat de Duitsers zich door het offensief zouden verzwakken, wat zijn eigen aanval in 1941 zeer zou vergemakkelijken. De heikele kwestie van de neutraliteit van België en Nederland werd er ook door opgelost.
De invasie.
Na een laatste uitstel op 7 mei ging in de nacht van 10 mei de Wehrmacht tot de aanval over, met uitzondering van Legergroep C die de Maginotlinie dekte en de dekkingstroepen in Polen, die zo zwak waren dat Duitsland voorlopig open lag voor een aanval van het Rode Leger; een vastlopen van het offensief kon daar rampzalige gevolgen hebben.
Legergroep B.
Legergroep B voerde in feite een enorme afleidingsmanoeuvre uit: ze moest voorlopig de indruk wekken de hoofdaanvalsas van de Duitse aanval te vormen om de Entente België in te lokken. Daartoe werd ze in de eerste drie dagen ondersteund door het belangrijkste deel van de "Luftwaffe", iets wat Gamelin inderdaad de indruk gaf dat hij het Duitse "Schwerpunkt" correct voorspeld had. De legergroep voerde daarnaast nog een aparte operatie uit tegen Nederland, dat men nu in zijn geheel wilde veroveren.
Nederland.
De aanval op Nederland was dus een neventoneel van een neventoneel. Ze was dan ook opgedragen aan het zwakke Achttiende Leger, een samenraapsel van vier halfgetrainde "Dritte Welle"-divisies vol mannen boven de veertig en allerlei eenheden die men verder toch niet kon gebruiken: de enige echte bereden cavaleriedivisie, vier onervaren SS-regimenten, een pantserdivisie (de negende) in oprichting en twee luchtlandingsdivisies. Een van de laatste deed een poging tot een strategische overval op Den Haag, die mislukte; de andere veroverde en hield echter de bruggen bij Rotterdam, Dordrecht en Moerdijk, zodat de weg naar het hart van de Vesting Holland open lag. Het Franse Zevende Leger rukte op vanuit Duinkerke, maar toen de eerste verkenningstroepen in de middag van 11 mei de omgeving van 's-Hertogenbosch bereikten, hadden de belangrijkste Nederlandse eenheden zich al boven de Linge teruggetrokken.
Iedere coördinatie van de Nederlanders met de Fransen mislukte en de 9. Panzer-Division kon ongehinderd naar Rotterdam oprukken. In feite was het Nederlandse leger toen al in een strategisch hopeloze positie terechtgekomen. Zoals de Slag om de Grebbeberg op 13 mei aantoonde, stortte het bijna spontaan in elkaar wanneer het gevecht organisatorisch te belastend werd. Maar omdat het 18e Leger zelf ook niet al te sterk was, onder druk stond de veldtocht snel te beëindigen, en vreesde klem te komen zitten bij Rotterdam, besloot het zo intimiderend mogelijk op te treden. Daartoe werd de stad uit de lucht gebombardeerd — en de dreiging ervan had haar al tot onderhandelingen over de overgave bewogen. Vrezend voor nog meer bombardementen capituleerde de Nederlandse opperbevelhebber, generaal Henri Winkelman, op 14 mei.
België.
De veel belangrijkere aanval op Midden-België was opgedragen aan het Zesde Leger dat over zeventien divisies beschikte. Dat zou het moeten opnemen tegen de geallieerde hoofdmacht: de krachtige British Expeditionary Force (BEF) van negen divisies, het elite Franse Eerste Leger en vrijwel het hele Belgische leger, samen een veertigtal divisies. Op zich had de aanval dus geen enkele kans van slagen; omdat het Belgische leger zich nog in de Albertkanaalstelling bevond was het zelfs maar de vraag of de Duitse opmars verder dan Luik zou komen. Een falen zou heel "Fall Gelb" in gevaar brengen: zonder een bindingsaanval in het oosten zouden de Ententelegers naar het zuiden verplaatst kunnen worden, vooral omdat men het bruggenhoofd bij Sedan eerst vijf dagen wilde opbouwen. Om dat te voorkomen voerde Kurt Student in de nacht van 10 mei een spectaculaire aanval met zweefvliegtuigen uit op het fort Eben-Emael dat met zijn artillerie de opmarsroutes naar de Maasovergangen beheerste. Het fort moest zich overgeven en ook de kanaalbruggen vielen in Duitse handen.
De Belgische hoofdstelling was daarmee gebroken en het Belgische leger trok zich vier dagen eerder dan men de bondgenoten voorspeld had, terug naar de Dijle-stelling waar zich net de Ententetroepen begonnen in te graven. De Duitsers bewogen op 11 mei 1940 meteen de 3. en 4. Panzer-Division naar voren om een uitval te doen door het Gat van Gembloers; de Fransen zetten daarop 2DLM en 3DLM in om die poging te blokkeren. Op 12 mei 1940 kwam het zo bij Hannuit tot de verwachte tankslag, met zo'n 1.600 deelnemende pantservoertuigen de grootste die de wereld tot op die dag gezien had. De eerste dag werd de Duitse aanval afgeslagen. Op 13 mei 1940 gelukte het door een concentratie van beide Duitse divisies tegen 3DLM uiteindelijk door het dekkingsscherm van Franse tanks heen te breken, die op de 14e succesvol werden teruggenomen achter de nu ingegraven troepen; ze hadden ongeveer 105 tanks verloren, de Duitsers zo'n 160.
Op de 15e beval generaal Erich Hoepner, tegen de hem gegeven orders in om op de infanteriedivisies te wachten, een doorbraakpoging door de Gembloersstelling te wagen. Voor de 4. Panzer-Division liep dat uit op een catastrofe: hij verloor nog eens een 120 tanks bij een aanval op de troepen van de 1e Marokkaanse Infanteriedivisie en hun 25 mm antitankkanonnen; het infanterieregiment van de 3. Panzer-Division gelukte het echter in de avond door te breken. Dat was nu echter irrelevant geworden, want de hele aanval van het Zesde leger had zijn taak als schijnbeweging al vervuld: in het zuiden hadden de ontwikkelingen hun beslissende loop gehad.
Legergroep A.
Legergroep A moest de hoofdaanval door de Ardennen uitvoeren en bestond dan ook uit drie legers, van noord naar zuid: het Vierde, Twaalfde en Zestiende. Daaraan waren in totaal 45 divisies toegewezen. Alleen aan dat grote aantal kan men al zien dat Halder geen echte "Blitzkrieg" voor ogen stond: de slagkracht lag in de infanteriedivisies. Voordat die echter ontplooid kon worden, moesten de Maasovergangen veroverd worden. In Halders oorspronkelijke plan van 24 februari zou dat op de negende dag moeten geschieden, dus in dit geval op 18 mei. Dit zou de Fransen echter de gelegenheid geven versterkingen aan te voeren. Een snelle overrompeling door gemotoriseerde infanterie was te prefereren. Omdat men echter de vrachtwagens voor een fors deel over de normale infanteriedivisies verdeeld had, beschikte men over maar weinig volledig gemotoriseerde infanteriedivisies: Legergroep A had er slechts drie. Daarom liet Halder de zeven pantserdivisies voorop gaan; niet vanwege hun 1600 tanks maar om hun 50.000 vrachtwagens en hun organieke gemotoriseerde "Schützenregimente" (SchtzRgt). Voor de onderlinge coördinatie in de beginfase kregen de vier zuidelijkste pantserdivisies een onafhankelijk hoofdkwartier direct onder legergroepniveau, als deel van de zogenaamde Panzergruppe Kleist, maar dat was alleen voor de periode tot de gezamenlijke uitbraak uit de bruggenhoofden: op dat moment moesten ze ondergeschikt gemaakt worden aan de legerhoofdkwartieren.
Opmars door de Ardennen.
Al op 9 mei hadden kleine Duitse eenheden de grens met Luxemburg overschreden; er was in de nacht van 10 mei ook een mislukte luchtlanding bij Nives en Witry (Operatie Niwi), die had moeten voorkomen dat Belgische grenstroepen versperringen stelden. De Ardennen boden zeer goede verdedigingsmogelijkheden, maar die werden slecht benut. Alleen dekkingstroepen probeerden de Duitse opmars te hinderen. De sterkste daarvan was een Belgische divisie Ardense Jagers (Regiment Ardense Jagers) die met redelijk succes een vertragend gevecht voerde maar na de eerste dag achter de Maas werd teruggenomen, juist omdat het zo'n krachtige eenheid was die men als reserve niet kon missen. Vanuit het westen trokken de Franse "Divisions Légères de Cavalerie" de Duitsers tegemoet. Deze Lichte Divisies van de Cavalerie waren de resten van de vijf oorspronkelijke cavaleriedivisies: toen die laatsten in drie pantserdivisies werden getransformeerd, lieten ze allerlei eenheden achter die niet voor de modernisering geschikt waren, zoals bereden cavalerie. Daarmee had men de vijf Lichte Divisies gevormd, ieder slechts twee brigades sterk en een allegaartje van ruiters en grote hoeveelheden licht verouderde motorvoertuigen waaronder ook lichte tanks zoals de AMR 33. Die waren echter niet van een effectief kanon voorzien en van antitankkanonnen had iedere divisie maar een dozijn. De Franse "Divisions Légères de Cavalerie" (DLC's) werden daarom zonder veel moeite teruggedrongen.
De grootste belemmering voor de Duitse opmars bleken de Duitsers zelf. Al gauw liep het opmarsschema in het honderd: alle wegen raakten verstopt en er begonnen zich files te vormen die tot ver over de Rijn reikten. De verkeerschaos was zo groot dat Franse luchtaanvallen eenvoudig de kwetsbare vrachtwagens hadden kunnen vernietigen om zo een voortijdig einde te maken aan de hele operatie. Tot grote opluchting van de Duitse commandanten bleven die echter uit. De ogen van de Entente waren op Legergroep B gericht en de Franse luchtmacht was hoe dan ook niet van zins met haar kleine bommenwerpermacht het luchtoverwicht van de "Luftwaffe" zo dicht bij de Duitse grens te betwisten. Op 12 mei bereikten de voorste Duitse eenheden de Maas.
Over de Maas.
Op drie punten zouden de Duitse troepen nu proberen bruggenhoofden over de Maas te vestigen. De aanvallen zouden voornamelijk door infanterie uitgevoerd moeten worden. Daarvan was op dat moment echter nog steeds geen voldoende overmacht voor een geslaagde doorbraak aanwezig; de hoeveelheid gemotoriseerde infanterie waarover men beschikte was daarvoor niet toereikend. Ook de artilleriesteun was zwak; die weinige kanonnen die al aanwezig waren hadden gemiddeld maar twaalf schoten per stuk voorradig. Het concentreren van meer artillerie en normale infanteriedivisies zou de Fransen ruimschoots de tijd geven de bedreigde sectoren te versterken; daartoe waren de nodige bevelen al uitgegaan toen men zag hoe massaal de Duitse aanwezigheid in de Ardennen was en men maakte zich aan Franse kant dan ook geen zorgen. Verrassenderwijs voerden de Duitsers hun hoofdaanvallen echter al op 13 mei uit.
Sedan.
De belangrijkste aanval vond plaats bij Sedan door het XIXe Legerkorps van Heinz Guderian zelf. De Maasbocht daar werd verdedigd door de 55e Infanteriedivisie van het Tweede Leger, een B-divisie met matig getrainde troepen. Door de aankomst, net op de morgen van de dertiende mei, van de 71e "Division d'Infanterie" op haar rechterflank had deze divisie haar front echter flink kunnen verkorten. Haar stellingen waren twaalf kilometer diep uitgebouwd volgens de moderne doctrine van de zoneverdediging en voorzien van vele kazematten. Men keek van een heuvelrug op de Maasvallei neer. Een "groupement" tanks had zich al achter de divisie gepositioneerd als reserve en vele andere eenheden stonden op het punt te arriveren, waaronder 3DCR. Als deze pantserdivisie zich zou kunnen ingraven was de kans op een doorbraak verkeken.
Om deze sterke positie te breken speelden de Duitsers hun troefkaart uit: tussen 12:00 en 16:00 van 13 mei werden door "Luftflotte 3" en de ondersteunende "Luftflotte 2" 1215 bombardementsvluchten uitgevoerd die voornamelijk één regimentsector van twee kilometer breedte troffen. Dit was het zwaarste luchtbombardement dat de wereld ooit beleefd had. Toen om vier uur de stormtroepen van Infanterieregiment (mot.) Großdeutschland de rivier overstaken, terwijl duikbommenwerpers de dieper gelegen Franse artillerieopstellingen begonnen te bestoken, bleek het Franse regiment verdwenen. Niet dat men allemaal gesneuveld was — 56 man werden slachtoffer — maar de troepen waren óf op de vlucht geslagen óf zo verdwaasd dat men niet meer tot tegenstand in staat was. Die avond drongen kleine groepen Duitse infanterie, stoutmoedig oprukkend zonder acht te slaan op toch nog soms hoge verliezen, tot acht kilometer diep in de Franse stellingen binnen.
In de avond van 13 mei ging plotseling onder de verdedigers van de nog eens vijf kilometer dieper gelegen beveiligingslinie het gerucht dat de Duitse tanks al achter hun positie waren. Hierop volgde de beruchte "Paniek van Bulson" waarbij het 295e IR de benen nam, hoewel op dat moment nog geen Duitse tank de rivier over was en de linie zelfs met de vijandelijke infanterie geen gevechtscontact gemaakt had. De massa vluchtende soldaten hinderde de opmars van het "7e Bataillon de Chars de Combat" (BCC) welk tankbataljon probeerde tegen de stroom in de uitgangsposities voor een tegenoffensief in te nemen, dat de volgende morgen door inzet van het "groupement" en twee regimenten infanterie het bruggenhoofd had moeten reduceren.
Vroeg in de morgen van de 14e kon het 7BCC eindelijk weer vaart maken, maar het was al te laat. Om 07:20 zetten pontons de eerste Duitse tanks van de 1. Panzer-Division de rivier over en die haastten zich naar het zuiden. Rond het middaguur botsten de Franse en Duitse tanks bij Bulson op elkaar. Omdat de eersten van het FCM 36-type waren dat niet met een krachtig antitankkanon was uitgerust, werd het 7BCC na enkele uren felle strijd met zware verliezen teruggeslagen door vier Duitse pantsercompagnies. De Fransen gelastten het tegenoffensief af en richtten zich in ter verdediging van het zuidelijker plateau van Stonne, waarvoor voorlopig ook de 3e "Division cuirassée" gebruikt werd.
Monthermé.
Bij Monthermé moest tegelijkertijd om 16:00, 13 mei het XLIe Legerkorps van Georg-Hans Reinhardt de Maas overschrijden. Van dit pantserkorps was toen echter alleen de 6. Panzer-Division aanwezig. De poging laat zien wat de kansen op een doorbraak waren zonder zware luchtondersteuning; de zwakke luchtaanval trof voornamelijk de eigen troepen. Er werd een klein bruggenhoofd gevestigd maar verdere aanvallen liepen vast in de Maasbocht die door koloniale Malagaskische troepen van de 102e Vestingdivisie van het 9e Leger verdedigd werd. Ook op 14 mei kwam men nauwelijks verder.
Dinant.
Bij Dinant, noordelijker in het vak van het 4e Leger, moest het XVe Legerkorps van Hermann Hoth de rivier over. Dit stadje ligt in België en de Maaslinie was hier dus niet versterkt. De Franse troepen van het 9e leger dachten zeker een tien dagen de tijd te hebben zich in te graven voordat de Duitsers een voldoende massa aan infanteriedivisies opgebouwd konden hebben voor een aanval. Toen de Duitse voorhoede op 12 mei aankwam, werden de bruggen net op tijd door Belgische beveiligingstroepen opgeblazen, maar bij Houx lukte het een eenheid motorrijders van de 5. Panzer-Division een bruggenhoofd te vestigen over een stuw. In de morgen van 13 mei staken het 13e en 14e "Schützenregiment" van de 5. Panzer-Division hier over, later gevolgd door het 6. Schützenregiment van de 7. Panzer-Division, de divisie van Erwin Rommel. Men rukte op tot in Haut-le-Wastia maar werd onmiddellijk geblokkeerd door de Franse mobiele reserves: 4DLC en de 5e Gemechaniseerde Infanteriedivisie. Het 6e BCC viel met zijn Renault R35 tanks aan bij Grange in de rug van de Duitse hoofdmacht en als de coördinatie met de infanterie niet zo slecht geweest was, zou het bruggenhoofd al meteen ineengestort zijn. Dat werd voorkomen maar de situatie bleef précair.
Rommel besloot een tweede aanvalsas te openen vanuit een klein bruggenhoofd dat met veel moeite twee kilometer zuidelijker bij Bouvignes gevestigd was. Om zijn gedemoraliseerde troepen weer moed te geven had Rommel persoonlijk meegeholpen bij het onder vijandelijk vuur opbouwen van een pontonbrug. Omdat de Franse 18e Infanteriedivisie die het vak hier verdedigde het gebied niet had kunnen versterken — versperringen, mijnenvelden en geruimde schootsvelden ontbraken — kon het eenvoudig geïnfiltreerd worden. In de vroege ochtend van 14 mei zond Rommel zijn 7e Schützenregiment uit voor een snelle overval van Onhaye. Het regiment werd daar meteen omsingeld door een brigade van de 1re "Division Légère de Cavalerie" maar Rommel schoot persoonlijk te hulp met de eerste dertig tanks die de rivier overgezet waren. Zijn eigen tank werd letterlijk van de weg geschoten doch hij overleefde het en zijn opmars van twaalf kilometer tot in Morville dwong de Fransen hun blokkerende divisies van het noordelijke bruggenhoofd te laten terugvallen
Tegenaanvallen van de Entente.
In de avond van 13 mei was het bericht van de gedeeltelijke doorbraak bij Sedan met grote consternatie door de hogere Franse commandanten ontvangen. Voor militairen die hun gevechtservaring grotendeels tijdens de Eerste Wereldoorlog hadden opgedaan had zo'n gebeurtenis een enorme emotionele lading die het rationele besef dat een moderne zoneverdediging in de diepte een echte uitbraak eenvoudig zou moeten kunnen voorkomen, begon te verdringen. Het vertrouwen in eigen kunnen wankelde. In de morgen van de 14e zette men wanhopig tegenmaatregelen in gang.
Luchtaanvallen op de pontonbrug bij Gaulier.
De geallieerde luchtverkenning ontdekte dat er drie pontonbruggen in aanbouw waren. Voorlopig was alleen die bij het plaatsje Gaulier bruikbaar en Guderian besloot er eerst de 1e Pantserdivisie en dan de 2e Pantserdivisie over te zetten. Het uitschakelen van die route zou de Fransen de tijd geven de crisis te bedwingen. Die crisis zag men overigens vooral in het gevaar van een te snelle en daardoor onbeheersbare opbouw van Duitse infanteriedivisies in het bruggenhoofd, niet zozeer in de Duitse pantsertroepen. Normaliter had men die bruggen met artillerievuur kunnen vernietigen, maar door de Paniek van Bulson lagen ze nu buiten het bereik van de Franse artillerie.
Generaal Gaston-Henri Billotte, commandant van de Eerste Legergroep, die het hele westelijke deel van het front omvatte, deed een dramatisch appel aan generaal François d'Astier de la Vigerie, commandant van Operatiezone Noord van de luchtmacht: "Overwinning of nederlaag zullen door deze bruggen hun loop hebben!" ("La victoire ou la défaite passe par ces ponts.").
Zowel de Franse luchtmacht als de RAF besloten alle beschikbare lichte en middelzware bommenwerpers in te zetten om de bruggen te vernietigen. De eerste had zich echter door het beleid om vooral de eigen vliegvelden te verdedigen onmachtig gemaakt. Van de 932 bommenwerpers in Frankrijk waren er slechts 242 klaar voor inzet — en daarvan konden er maar 43 daadwerkelijk bij Sedan ingezet worden vanwege de spreiding over de zuidelijker vliegvelden. De kleinere RAF kon er nog meer laten aanvallen: 109. De 152 bommenwerpers werden maar door zo'n 250 jachtvluchten gedekt, terwijl de Duitsers 814 jachtvluchten uitvoerden ter verdediging. Erger was het nog dat de Duitsers ruim driehonderd luchtafweerkanonnen hadden opgesteld. Ondanks 27 luchtaanvallen tussen 5:30 en 24:00 waarbij 47 Britse en vijf Franse bommenwerpers afgeschoten werden en dertig Franse en twintig Britse jachtvliegtuigen — voor beide luchtmachten de zwaarste dagverliezen uit hun hele geschiedenis — bleven de bruggen volledig ongeschonden. Wel moest Guderian zichzelf een aantal keren in het midden van de brug van Gaulier opstellen, terwijl hem letterlijk de bommen, neerstortende vliegtuigen en zelfs piloten om de oren vlogen, om zo zijn troepen moreel te dwingen de oversteek voort te zetten; hij hield er zelfs een stafbespreking met een ietwat verbijsterde Von Rundstedt.
Tankslag bij Flavion.
De krachtigste eenheden waarover het Franse opperbevel kon beschikken om de bruggenhoofden aan te vallen of te blokkeren waren de drie "Divisions Cuirassées" (DCR). Gamelin overwoog nog om ook 2 en 3 Divisions Légères mechaniques (DLM) daarvoor vrij te maken, maar die moesten reorganiseren van de Slag om Hannuit en waren daarbij wellicht nodig verdere Duitse aanvallen bij Gembloers af te slaan.
Gamelin had de 1e DCR, onder bevel van generaal Bruneau, achter het Gat van Gembloers in reserve staan. Laat op de avond van de 13e kreeg die het bevel zich voor te bereiden op een opmars naar het bruggenhoofd van Dinant. Om 14:00 op 14 mei kwam het opperbevel tot een definitief besluit en twee uur later zette de divisie zich in gang. Voordat men het front bereikt had, was het echter te laat voor een aanval en men overnachtte in een verzamelgebied ten noordwesten van Flavion. Toen in de vroege morgen van de 15e de Char B1's aan het tanken waren, werden ze vanuit het zuiden overvallen door de voorhoede van Rommels 7. Panzer-Division vanuit Morville. Verschillende Franse tanks werden vernietigd. Rond twaalf uur echter brak Rommel het gevecht af en verdween met zijn divisie in zuidwestelijke richting. Tegelijkertijd viel de voorhoede van de 5. Panzer-Division (de helft van deze divisie bevond zich nog achter de Maas) vanuit het oosten aan. De Fransen gingen in de tegenaanval maar nu bleek overduidelijk hoe slecht de DCRs geschikt waren voor het ontmoetingsgevecht. Zonder eigen infanterie of artillerie vielen ze bij de achtervolging van de meestal veel lichtere Duitse tanks steeds weer in hinderlagen van "Sturmpioniere" of 105 mm houwitsers en de deeleenheden raakten veel te ver verspreid. Na een verwarde slag zag Bruneau zich gedwongen naar het noordwesten terug te vallen; hij had tientallen Duitse tanks vernietigd maar van zijn eigen Char B1s was nog maar de helft inzetbaar, mede door mechanische uitval.
Stonne.
Een andere pantserdivisie was in feite al ingezet: de 3e DCR onder bevel van generaal Brocard die op 12 mei te 16:00 in Reims het opmarsbevel had gekregen, maar net te laat was geweest om zich op 13 mei bij Sedan in te graven. De divisie stond op de 14 mei om 17:30 klaar voor de tegenaanval vanuit het zuiden maar die werd uitgesteld door de bevelhebber van het XXIe Legerkorps, generaal Jean Flavigny. Deze had, gezien de geringe paraatheid van de tanks, plotseling het vertrouwen in een tegenoffensief verloren; de commandant van het Tweede Leger, generaal Charles Huntziger, had daarbij beklemtoond het bruggenhoofd eerst af te grendelen. Hij zag de toestand niet als zo dramatisch: ervan uitgaande dat het de Duitsers om de flank van de Maginotlinie te doen was liet hij die door vijf divisies blokkeren en zag dat als een duidelijk defensief succes in het kader van een verdediging in de diepte. Zijn meerdere, de opperbevelhebber van het noordoostfront Georges gaf hem op de 15e om 07:15 echter woedend het bevel alsnog in de aanval te gaan. Dat lukte echter niet meer want men had de tanks te veel verspreid zodat ze zich weer moesten reorganiseren en bijtanken: om 18:15 moest Flavigny het tegenoffensief opnieuw afblazen, mede omdat zijn gewenste uitgangspunt alweer door de Duitsers overrompeld was.
Terwijl dus aan de Franse kant de plaatselijke commandanten afwachtend waren en het opperbevel tot actie aandrong, lag aan Duitse zijde de situatie precies andersom. Men zegt weleens dat Guderian de 10. Panzer-Division achter de hand hield om het bruggenhoofd te blijven verdedigen, maar in feite was hij van plan alsnog zijn door Halder afgewezen afleidingsmanoeuvre uit te voeren en de 10. Panzer-Division te gebruiken voor een snelle uitval achter de Maginotlinie in zuidoostelijke richting. Op 14 mei om 11:45 uur werd hem dit nog uitdrukkelijk door Von Rundstedt verboden. Guderian trok zich hier echter niets van aan en zond in de morgen van de 15e het regiment "Großdeutschland" naar het gehucht Stonne dat de enige opmarsroute naar het zuiden beheerste. De Duitse infanterie stuitte daar op de FCM 36 tanks van 4BCC. Vijfmaal wisselde het plaatsje van bezitter totdat het tankbataljon er om 10:30 uitgeworpen werd. Hierop werd het bataljon versterkt door eenheden van 3DCR; een eerste tegenaanval mislukte maar in de vroege middag werden de Duitsers er weer uitgedreven. De tanks werden toen echter teruggenomen voor de hoofdaanval die in feite niet door zou gaan; een vers bataljon gemotoriseerde infanterie van de 10. Panzer-Division nam het toen voor de vierde keer voor de Duitsers in. In de nacht werd het plaatsje door Duitse tanks versterkt.
Op 16 mei 07:00 ging 3DCR officieel in de aanval, maar men beperkte zich tot een gevecht om Stonne. Eén enkele Char B1, de "Eure", drong het dorp binnen en vernietigde dertien Duitse tanks die in hinderlaag lagen, alle van het zwaardere type Panzerkampfwagen III of Panzerkampfwagen IV. Om 17:00 heroverden de Duitsers de plek echter weer. Op de 17e zou het nog viermaal van bezitter wisselen bij hevige aanvallen door de 3e Noord-Afrikaanse Infanteriedivisie. Guderian had 10 PD echter al in de nacht teruggetrokken. De Duitse opmars rond de flank van de Maginotlinie was mislukt maar hij had al een veel nuttiger taak voor de divisie geschapen.
Insubordinatie en uitbraak.
De operationele plannen van Halder voor een verdere opmars, nu er bruggenhoofden waren veroverd, waren volstrekt duidelijk. De bruggenhoofden moesten worden beveiligd en geconsolideerd. Weliswaar zou dat op een typisch Duitse wijze moeten geschieden, dus zo flexibel en agressief mogelijk en daarbij zou ook heel wat terreinwinst geboekt moeten worden, maar de belangrijkste taak was toch het veroveren van voldoende gebied om een overmacht aan infanteriedivisies op te kunnen bouwen. Op de vijfde dag na de oversteek, dus de 18e mei, zou dat proces voltooid moeten zijn. Dan zou men conform de gevestigde doctrine gezamenlijk, terwijl de hoofdmassa van het leger begeleid werd door de "snelle krachten" (pantserdivisies en gemotoriseerde infanteriedivisies), naar het westen beginnen uit te breken. Overigens waren de plannen hiervoor nog niet uitgewerkt: men meende het tijdschema en de operationele planning pas op te kunnen stellen aan de hand van de zich dan ontwikkeld hebbende situatie. Guderian en de andere pantsergeneraals moesten dus wachten op de infanterie, die op dat moment bezig was zich door het slechte wegennet van de Ardennen heen te worstelen en erop vertrouwen dat de Duitse opbouw veel sneller zou verlopen dan de Franse aanvoer van reserves. De orders waren hierin glashelder en er was geen misverstand mogelijk.
In werkelijkheid echter joegen de pantsergeneraals vanaf de morgen van de 15e hun troepen in westelijke richting, zo snel als ze die maar voort konden drijven. Rommel zette, nadat hij het gevecht met 1 DCR had afgebroken, zijn opmars in zuidwestelijke richting voort voorbij Philippeville en bereikte in de avond Froid-Chapelle, een kleine vijftig kilometer van Dinant. Guderian had 1 en 2 PD al op 14 mei scherp naar het westen laten zwenken; hij bereikte op 15 mei Launois-sur-Vence, dertig kilometer van Sedan. Zijn opmars lijkt in afstand niet erg opzienbarend, maar hij was daarbij met zijn gemotoriseerde infanterie na felle gevechten dwars door het Franse Zesde Leger geslagen dat zich hier uit reservedivisies aan het opbouwen was om het bruggenhoofd vanuit het westen te omsingelen. Het opmerkelijkst waren echter de prestaties van Reinhardts XLIe Legerkorps. Door een laatste krachtsinspanning van zijn gemotoriseerde infanterie die de Franse kazematten bestormde, brak men om 09:30 plots uit het bruggenhoofdje van Monthermé. Om 15:00 waren de tanks klaar voor een uitbraak over een enkele weg; op het eind van de dag namen ze Montcornet in, zestig kilometer verder. Het Negende Leger was zo niet alleen op zijn flanken bedreigd maar in zijn centrum gebroken en begon van de hele Maaslinie terug te vallen.
Guderians directe superieur, Ewald von Kleist, wist niet goed hoe hij deze situatie moest aanpakken. Nu eens beval hij het tempo te beperken, dan weer liet hij zich, vaak voor voldongen feiten gesteld, overtuigen zijn fiat te geven aan een verdere opmars. Omdat Montcornet toch al ingenomen was, mocht Guderian de 1. en 2. Panzer-Division dat gebied op 16 mei laten versterken, terwijl Reinhardt consolideerde. Ondertussen rukte Rommel in het noorden op naar de Franse grens. Op de vroege ochtend van de 17e mei bleek 1 PD echter al over de Oise doorgestoten te zijn voorbij Ribemont, 110 kilometer van Sedan, 6 PD lag iets noordelijker voorbij Guise. Waar Rommel was, wist niemand meer want hij was zogenaamd te ver opgerukt voor radiocontact. In de avond van de 16e brak hij door de Franse grensversterkingen, rolde letterlijk over de in hun slaap verraste resten van 5e "Division d'Infanterie Motorisée" heen en stak de hele nacht doorrijdend, na bij Avesnes de resten van 1DCR verslagen te hebben, de Samber over en veroverde Le Cateau. Dit leverde zijn eenheid de bijnaam "Spookdivisie" op. Men had zich opnieuw door alle Franse reserves heengeslagen en strategische bewegingsvrijheid verworven: nog verder westelijk was geen vijand meer te bekennen; niets stond een opmars naar Het Kanaal nog in de weg. Op dat moment echter werd de pantsertroepen een halt toegeroepen: niet door de vijand maar door het eigen opperbevel.
Het haltbevel van Montcornet.
Op de 15e en 16e was het Duitse opperbevel erg verward geraakt door de onverwachte opmarssnelheid van de eigen troepen. Steeds opnieuw kreeg men van tussenliggende bevelslagen te horen dat men nadrukkelijk een bepaalde uiterste lijn aangewezen had, om dan een paar uur later het bericht te krijgen dat die toch weer overschreden was. Het feit dat dit over de hele frontsector tussen Namen en Sedan tegelijkertijd gebeurde, stemde tot uiterste achterdocht en later is gesuggereerd dat er een afspraak tussen de pantsergeneraals moest hebben bestaan zich zo te gedragen. De werkelijke oorzaak lag echter op een hoger niveau: hoewel in de lijn van het plan van Halder "Panzergruppe Kleist" zijn operationele zelfstandigheid moest verliezen zodra de bruggenhoofden gevestigd waren, had Von Rundstedt al begin mei besloten om, op voorwaarde dat alle drie de pantserkorpsen (ook dat van Rommel) een uitbraak zou gelukken, in feite het oorspronkelijke operationele plan van Von Manstein uit te voeren in plaats van "Aufmarschweisung 4". Dat had hij immers speciaal voor zijn Legergroep A laten opstellen. Dit verklaart waarom de pantsergeneraals zo haastig oprukten: van het succes van die dag zou het gaan afhangen of ze aan de Infanterie ondergeschikt zouden worden gemaakt. In de middag van 15 mei twijfelde Von Rundstedt nog; de uitbraak bij Monthermé overtuigde hem echter en hij gaf het groene licht voor een strategisch uitval naar de kust. De pantserdivisies werden nu alleen formeel onder bevel van de infanterielegers gesteld.
Dit verklaart mede de halfslachtige houding van Von Kleist: moest hij het opperbevel gehoorzamen of zijn meer directe superieur? Toen hij in de morgen van de 17e merkte hoezeer Guderian de hem geboden vrijheid misbruikt had, ontlaadde de spanning zich in een woedeaanval jegens de ongehoorzame. Hij gebood hem naar een geïmproviseerd vliegveldje bij Montcornet en toen Von Kleist uit zijn vliegtuigje stapte, begon hij Guderian meteen de huid vol te schelden. Toen zijn meerdere even op adem moest komen, bood Guderian meteen zijn ontslag aan dat ook onmiddellijk geaccepteerd werd. Dit beviel Von Rundstedt echter niets; hij zond "Generaloberst" Wilhelm List, bevelhebber van het Twaalfde Leger, om de ruzie te sussen en Guderian in zijn functie te herstellen. Von Rundstedt had namelijk geen zondebok nodig want hij had te horen gekregen dat het opperbevel van mening veranderd was.
Het was te verwachten geweest dat juist chefstaf Halder het meest verontrust zou zijn geworden: het was immers zijn plan dat met voeten getreden werd. In de loop van de 16e begon hij echter zijn opvattingen met het uur bij te stellen. De berichten waren namelijk uitzonderlijk gunstig. Zijn oorspronkelijke opzet om eerst zo veel mogelijk krachten te concentreren had als doel gehad een mogelijke Franse tegenconcentratie te kunnen overwinnen. De meeste lokale Franse reserves leken nu echter al ingezet en de luchtverkenning kon nergens een spoor ontdekken van massale strategische Franse troepenverplaatsingen van andere fronten die voldoende groot waren om een bedreiging op te leveren. Het had er alle schijn van dat het de Duitsers gelukt was een volledige strategische verrassing te bereiken en dat het Franse opperbevel onmachtig was tot een adequate reactie. Naar eigen opvatting had Halder er nooit van uit mogen gaan dat dit zou gebeuren, maar nu dat toch het geval was, zou het dwaasheid zijn er niet vol gebruik van te maken. Ook hij was nu niet meer van plan op de infanteriedivisies te wachten. Maar hij was ook niet van zins zich aan Von Mansteins plan te houden: nu de kans rijp was moest die gebruikt worden voor een nog veel ambitieuzer doel: Halder wilde meteen naar Parijs oprukken om Frankrijk met één klap uit de oorlog te stoten. Voorlopig zou hij zijn denkbeelden echter niet kunnen uitvoeren, want er was één man, nog hoger in de hiërarchie, die zijn eigen opvattingen had: Hitler zelf.
Hitler was eerst volkomen overdonderd door het succes. Naar de kaart kijkend stamelde hij: “Es ist ein Wunder...”. Al snel echter maakte euforie plaats voor achterdocht en onzekerheid. In geen geval mocht de nu gewonnen positie op het spel gezet worden. De pantserdivisies dienden halt te houden op de lijn Le Cateau - Laon om te voorkomen dat ze in een hinderlaag zouden lopen. De al ontstane zuidflank moest zo snel mogelijk gedekt worden door het Twaalfde Leger. Zolang die zijn positie niet had ingenomen, mocht er geen verdere opmars meer plaatsvinden. Aldus bepaalde hij dwingend op 17 mei in zijn "Führer-Weisung No. 12". De Duitse oorlogsmachine kwam tot stilstand, de Entente de kans gevend op een drastische oplossing van de crisis.
Reactie van de Entente.
De pantserdivisies stonden nu drie dagen vrijwel stil. Door hun snelle opmars was er een groot gat ontstaan tussen de pantserspitsen en de langzamere infanteriedivisies waarvan de meeste zich nog door het wegennet van de Ardennen heen aan het wringen waren. Een flankaanval had ze dus eenvoudig af kunnen snijden. Daarbij waren ze zelfs erg kwetsbaar voor een directe aanval: ze hadden zich niet ingegraven en hun paraatheid was na zeven dagen vrijwel continue inzet sterk verminderd: de helft van de tanks was in reparatie, de brandstof was bijna op en de bemanningen waren na vier nachten zonder slaap oververmoeid en hielden zich wakker met een verplichte dosis peppillen met pervitine. Een tegenstoot door een sterke verse gemechaniseerde macht kon ze vernietigen.
Het gelukte het Franse opperbevel echter niet tot een adequate reactie te komen. Dat kwam allereerst door het feit dat de heersende doctrine van de "Bataille Conduite" de hele bevelsstructuur ongeschikt had gemaakt voor een drastisch ingrijpen in de strategie. Ondergeschikten was geleerd geen eigen initiatief te tonen; zij wachtten dus op bevelen van hogerhand. De staven waren echter ingesteld op een langzame en minutieuze planning, waarna de opperbevelhebbers zich niet meer met de uitvoering bemoeiden want die lag al vast in het plan. Eigenlijk was het Franse opperbevel zelf helemaal geen operationeel orgaan. Er waren niet eens voldoende telefoonlijnen voor een werkelijke aansturing. Alles was gericht op het bevelscentrum — en daar lag Het Plan. Als dat fundamenteel fout bleek, was er niets dat het kon vervangen.
Maar zelfs een effectief functionerend opperbevel had op dat moment weinig kunnen uitrichten. Toen Churchill op 16 mei Gamelin bezocht, stelde hij hem de vraag waar de strategische reserve was. Gamelin antwoordde met een enkel woord: "Aucune" ("geen"). Hij had eigenlijk al geen echt volledig reserveleger gehad; zijn losse infanteriedivisies, geïmproviseerd samengevoegd in een nieuw 6e Leger, waren al ten westen van Sedan verslagen en nu waren er ook simpelweg onvoldoende pantserreserves over. Van de drie pantserdivisies van de Infanterie waren er twee al overhaast ingezet tegen de bruggenhoofden; de laatste, 2DCR, werd door de opmars van Guderians korps op 16 mei bij verrassing in tweeën gesplitst. De drie van de Cavalerie waren verdeeld. De sterkste geallieerde divisie, 1DLM, was helemaal in het ongerede geraakt doordat ze zich eerst Nederland in had moeten bewegen en daarna weer overhaast naar het zuiden: op 17 mei had men nog maar drie SOMUA S35 tanks operationeel. Men besloot de drie DLM's tot een sterk Pantserkorps Prioux te herenigen, maar het lukte voorlopig niet eens de tanks bij de infanteriedivisies weg te krijgen waar men ze ter versterking had ingezet: de commandanten weigerden ze af te geven.
De enige tegenaanval die van de grond kwam, werd uitgevoerd door de geïmproviseerde 4e DCR van Charles de Gaulle, die op 15 mei opdracht gekregen had uit losse tankbataljons een nieuwe pantserdivisie te vormen. Hiermee viel hij op 17 en 19 mei de zuidflank van de Duitse penetratie aan, maar dat besefte hij niet eens. Niemand wist precies wat de Duitsers van plan waren. Ze dreigden in vier richtingen tegelijk: naar het noorden in de rug van de geallieerde hoofdmacht; naar het westen om die af te snijden; naar het zuiden in de richting van Parijs en naar het oosten in de rug van de Maginotlinie. En inderdaad was Von Manstein allereerst van plan geweest de hoofdmacht direct te omvatten, wilde Halder naar Parijs en had Guderian een nevenaanval naar het zuidoosten willen uitvoeren. De Gaulles aanvallen bleven daarom in diepte beperkt, ook omdat het met zijn enkele divisie, zelf nauwelijks voorzien van infanterie of artillerie, geen zin had te ver op te rukken. Het belang van zijn acties werd na de oorlog sterk overdreven: de Gaulle zou als enige de Duitsers hebben kunnen stoppen en Parijs voor een maand hebben gered van de opmars.
Ook van een tegenaanval van de geallieerde hoofdmacht kon geen sprake zijn: die werd gebonden door het offensief van Legergroep B en daarbij was al veel gevechtskracht verloren door de enkele opmars naar Midden-België; een volledige draaiing van het front naar het zuiden zou de troepen tezeer verzwakken. Eigenlijk waren beide partijen slechts in staat geweest om eenmalig een krachtige hoofdbeweging uit te voeren. De Entente dwong met haar eigen opmars de Duitsers echter niet tot een beslissend gevecht maar probeerde slechts een blokkerende positie in te nemen. Daarmee maakte ze zich fataal kwetsbaar voor de mogelijkheid van een Duitse opmars met het karakter van een tegenoffensief, een parerende stoot in de flank van haar hoofdmacht. Het enige wat nu nog vrijgemaakt zou kunnen worden was het twintigtal divisies dat, gezien de zwakte van Legergroep C, overbodig achter de Maginotlinie lag, maar het zou weken duren voordat die eenheden per trein naar het westen vervoerd waren.
Behalve een aanval tegen Legergroep A waren er nog andere opties. Men zou met de hoofdmacht de numeriek zwakkere Legergroep B kunnen aanvallen en verslaan voordat de Duitse divisies in de Ardennen te hulp konden schieten. Een alternatief was om front te blijven vormen en eerst naar het oosten en dan naar het zuiden verdedigend slag te leveren, iets wat, ook bij een Duitse overwinning in die slag, de vijandelijke troepen althans zou uitputten. Een laatste uitweg lag in het in de steek laten van de Belgen, om de snelle gemechaniseerde en gemotoriseerde eenheden, samen met zo veel mogelijk materieel en voorraden, in veiligheid te brengen achter de Somme. Maar het Franse opperbevel was te gedemoraliseerd om een radicale beslissing te nemen. Toen Churchill Gamelin vroeg wat hij eigenlijk wél dacht te doen om de crisis te bezweren, kreeg hij te horen: "Minderwaardigheid in aantallen, minderwaardigheid in uitrusting, minderwaardigheid in methode". Hij leek zich al bij de nederlaag te hebben neergelegd en schoof de beslissing voor zich uit terwijl hij de hoofdmacht naar de Schelde liet terugvallen, een terugtocht die het moreel en de gevechtskracht van de troepen ondermijnde zonder dat ze de vijand enige schade toebracht. Geconfronteerd met dit defaitisme namen de Britten al op 16 mei de beslissing om desnoods de BEF te evacueren.
Gamelin zag pas op 19 mei onder ogen dat de Duitsers van plan waren naar Het Kanaal op te rukken; hij gaf in zijn Notitie Nr. 12 bevel alle gemechaniseerde troepen zo snel mogelijk op de toekomstige flanken van die penetratie te concentreren voor een tegenaanval. Voordat deze order kon worden uitgevoerd, werd Gamelin echter die dag nog als opperbevelhebber vervangen door de 74-jarige Maxime Weygand, die Gamelins order meteen herriep omdat hij zich eerst zelf op de hoogte wilde stellen van de toestand aan het front.
Naar Het Kanaal.
Op diezelfde 19 mei kreeg Halder eindelijk toestemming van Hitler de pantserdivisies, die wat op krachten waren gekomen, weer in gang te zetten. Niet dat die helemaal hadden stilgehouden; maar men was niet verder gevorderd dan de lijn Kamerijk- Péronne. Halder mocht echter zijn plan Parijs meteen aan te vallen niet uitvoeren. In plaats daarvan moest hij de geallieerde hoofdmacht afsnijden voordat die kon ontsnappen. Ook de onzekere Hitler moest toegeven dat de tijd begon te dringen; de gunstige situatie zou niet eeuwig duren. In de morgen van 20 mei sloeg Guderians pantserkorps de zwakke halfgetrainde Britse 18e en 23e Territoriale Divisies uiteen, die het enige obstakel vormden tussen hem en de kust. Amiens, het doel van zovele vergeefse bloedige Duitse offensieven in de Eerste Wereldoorlog, viel vrijwel zonder slag of stoot in zijn handen.
Daarna volgde Abbeville en daarmee de meest westelijke brug over de Somme: de laatste verbinding met het zuiden. Het Belgische Leger en de elitedivisies van de Entente: de Britse Expeditiemacht en het Franse 7e en 1e Leger, waren nu op het land geheel omsloten. In de avond bereikte om 22:00, 257 uur na het begin van de invasie, een verkenningseenheid van de 2. Panzer-Division honderd kilometer naar het westen Noyelles waar het estuarium van de Somme in Het Kanaal uitmondde. Zowel naar het zuiden als naar het noorden was er geen gevechtscontact meer. De stafkaarten meldden in rood: "fast feindfrei!". Opnieuw had men zich strategische bewegingsvrijheid verworven. Guderian was van plan ditmaal de gelegenheid ten volle uit te buiten. Hij zond onmiddellijk zijn drie pantserdivisies naar het noorden, naar de Kanaalhaven Boulogne en de Noordzeehavens Calais en Duinkerke, om ook de ontsnappingsweg over zee te sluiten.
Het Weygandplan en de Slag bij Atrecht.
Net als de eerste, leidde ook deze tweede snelle opmars van hun pantsertroepen tot grote nervositeit bij het Duitse opperbevel. Opnieuw viel er een gat tussen de tanks en de inzetbare infanteriedivisies. Deze keer was dat zelfs veel groter doordat bijna alle arriverende infanterie-eenheden gebruikt waren om aan de zuidflank een verdedigingsfront langs het Aisnekanaal in te richten. Versterkingen vorderden maar traag. Op de 21e mei, de twaalfde dag van de aanval, moest een kwart van Legergroep A de Duitse grens nog over. De "schouders" van de doorbraak konden slechts licht met infanterie bezet worden en lagen maar veertig kilometer van elkaar af. Bij de pantsertroepen zelf nam de gevechtskracht weer snel af door brandstofgebrek en mechanische uitval.
Ten noorden lagen, volgens de meest optimistische schattingen, zo'n zeventig geallieerde divisies. Dat was goed nieuws als men ervan uitging dat die alle onherroepelijk in de val zaten, maar werd bedenkelijk indien men op de kaart keek en zag hoe gering in aantal de Duitse eenheden waren. Wat er zich precies in het zuiden bevond, wist men niet. De Duitse stafkaarten gaven alleen nog vestingeenheden in de Maginotlinie aan: men ging er voorzichtigheidshalve van uit dat de massa van de Franse Legergroep 2 zich naar het westen aan het bewegen was voor een tegenaanval. In ieder geval hadden de Fransen een grote materieelreserve aan tanks en men wist dat verse Britse tankeenheden naar Frankrijk aan het oversteken waren. Men vroeg zich dus af of men niet met open ogen in een gigantische hinderlaag aan het lopen was.
Inderdaad stelde de nieuwe Franse opperbevelhebber Weygand op 22 mei in zijn Operatiebevel Nr. 1 het "Weygandplan" op dat tot doel had precies zo'n hinderlaag tot stand te brengen. Vanuit het zuiden moesten vijf pantserdivisies, de 2e, 3e en 4e DCR, de nieuw opgerichte 7e DLM en de Britse "1st Armoured Division" de Duitse corridor aanvallen en van het noorden de drie pantserdivisies van Pantserkorps Prioux samen met de Britse "Heavy Armoured Brigade" en de meeste beschikbare gemotoriseerde eenheden. Zo zou men de Duitse pantserspitsen afsnijden en vernietigen en de continuïteit van het front herstellen. De organieke sterkte van de aanvallende eenheden bedroeg een kleine tweeduizend tanks, bijna het dubbele van wat de Duitsers nog inzetbaar hadden. Het was dus op papier een zeer kansrijk en correct plan — en in feite identiek aan dat wat Gamelin twee dagen eerder bevolen had. Het probleem was alleen dat de inzetbaarheid aan geallieerde kant zo mogelijk nog lager lag dan aan Duitse zijde. In feite was maar een zeshonderdtal tanks beschikbaar. En doordat het plan drie dagen uitgesteld was, zou het voor de eenheden uit het zuiden vele dagen duren voordat ze zich in de juiste startpositie geconcentreerd hadden.
Door puur toeval zou echter al op 21 mei een tegenaanval uitgevoerd worden die wel wat weg had van het noordelijke deel van het Weygandplan. De Britse stafgeneraal William Edmund Ironside, had op 20 mei generaal Bilotte zo ver gekregen de volgende dag een gezamenlijke aanval met vijf divisies tegen de Duitse noordflank te beginnen. Door een misverstand werd de Franse hoofdaanval een dag uitgesteld; door een ander misverstand, vatte generaal Harold Franklyn, commandant van de "5th Infantry Division", dit op als een lokale aanval ter verbetering van zijn positie. Zo kwam het echter toch tot een beperkte tankslag: op 21 mei zwenkten de 74 zwaar gepantserde Matilda I en Matilda II-infanterietanks van de enige Britse pantserbrigade bij de BEF, op hun rechterflank ondersteund door een zestigtal Franse tanks van 3DLM, rond Arras en sloegen na een zes kilometer recht in nietsvermoedend oprukkende eenheden van Rommels 7. Panzer-Division. De Duitse infanterie sloeg op de vlucht, hun zwakke antitankkanonnen werden vermorzeld, een aantal Pzkpfw 38 (t)'s werd vernietigd en Rommel moest weer eens persoonlijk ingrijpen om de rust te herstellen door middel van de inzet van de krachtige 88 mm luchtafweerkanonnen als antitankwapen. Het was slechts een klein tactisch succesje voor de Britten, maar toen Rommel hoorde dat delen van de SS-Totenkopfdivision door de Franse tanks op de vlucht waren gejaagd, terwijl zijn eigen teruggeroepen 25e Pantserregiment tegen die tanks zware verliezen leed, berichtte hij aan het opperbevel dat hij door wel duizend geallieerde tanks werd aangevallen.
Rommels overdreven bericht had bij het Duitse opperbevel een enorme uitwerking omdat het precies overeenkwam met hun ergste verwachtingen. Dit moest het gevreesde tegenoffensief zijn! Men besloot de pantserdivisies een dag halt te laten houden tot de "Crisis bij Arras" bedwongen was. De 10. "Panzer-Division", oorspronkelijk door Guderian aangewezen naar Duinkerke op te rukken, moest in reserve blijven. De volgende dag echter bleek hoe zwak het geallieerde tegenoffensief was; met wat moeite kon ook de Franse aanval ten oosten van Arras opgevangen worden en de pantsertroepen kregen weer toestemming hun opmars te hervatten. Ook de Britse opperbevelhebber van de BEF, John Gort, kwam tot de conclusie dat de positie van de ingesloten troepen hopeloos was en beval in de morgen van 23 mei op Duinkerke terug te vallen ter evacuatie; hij bleef doof voor de smeekbede van Weygand althans een "Réduit de Flandres" te handhaven; de havens die zo'n positie zouden moeten bevoorraden waren al bedreigd: dezelfde dag viel de 2. Panzer-Division Boulogne aan en 10. Panzer-Division Calais. Eenheden van de 1. Panzer-Division stonden nog geen dertig kilometer van Duinkerke, terwijl de hoofdmacht van de BEF nog honderd kilometer van de reddende haven verwijderd was bij Doornik.
Duinkerken.
Op 24 mei gaf Hitler echter aan de pantserdivisies het bevel de opmars naar Duinkerke voorlopig te stoppen. Over de motieven voor dit haltbevel is heel veel gediscussieerd, alsmede over de vraag wat de directe en indirecte gevolgen ervan zijn geweest. Nervositeit en de behoefte zich te laten gelden tegenover de generaals schijnen de belangrijkste directe oorzaken te zijn geweest van Hitlers besluit. De meer algemene context was het besef dat men de uitgeputte pantsertroepen niet in nodeloos gevaar moest brengen door ze het risico te laten lopen klem te komen zitten tussen de kust en de grote massa naar het westen wijkende geallieerde troepen. Het was ook gunstiger dat die wegvluchtten en door die terugtocht zo veel mogelijk gevechtskracht verloren dan dat men ze tot een wanhopige laatste slag zou dwingen die ook de Duitsers veel tijd, mankracht en munitie zou kosten. Dat dit geen denkbeeldige mogelijkheid was, bleek toen Boulogne pas op 25 mei geheel veroverd werd en Calais pas op de 27e, na hevige gevechten met kleinere Britse eenheden die ter versterking naar die havens waren gezonden. Ook de Franse garnizoenen sloegen daar nog fel van zich af.
Door de Britse terugtocht naar het vrij westelijk gelegen Duinkerke werd de coördinatie tussen de bondgenoten snel slechter; de verdediging van zowel het Belgische als het Franse Eerste Leger kwam in de lucht te hangen, iets wat anders geweest zou zijn als men door de val van Duinkerke gedwongen was geworden zich op Oostende terug te trekken. Nu dreigde er op de rechterflank van het Belgische leger een gat te vallen en op diens linkerflank trok het Franse Zevende Leger zich uit Zeeuws-Vlaanderen terug. Op de 26e had de Belgische strijdmacht al van de Schelde moeten terugvallen op de Leie. Hoewel nog grotendeels intact, was men zeer vermoeid en wanordelijk geraakt door de terugtocht. Daarbij voerden de Duitsers tijdens deze Leieslag van 23 tot 28 mei, de zwaarste aanvallen op het Belgische leger van de hele campagne uit. Leopold III zag het nut van een verder verzet niet in, nu de Britten kennelijk toch niet van plan waren stand te houden. Op 27 mei maakte hij aan zijn bondgenoten bekend te zullen capituleren; op hun aandringen werd de overgave nog een dag uitgesteld tot 28 mei. De verdediging van West-Vlaanderen stortte nu geheel ineen. In een steeds kleiner wordend gebied werden een miljoen soldaten en vele honderdduizenden vluchtelingen opeengedrongen, waarbij de chaos en de ellende nog vergroot werden door de onophoudelijke Duitse luchtaanvallen op het overvolle wegennet.
Zuidelijker dreigde het Franse Eerste Leger, het sterkste van het land, geheel omsloten te raken. Men slaagde er niet in snel genoeg terug te trekken, nadat het eindelijk duidelijk geworden was dat men niets meer van de Britten had te verwachten. Zo'n zestigduizend man werd omsingeld bij Rijsel. Volgens de legende die achteraf over het gebeuren ontstond, zouden deze troepen in een manhaftig verzet zich hebben opgeofferd om de Evacuatie uit Duinkerke mogelijk te maken. In werkelijkheid duurde het puur door de grote massa die de Duitsers afschrikte nog enige dagen voordat hun capitulatie een feit was op 31 mei. Vreemd genoeg bleef men — hoewel er geen reële kans meer bestond de ingesloten troepen te ontzetten — het zuidelijke deel van het Weygandplan uitvoeren; er werden tot en met 4 juni verschillende zware tegenaanvallen door Franse en Britse pantsereenheden uitgevoerd op de Duitse bruggenhoofden over de Somme bij Abbeville en Amiens. Hoewel lokaal de Duitse infanterie op de vlucht sloeg, slaagde men er zelfs niet in de steden te heroveren; het enige resultaat van de aanvallen was een verspilling van kostbare pantserreserves.
Ondertussen waren de Britten al op 26 mei begonnen met Operatie Dynamo, de inscheping vanuit Duinkerke. Door de terughoudende houding van de Duitsers, die de reductie grotendeels aan de zwakkere Legergroep B overlieten, slaagde men erin tot en met 4 juni ruim 330.000 geallieerde soldaten te evacueren. Zevenhonderdduizend man werden vanaf 20 mei krijgsgevangen gemaakt; de beste geallieerde troepen waren daarmee verdwenen, zonder dat het de Duitsers veel gevechtskracht gekost had: van 10 mei tot 1 juni bedroegen de Duitse verliezen 10.252 doden, 8.463 vermisten en 42.523 gewonden voor een totaal van 61.238 man. De pantserdivisies hadden weliswaar 611 gevechtstanks verloren, een kwart van hun sterkte, maar dat kon ten dele uit de materieelreserve worden goedgemaakt. De meeste Duitse infanteriedivisies hadden nog nauwelijks aan de gevechten deelgenomen. "Fall Gelb" had daarmee een uitstekende uitgangspositie geschapen voor de volgende operatie: "Fall Rot".

</doc>
<doc id="34742" url="https://nl.wikipedia.org/wiki?curid=34742" title="Katholieke Radio Omroep">
Katholieke Radio Omroep

De Katholieke Radio Omroep (KRO) was een Nederlandse katholieke publieke omroeporganisatie met A-status, opgericht op 23 april 1925 door pastoor Lambertus Hendricus Perquin O.P. als "Bond van R.-K. Radio Vereenigingen". In juni 1926 werd de omroep hernoemd naar KRO, de naam die tot 2021 gebruikt zou worden.
De KRO was een katholieke omroep. De KRO verzorgde tevens de uitzendingen van het RKK. De omroep staat onder andere bekend om de (vooral Britse) detectives die ze met grote regelmaat uitzendt, onder andere tijdens de jaarlijkse "Detectivenacht" en in de "Detectivemaand" (Tegenhanger van het EK of WK voetbal). Het KRO-programma "Boer zoekt Vrouw" is het best bekeken amusementsprogramma van de Nederlandse televisie.
De KRO geeft de programmabladen "KRO Magazine" (oplage 200.000) en "Mikro Gids" (oplage 480.000 per week) uit. Yvonne de Haan is waarnemend directievoorzitter a.i./ zakelijk directeur. In augustus 2010 werden er 'vergaande gesprekken' gevoerd met de IKON, NCRV en RKK over een mogelijke fusie tot een grote confessionele omroep. In mei 2011 werd bekend dat de KRO en NCRV waarschijnlijk zouden fuseren. Op 1 januari 2014 is KRO-NCRV ontstaan uit een fusie van de omroepen KRO en NCRV en op 1 januari 2019 is de Vereniging KRO opgegaan in de Vereniging KRO-NCRV.
Doelen.
Volgens zijn statuten stelt de KRO zich ten doel "om radio en televisie te doen strekken tot geestelijke ontplooiing, voorlichting en ontspanning van luisteraars en kijkers. Bij het vervullen van zijn taken erkent en belijdt het Gods Openbaring zoals deze door de Rooms-Katholieke Kerk wordt bewaard en doorgegeven." De KRO heeft vooral faam verworven met maatschappelijk betrokken programma's en journalistiek ("Brandpunt"), met name in de jaren zestig en zeventig over onderwerpen als de Nederlandse progressieve katholieken, de bevrijdingsbeweging in Afrika en Zuid-Amerika, de oorlog in Vietnam, Watergate.
Successen.
De KRO was na de NCRV echter de minstbekroonde omroep: het heeft slechts 10 onderscheidingen (Zilveren Nipkowschijf/ Zilveren Reissmicrofoon) ontvangen van de Nipkowstichting, tegen de AVRO met 13 onderscheidingen, de NOS 18, de VARA 29 en de VPRO 36. Voor de KRO-Netwerk-documentaire "Welcome in North-Korea" ontvingen makers Raymond Feddema en Peter Tetteroo een Amerikaanse Emmy. De KRO jeugdprogramma's waren daarentegen uiterst succesvol, met name in de periode 1998-2013 onder leiding van Jan-Willem Bult toen meerdere keren de prestigieuze Prix Jeunesse International (München) werd gewonnen, de 'Oscars van de kindertelevisie'. Evenals meerdere keren de Prix Danube (Bratislava), de Cinekid Kinderkast, de Nederlandse Academy Award, de Nederlandse Beeld- en Geluid Award, Divercine (Montevideo), La Matatena (México City) en de prestigieuze NHK Japan Prize (Tokyo). En nominaties voor o.a. de international Emmy Awards en voor Cartoon Forum European Broadcaster of the Year.
KRO-presentatrice Yvon Jaspers is ook veelvuldig onderscheiden. Zij won vijf keer de Zilveren Televizier Ster, de publieksprijs voor beste vrouwelijke televisiepersoonlijkheid van het jaar: in 2006, 2008, 2009, 2010 en 2012. Ze werd in eerste instantie als presentator van jeugdprogramma's naar de KRO gehaald door toenmalig creatief hoofd jeugd Jan-Willem Bult (van 1997-2013) en won met hem o.a. de Noord-Zuid Trofee voor Groot Licht en de Prix Jeunesse International voor ZigZag (televisieprogramma). 
Er kan indicatief gesteld worden dat de KRO voor zijn radioprogramma's in eigen kring zeer algemene waardering kreeg, en daardoor ook steeds een voldoende grote ledenbasis behield, vooral door programma's als
Katholieke element.
Tot in de jaren zestig was de KRO herkenbaar als katholieke organisatie, onder meer door het regelmatig uitzenden van missen (op zondagen, kerkelijke feestdagen) en gebeden (dagelijks het angelus om 12 uur). In de jaren zestig nam monseigneur Bekkers (1908 - 1966), de bisschop van 's-Hertogenbosch, vaak deel aan de uitzendingen. Door secularisatie en ontzuiling trad dit katholieke element minder op de voorgrond en groeide er een zekere spanning tussen Kerk en omroep. Vooral de opkomst van de populaire zender Hilversum 3, waar uitsluitend popmuziek gedraaid wordt, betekende dat de omroepen zich aan het "format" conformeerden, waardoor er verder identiteitsverlies optrad.
In de periode van de polarisatie die zich binnen de Nederlandse kerkprovincie in de laatste drie decennia van de 20e eeuw afspeelde, kwam bij de KRO de modernistische zijde wat meer aan bod dan de conservatieve. Sinds de eeuwwisseling tracht de KRO het katholieke element weer meer naar voren te laten komen.
Televisie.
Programma's.
Bekende KRO-televisieprogramma's en films uit het verleden zijn:
Omroepers/omroepsters.
"op chronologische volgorde"
Programmablad.
Zoals elke publieke omroep geeft de KRO een wekelijks programmablad uit, met daarin gegevens over radio- en televisieprogramma's en redactionele artikelen als toelichting op de programma's. Thans in twee versies: "KRO Magazine" (oplage 200.000) en "Mikro Gids" (oplage 480.000 per week). De voorganger van het KRO Magazine in de jaren '70, was getiteld "Studio", dat onder leiding van hoofdredacteur Gerard Groen (1933-2018) uitgroeide tot een progressief en toonaangevend magazine over de media, met grote achtergrondverhalen en interviews, ontdaan van een typisch rooms-katholieke signatuur.

</doc>
<doc id="34743" url="https://nl.wikipedia.org/wiki?curid=34743" title="Champagne">
Champagne

Champagne of 

</doc>
<doc id="34744" url="https://nl.wikipedia.org/wiki?curid=34744" title="Ministerie van Verkeer en Waterstaat">
Ministerie van Verkeer en Waterstaat

Het ministerie van Verkeer en Waterstaat was een Nederlands ministerie, dat in 1947 is opgericht en op 14 oktober 2010 samenging met delen van het ministerie van VROM onder de naam ministerie van Infrastructuur en Milieu. Het ministerie hield zich bezig met verkeer en waterstaat. Het verstrekte ook de nationaliteitsbewijzen van zeeschepen (en ook van pleziervaartuigen), die zeebrieven worden genoemd. De laatste visie van het ministerie luidde: "Verkeer en Waterstaat zorgt dat de fysieke basis, het fundament van Nederland, solide is en dat wij ons vlot kunnen verplaatsen, zodat wij hier veilig kunnen leven en werken", met als motto "Vlot bewegen. Veilig leven. Verkeer en Waterstaat."
Zie de Lijst van Nederlandse ministers van Verkeer en Waterstaat en Lijst van Nederlandse staatssecretarissen van Verkeer en Waterstaat voor het volledige overzicht van ministers en staatssecretarissen. Het ministerie was te Den Haag gevestigd in het voormalig hoofdkantoor van KLM. In 2017 werd dit gebouw verlaten en daarna omgebouwd tot woningen.
Geschiedenis.
Voor 1947 had het ministerie verantwoordelijk voor verkeer en waterstaat een iets andere naam of vormden de beleidsterreinen onderdeel van een ander ministerie. Vanaf 1877 tot 1906 vielen deze beleidsterreinen onder het ministerie van Waterstaat, Handel en Nijverheid. Het ministerie kende tussen 1906 en 1947 als namen ministerie van Waterstaat (1906–45), ministerie van Verkeer en Energie (1945–46) en ministerie van Verkeer (1946–47). In 1946 droeg het ministerie van Verkeer en Energie energie en mijnbouw over aan het Ministerie van Economische Zaken; het resterende 'ministerie van Verkeer' kreeg er scheepvaart bij, zodat in 1947 het 'ministerie van Verkeer en Waterstaat' ontstond.
In 2010 ging het ministerie voort als het ministerie van Infrastructuur en Milieu nadat er delen van het ministerie van VROM werden ingevoegd.
Organisaties.
Tot het ministerie behoorden:
Aandeelhouder.
Het ministerie was bij opheffing aandeelhouder van:
Het ministerie was daarnaast eerder ook aandeelhouder van:

</doc>
<doc id="34745" url="https://nl.wikipedia.org/wiki?curid=34745" title="Klein Azië">
Klein Azië



</doc>
<doc id="34746" url="https://nl.wikipedia.org/wiki?curid=34746" title="Vloer">
Vloer

In de bouw kan het begrip vloer op veel manieren worden uitgelegd. De prefabindustrie denkt bij het woord vloer aan de vloerelementen die zij produceren, het vloerenbedrijf bedoelt de dekvloeren die ze aanbrengen en de stoffeerder denkt aan zijn vloerbedekking.
Vloer als bouwkundig element.
Een vloer is de bodem van een ruimte of vertrek in een gebouw.
Een vloer is een horizontaal en constructief element in een gebouw, dat een dragende en tevens een scheidende functie heeft. Het draagt wat op de vloer aanwezig is, zoals meubilair, apparatuur, mens en wanden. Het scheidt ruimten binnen eenzelfde gebouw, het scheidt binnen en buiten door middel van een dakvloer en het scheidt woningen als een woningscheidende vloer. 
Vloertypen.
Er zijn verschillende typen vloeren met hun specifieke eisen te onderscheiden:
Aan elk van de hierboven genoemde vloertypen zijn dus specifieke eisen te stellen en dat geeft een andere samenstelling van de vloerconstructie per vloertype. In aardbevingsgebieden zullen andere eisen aan de vloeren worden gesteld dan in België en Nederland. Het toepassingsgebied speelt ook een rol, een fabrieksvloer zal aan andere eisen moeten voldoen dan een woningbouwvloer.

</doc>
<doc id="34747" url="https://nl.wikipedia.org/wiki?curid=34747" title="Constructie">
Constructie

Een constructie is een geheel dat herleidbaar (omkeerbaar) uit twee of meer delen is samengevoegd. Een houten klomp is dus geen constructie, een simpel kruis al wel.
Constructieleer is de wetenschap van het bouwen van constructies, zoals machines, bruggen en gebouwen. De constructieleer vormt een belangrijk onderdeel van de civiele techniek, de mechanica en de werktuigbouwkunde.
In de bouwkunde is een constructie (drager) dat deel van het bouwwerk dat zorgt voor de sterkte, stijfheid en stabiliteit. Zo ontstaat de scheiding tussen drager en inbouw. Een kozijn is dus niet constructief, een dragende binnenwand wel.
'Constructie' als metafoor.
In de sociologie en filosofie is een 'constructie' een naar een idee of een stel ideeën samengesteld organisch geheel.
In bedrijfseconomische zin wordt 'constructie' ook wel gebruikt voor de manier waarop binnen bedrijven de bedrijfsfinanciën worden georganiseerd. "Payrolling" is bijvoorbeeld de constructie waarbij een werkgever de financiële verantwoordelijkheid voor zijn werknemers uitbesteedt aan een payroll-onderneming. Met een meer beladen connotatie verwijst 'constructie' naar de manier waarop buitenlandse concerns belasting 'ontwijken', namelijk door het optuigen van (o.a. Nederlandse) houdster-, financierings- of royalty-vennootschappen, bijvoorbeeld via een trustkantoor.

</doc>
<doc id="34748" url="https://nl.wikipedia.org/wiki?curid=34748" title="BSE">
BSE

BSE heeft meer dan een betekenis:

</doc>
<doc id="34749" url="https://nl.wikipedia.org/wiki?curid=34749" title="Boviene spongiforme encefalopathie">
Boviene spongiforme encefalopathie

Boviene spongiforme encefalopathie (BSE), ook wel gekkekoeienziekte genoemd, is een ziekte van runderen die door prionen wordt veroorzaakt. De ziekte ontleent zijn naam (die "sponsachtige hersenziekte bij runderen" betekent) aan het uiterlijk van het hersenweefsel onder de microscoop: de dode, verdwenen zenuwcellen laten 'leegten' achter.
Als weefsels van aan BSE lijdende dieren die prionen bevatten (met name het centraal zenuwstelsel en het lymfkliersysteem) op normale wijze worden gekookt gaan de prionen niet (voldoende) kapot. 
Als andere wezens van een koe eten die deze ziekte had, dan bestaat de kans dat ze – wellicht door een wondje in de mond, of mogelijk toch door opname uit het maag-darmkanaal – intacte prionen in hun bloedbaan krijgen en zelf ook ziek worden. Bij koeien gaat dit vrij makkelijk, zo heeft de geschiedenis geleerd.
Tekenen en symptomen.
Koeien die besmet zijn met BSE zonderen zich vaak af van de rest van de kudde. Naarmate de ziekte vordert, vertonen ze steeds meer neurologische tekens. Een van de duidelijkste tekens is agressiviteit. Het vee is vaak ook overgevoelig voor geluid en aanrakingen, en krijgen last van ataxie (een verstoring van het evenwicht en bewegingscoördinatie). De systematische ziekteverschijnselen zijn een daling in melkproductie, anorexie en loomheid.
De BSE-epidemie in Groot-Brittannië.
In Groot-Brittannië kregen koeien vroeger diermeel waarin onder andere resten van koeien en andere dieren zoals schapen waren verwerkt, afkomstig van zieke dieren die niet geschikt waren voor menselijke consumptie. Ook scrapie-schapen werden tot vleesmeel verwerkt. Voordien was het gebruikelijk zieke kadavers te verbranden. Cruciaal was ook de andere manier waarop dit diermeel, alleen in Groot-Brittannië, geproduceerd werd. Het betrof een efficiënter continu proces, waarbij (simpel gezegd) aan één kant het materiaal de installatie inging en aan de andere kant het diermeel eruit kwam. Maar later bleek dat niet aan de gangbare internationale proceseisen voldaan werd. Koken, sterilisatie en zelfs autoclaveren zijn echter onvoldoende gebleken om prionen onschadelijk te maken, het besmettingsgevaar blijft aanwezig. 
Het resultaat was een snel optredende landelijke epidemie van BSE in 1992 die honderdduizenden dieren trof, waarvan een groot aantal uiteindelijk toch door mensen is geconsumeerd omdat veel besmette koeien zijn geslacht voordat ze symptomen konden ontwikkelen.
De epidemie is bedwongen door het systematisch doden en vernietigen van aangetaste kuddes. Daarenboven zijn de algemene voorschriften voor de slacht aangescherpt en worden hersenen, het ruggenmerg en de grote zenuwen buiten de voedselketen gehouden. Na de BSE-epidemie is het eiwitrijke diermeel als voedselbron verboden en grotendeels vervangen door sojameel.
Variant Creutzfeldt-Jakob Disease (vCJD).
Hoewel aanvankelijk gedacht werd dat de ziekte niet tussen verschillende soorten kon worden overgedragen is dat inmiddels voor een aantal diersoorten onomstotelijk bewezen door middel van experimenteel onderzoek. Het uiteindelijke bewijs voor overdracht van BSE op mensen is niet geleverd, maar de overeenkomsten tussen BSE bij koeien en een nieuwe variant van de ziekte van Creutzfeldt-Jakob bij mensen zijn zo talrijk, dat onder wetenschappers nauwelijks twijfel bestaat over de vraag of de ziekte van koe op mens is overgedragen. Het finale bewijs kan niet geleverd worden, omdat mensen niet onder laboratoriumomstandigheden worden besmet met BSE.
In Groot-Brittannië werd in 1996 bekendgemaakt dat sinds 1994 tien mensen overleden waren aan een waarschijnlijk nieuwe variant van Creutzfeldt-Jakob. Deze patiënten waren gemiddeld veel jonger dan normale Creutzfeldt-Jakob patiënten en ook het ziekteproces verliep anders dan dat van patiënten die de sporadische variant van Creutzfeldt-Jakob hadden. Het vermoeden bestond toen al, dat deze nieuwe variant van Creutzfeldt-Jakob (inmiddels wordt altijd de term variant-Creutzfeldt-Jakob disease gebruikt, afgekort vCJD) veroorzaakt zou kunnen zijn door de consumptie van rundvlees afkomstig van met BSE besmette runderen. Enkele jaren later is door middel van experimenteel onderzoek aangetoond dat vCJD zeer waarschijnlijk veroorzaakt wordt door de consumptie van rundvlees afkomstig van BSE besmette runderen.
De ziekte is na het optreden van de eerste symptomen binnen één à twee jaar dodelijk. Door onzekerheid over de lengte van de incubatietijd was men aanvankelijk beducht voor een navenante epidemie onder mensen als onder rundvee, het aantal nieuwe gevallen bleef echter beperkt. In totaal zijn er in Groot-Brittannië tot februari 2009 167 mensen aan vCJD overleden. Daarbuiten waren dat er 46, waarvan drie in Nederland.
Andere diersoorten.
Experimenteel is de ziekte op een aantal andere diersoorten, vooral evenhoevigen, overgedragen; bij schapen was de ziekte scrapie al langer bekend; bij mensen bestond er naast de al bekende ziekte van Creutzfeldt-Jakob, in Nieuw-Guinea een verwante aandoening, kuru, die door kannibalisme werd overgebracht. Amerikaanse eekhoorns bleken ook een soortgelijke ziekte te kennen. 
Zie ook: GSS (syndroom van Gerstmann-Sträussler-Scheinker).

</doc>
<doc id="34750" url="https://nl.wikipedia.org/wiki?curid=34750" title="Erytrocytbezinkingssnelheid">
Erytrocytbezinkingssnelheid

De erytrocytbezinkingssnelheid, ook wel bezinking (sedimentatie) of BSE (bezinkingssnelheid van de erytrocyten) en soms onjuist ook bloedbezinksel genoemd, is de snelheid (mm/uur) waarmee de erytrocyten (rode bloedcellen) in een buisje bloed onder invloed van de zwaartekracht naar beneden zakken.
Meting van de bezinkingssnelheid.
De bezinkingssnelheid van de erytrocyten in het plasma wordt gemeten door een buisje bloed af te nemen dat onstolbaar is gemaakt. In de door het CLSI (Clinical and Laboratory Standards Institute) in 2011 gepubliceerde "Procedures for the Erythrocyte Sedimentation Rate Test: H02-A5" en de in 2010 door de ICSH (International Council for Standardization in Haematology) gepubliceerde "ICSH review of the measurement of the erythrocyte sedimentation rate" is de enig toegelaten referentiemethode (Westergren) beschreven. Conform daarmee wordt het bloed verdund met natriumcitraat (4+1) en opgebracht in een pipet met een standaardlengte van ten minste 200 mm en een diameter van 2,55 mm. 
De pipet blijft 1 uur onder trilvrije omstandigheden staan en wordt na 1 uur afgelezen. In dit uur zijn de rode bloedcellen naar beneden gezakt en is een heldere kolom plasma ontstaan. De lengte van deze kolom wordt in millimeter gemeten. De bezinking is verhoogd als deze hoger is dan 15 mm voor mannen en hoger dan 20 bij vrouwen. De bezinking kan ook na 30 minuten worden afgelezen en worden omgerekend naar een uur.
Interpretatie.
Normaliter zakt een erytrocyt niet zo snel naar beneden onder de invloed van de zwaartekracht aangezien het soortelijk gewicht bijna gelijk is aan dat van plasma. Er zijn echter 4 belangrijke factoren die de bezinking beïnvloeden:
De BSE is verhoogd bij ziekteprocessen waarbij er een toename is van eiwitten (met name fibrinogeen en immunoglobulines). Voorbeelden hiervan zijn infectieziekten en infarcten waarbij de BSE meestal niet boven 100 mm is. Ook bij een verminderde botsingsfrequentie zoals bij bloedarmoede is er een toename in de BSE te zien. Bij reumatische aandoeningen of maligniteiten kan de bezinking toenemen tot boven de 100 mm. 
Een ongewoon lage bezinking kan wijzen op toegenomen stroperigheid van het bloed (polyglobulie), bijvoorbeeld door een toename in rode bloedcellen of door een vormverandering van de rode bloedcellen.
Invloed van ontstekingen.
Het bezinkingsgetal wordt door vele parameters beïnvloed, maar is een vrij goede maat voor de activiteit van ontstekingsprocessen in het lichaam. Bij ontstekingen zijn bepaalde eiwitproducten ook wel acutefase-eiwitten genoemd (in het bijzonder fibrinogeen) in het bloed te vinden. Deze zorgen ervoor, dat de afstoting van de erytrocyten (rode bloedcellen) vermindert of de aggregatie verhoogd wordt en deze sneller naar beneden zakken. De BSE zegt echter weinig over de "oorzaak" van die ontsteking: het kan evengoed om een zere keel gaan, als om een reumatoïde artritis of een blindedarmontsteking. Omdat de BSE vrij laat een reactie geeft na het begin van de ontsteking wordt deze bepaling steeds meer verdrongen door de bepaling van het C-reactief proteïne, de CRP-test.

</doc>
<doc id="34751" url="https://nl.wikipedia.org/wiki?curid=34751" title="Gekke-koeienziekte">
Gekke-koeienziekte



</doc>
<doc id="34753" url="https://nl.wikipedia.org/wiki?curid=34753" title="Prion">
Prion

Een prion is een verkeerd gevouwen eiwit dat bij mens en dier ernstige neurodegeneratieve ziekten kan veroorzaken. Prionen kunnen hun verkeerde ruimtelijke structuur doorgeven aan andere, goed gevouwen eiwitten. Hierdoor kunnen eiwitklonteringen ontstaan die schadelijk zijn voor de functie van cellen en van het organisme. Enkele nauw verwante hersenziekten – de ziekte van Creutzfeldt-Jakob in mensen, scrapie in schapen en boviene spongiforme encefalopathie in runderen – worden veroorzaakt door een verkeerd gevouwen, geaggregeerde vorm van PrP (een prion-eiwit).
Prionen zijn overdraagbaar tussen diersoorten door opname via het voedsel. Prionen gedragen zich hierdoor als ziekteverwekkers zoals bacteriën of virussen, hoewel ze geen apart genetisch materiaal bevatten.
Achtergrond.
Eiwitten bestaan uit ketens van aminozuren die opgevouwen zijn. Bij een prion is deze eiwitvouwing abnormaal verlopen en het resulterende deeltje kan niet zoals normale eiwitten worden afgebroken door eiwitafbrekende enzymen (proteasen). Bij contact met de normale versie van het eiwit zetten ze dit normale eiwit bovendien aan om ook over te gaan tot abnormale vouwing. Hierdoor ontstaat een kettingreactie in de cel waarbij uiteindelijk alle moleculen van dat eiwit in de abnormale, niet-functionele configuratie verkeren. Hierdoor gaan aangetaste zenuwcellen uiteindelijk dood, waardoor zieke dieren neurologische verschijnselen gaan vertonen en uiteindelijk ook doodgaan. Het is nog onzeker of de dieren sterven door het wegvallen van de werking van het correcte eiwit of door de werking van de foute eiwitten.
De benaming prion komt van "proteinaceous infectious particles" oftewel "eiwitachtige ziekmakende deeltjes".
Prionproteïne-gen en ziekten.
Het normale eiwit PrPc wordt gecodeerd door het PRNP-gen (het prionproteïne-gen), dat bij de mens gelegen is op chromosoom 20 (locus 20p13). Door mutaties van het gen PRNP kunnen er door kleine afwijkingen in de gevormde aminozuren prionen (bij scrapie: PrPSc) gevormd worden. In deze gevallen kan de ziekte erfelijk zijn. De schapenfokkerij is bezig om de schapen genetisch scrapievrij te maken. Vanaf oktober 2004 mogen in Nederland alleen resistente (met het ARR/ARR genotype) dekrammen gebruikt worden met als doel het fokken van scrapie-ongevoelige schapen. In 2006 is door genetische manipulatie een koe gemaakt die niet het eiwit heeft waaruit het prion ontstaat. Deze lijkt zich verder normaal te ontwikkelen en inderdaad niet vatbaar te zijn voor BSE.
Lange tijd zijn de prionziekten een groot raadsel geweest: bij experimenten bleken de ziekten overdraagbaar te zijn, waardoor ze tot de infectieziekten konden worden gerekend, maar het veroorzakende agens was kleiner dan welke bacterie of welk virus ook. Het exacte werkingsmechanisme is tot op heden niet helemaal opgehelderd.
Ontdekking.
De Amerikaanse onderzoeker Stanley B. Prusiner kwam in 1982 voor het eerst met zijn nieuwe infectieprincipe op de proppen en lanceerde de term ‘prion’, een samentrekking voor "proteinaceous infectious particle". Hij ontving hiervoor in 1997 een Nobelprijs voor de geneeskunde. Hij beweerde dat bepaalde eiwitten in het lichaam verantwoordelijk waren voor enkele tot dan toe onbegrijpelijke ziekten.
Het was de grootste doorbraak in de medische microbiologie van de 20e eeuw want het ging tegen alle gevestigde opvattingen in; men ging er namelijk nog steeds van uit dat alle infectieziekten veroorzaakt worden door ziekteverwekkende micro-organismen. Deze "klassieke" ziekteverwekkers bevatten allemaal DNA of RNA dat de genetische codes bevat van deze pathogenen en dat nodig is om te kunnen voortplanten.
Een prionziekte wordt veroorzaakt doordat een normaal eiwit in de hersencellen wordt omgevormd tot een abnormaal eiwit. Het normale eiwit heeft een functie in het biologische ritme, het draagt boodschappen over tussen cellen en wordt in principe na gebruik door de enzymen van de hersencellen afgebroken. Om nog onbekende redenen verandert het eiwit soms van structuur, waarna het een ravage aanricht in het zenuwstelsel. Zo’n infectieus eiwit of prion is namelijk ook in staat normale eiwitten om te vormen tot abnormale en schadelijke exemplaren. De aanwezigheid van deze schadelijke prionen vinden we terug in de hersenen en alle zenuwcellen van besmette dieren en kunnen bij opstapeling leiden tot het afsterven van de zenuwcellen. Verhitting tot 100 graden Celsius en ook autoclaveren (steriliseren onder verhoogde druk) is niet voldoende om prionen af te breken en onschadelijk te maken.
Vaccin.
Aan de Universiteit van Calgary wordt er gewerkt aan een vaccin om de verspreiding onder herten te voorkomen.
Prionziekten.
Bij verschillende diersoorten en de mens zijn inmiddels een aantal prionziekten bekend, waarvan de bekendste zijn:

</doc>
<doc id="34756" url="https://nl.wikipedia.org/wiki?curid=34756" title="Tinallinge (plaats)">
Tinallinge (plaats)



</doc>
<doc id="34757" url="https://nl.wikipedia.org/wiki?curid=34757" title="Teheran">
Teheran

Teheran (Perzisch: تهران, Tehran, uitspraak [tʰehˈɾɒːn]) is de hoofdstad van Iran en tevens de hoofdplaats van de provincie Teheran. Ze ligt in het noordelijke gedeelte van het land aan de voet van de Elboers. Tijdens de census van 2011 had de stad Teheran meer dan acht miljoen inwoners. Tezamen met de voorsteden wordt in het stedelijk gebied een inwoneraantal van ruim 13 miljoen geschat.
Teheran ligt geografisch gezien dicht bij verschillende grenzen, waaronder de grens met Turkmenistan in het noordoosten.
Geografie.
Teheran ligt op een hoogte variërend van ongeveer 1100 meter in het zuidelijke gedeelte van de stad tot 1750 meter in het noordelijke gedeelte van de stad.
Teheran heeft een landklimaat met grote temperatuurverschillen tussen zomer en winter. De zomers zijn droog en heet. De gemiddelde temperatuur voor de maand juli ligt boven de dertig graden. De winters zijn koud, met temperaturen rond het vriespunt. In de winter valt geregeld sneeuw in de stad.
Teheran kent een groot aantal straten met aan weerszijden oude platanen, wat de stad de bijnaam 'Plataanstad' gaf in de geschiedenis.
Geschiedenis.
Teheran wordt voor het eerst vermeld in de elfde eeuw v.Chr., maar archeologische opgravingen hebben aangetoond dat de eerste bewoners zich zo rond 3000 v.Chr. vestigden. Teheran was vroeger een van de dorpen van de grote, oude stad Rey. Pas vanaf de zeventiende eeuw ontwikkelde Teheran zich tot een echte stad.
Agha Muhammad Khan, de stichter van de Kadjaren-dynastie, koos Teheran in 1788 als de hoofdstad van Iran. De tweede sjah van de Kadjaren, Fath Ali, die de basis legde voor een Perzische culturele renaissance, liet mooie en grote paleizen optrekken in Teheran. Onder zijn regering vestigden zich vele ambachtslieden en kooplieden uit oudere Perzische centra als Kashan, Isfahan, Shiraz en Tabriz in de nieuwe hoofdstad.
Teheran tegenwoordig.
De bevolking is overwegend jong en hoog opgeleid, hoewel vrij veel (hoogopgeleide) jongeren door de zeer slechte economische omstandigheden de stad verlaten en zich elders in de wereld vestigen.
Onder andere door de grootte, de slechte verkeerssituatie, het sterk verouderde wagenpark en zijn ongunstige ligging, kampt de stad met een enorme luchtvervuiling. Teheran behoort in dit opzicht tot de vijf meest vervuilde steden ter wereld en het gebeurt niet zelden dat scholen sluiten vanwege smogalarm. In 2000 opende de metro van Teheran die op sommige trajecten een alternatief biedt voor het drukke wegverkeer. Het netwerk heeft anno 2010 drie lijnen, een lengte van meer dan vijftig kilometer en bestaat uit 52 stations.
Bestuurlijke indeling.
Teheran is onderverdeeld in 22 gemeentelijke districten, elk met zijn bestuurlijke centrum.
Binnen deze 22 districten liggen de volgende grote wijken:
Abbas Abad, Afsariyeh, Amaniyeh, Amir Abad, Aryashahr, Bagh Feiz, Baharestan, Darakeh, Darband, Dardasht, Dar Abad, Darrous, Dehkadeh Olampik, Ekhtiyariyeh, Ekbatan, Elahiyeh, Evin, Farmanieh, Fereshteh, Gheitariye, Gholhak, Gisha, Gomrok, Hasan Abad, Jamaran, Jannat Abad, Javadiyeh, Jomhuri, Jordan, Lavizan, Mehran, Narmak, Navab, Nazi Abad, Niavaran, Park-e Shahr, Pasdaran, Piroozi, Punak, Ray, Sa'adat Abad, Sadeghiyeh, Seyed Khandan, Sohrevardi, Shahrara, Shahr-e ziba, Shahrak-e Gharb, Shemiran, Tajrish, Tehranno, Tehranpars, Tehransar, Vanak, Velenjak, Yaft Abad, Yusef Abad, Zafaraniyeh, etc.
Bouwwerken.
Beroemd zijn de bazaar in het zuiden van de stad waar een keur aan producten kan worden gekocht, het voormalige paleis van de sjah, alsmede de vele parken die de stad telt.
Moderne bouwwerken zijn onder andere de Borj-e Milad en de Azadi-toren op het Azadi-plein.
Toerisme.
In Teheran zijn meerdere culturele bezienswaardigheden.

</doc>
<doc id="34758" url="https://nl.wikipedia.org/wiki?curid=34758" title="Aduarderzijl">
Aduarderzijl

Aduarderzijl (Gronings: "Auwerderziel") is een gehucht in de gemeente Westerkwartier in de Nederlandse provincie Groningen, gelegen ten zuiden van het Reitdiep. Er wonen ongeveer 50 mensen.
Het gehucht ligt ten oosten van het gehucht Allersma, ten noordoosten van het dorp Ezinge, ten noorden van het dorp Feerwerd en ten noordwesten van de wierde Antum en het dorp Garnwerd. Bij het gehucht ligt het bijna gelijknamig sluizencomplex de Aduarderzijlen, Dit complex nabij het Reitdiep bestaat uit gerestaureerde sluizen uit 1706 en 1867.
Sluisgeschiedenis.
Ontstaan en blokhuis.
Het gehucht ontstond volgens de meest recente inzichten kort na 1285 toen monniken van het klooster van Aduard het Aduarderdiep lieten graven naar het Reitdiep en hier de gelijknamige zijl (spuisluis) aanlegden. Deze zijl diende onder andere voor de afwatering van gebieden nabij de stad Groningen op het Reitdiep, dat tot eind 19e eeuw in open verbinding met de zee stond. Voor het beheer werd het Aduarderzijlvest opgericht. Oorspronkelijk vond de afwatering van het gebied plaats via de Feerwerdertocht, die via de Hunze bij Kloosterburen in de Waddenzee uitmondde.
Aduarderzijl was door haar positie vroeger van strategisch belang. In 1501, tijdens de twisten tussen de Schieringers en Vetkopers, werd door de Saksen een blokhuis van 5 roeden (20 meter) breed gebouwd bij de zijl in opdracht van de stadhouder van Friesland om zo de stad te dwarsbomen. Op dit blokhuis werd een staket geplaatst en rondom werd een gracht gegraven. Ook werd een houten brug over het Reitdiep gelegd naar Schilligeham. Voor het graafwerk werden de inwoners van het Westerkwartier opgeroepen. Het blokhuis werd 'Stuir Groningen' of 'Waert Groningen' genoemd. De stad sloot echter een alliantie met de Geldersen (zie Gelderse Oorlogen) en zette in 1514 troepen van Karel van Gelre in om het blokhuis te veroveren, waarna het werd afgebroken. Het hout van de brug werd aan de inwoners van Schilligeham gegeven, daar deze veel te lijden hadden gehad van brandschade.
Rond 1554 poogde Vredewold haar afwatering van het dichtgeslibde 'Ipegat' (De Kolk) ten noorden van Okswerd te verplaatsen naar de Aduarderzijl, waartoe een verdrag met het zijlvest werd getekend. De stad en het stadshamrik kwamen hier echter tegen in het verweer en uiteindelijk liet Vredewold dan maar in 1561 de Nieuwe Sloterzijl bouwen bij Niezijl.
Tachtigjarige Oorlog.
Tijdens de Tachtigjarige Oorlog werd in 1580 in opdracht van de Ommelander heren door de Staatse legeraanvoerder Willem Lodewijk een schans gebouwd op het stuk tussen de beide huidige zijlen. Drie maanden later, in augustus 1580, werd de schans echter door Spaanse troepen veroverd. In 1581 werd de schans heroverd door Wigbold van Ewsum, maar kort daarna heroverden de Spanjaarden de schans weer. In 1590 werd de schans versterkt door de Spanjaarden. Kort daarna trok de Spaanse legerleider Verdugo zich terug in de stad en werd de schans weer bezet door de Staatsen. Op 17 september 1593 keerde Verdugo terug om de schans te heroveren. De eerste en tweede aanval werden afgeslagen door de ruim 30 man sterke bezetting van de Staatse vaandrig Herman Ophof, maar de derde aanval van de veel sterkere aanvallende macht lukte wel. De weinige Staatse mannen en vrouwen die niet reeds bij de aanval sneuvelden, werden vervolgens gewurgd en enkele kinderen werden in de gracht verdronken. In mei 1594 kwamen 12 vaandels troepen van Willem Lodewijk naar de schans om deze te heroveren. Uit woedde over de moorden door de Spanjaarden het jaar ervoor wachtten ze niet op het bevel van Willem Lodewijk en vielen de door 140 Spanjaarden verdedigde schans meteen aan. Slechts 8 Spaanse soldaten die zich verstopt hadden en enkele vrouwen en kinderen, wisten het te overleven. De Staatsen telden 50 doden. Bij de aanval was het kruitmagazijn ontploft, zodat de schans vervolgens onbruikbaar was. Niet lang daarna gaf de stad zich over bij de Reductie van Groningen.
17e en 18e eeuw.
Tijdens het Rampjaar 1672 vormde de zijl onderdeel van de waterlinie ten noordwesten van Groningen. Bij de aanval van Bommen Berend werden alle 17 zeesluizen open gezet om het hele Reitdiepgebied onder water te zetten, zodat de stad niet vanuit het westen kon worden aangevallen. Het zoute water betekende wel een ramp voor de landbouw in het gebied.
In de 17e eeuw werd er een nieuwe houten sluis gebouwd, waarvan de deuren echter in 1686 werden weggeslagen door de Sint-Maartensvloed. De huidige stenen Westelijke of Oude Sluis werd in 1706 door het zijlvest gebouwd en had oorspronkelijk 3 deuren: ebdeuren voor het binnenhouden van het water voor de landbouw en scheepvaart bij laagwater; vloeddeuren voor het keren van zeewater bij vloed (werden door de druk dichtgedrukt); en stormdeuren die bij stormvloed werden gesloten ter extra veiligheid.
19e en 20e eeuw.
Toen de oude zijl te klein werd, werd ter bevordering van de waterdoorvoer uit het achterland in 1867 naast de Aduarderzijl de "Kokersluis" (ook Nieuwe of Oostelijke Sluis) aangelegd, een dubbele uitwateringsluis, maar zonder stormdeuren. Vroeger kon de sluiswachter met gietijzeren lieren de sluisdeuren bedienen. Om op de middelste pijler te komen was een trap gemonteerd in een nis in de sluis. De lieren verdwenen later en de nis werd dichtgemetseld.
In 1877 werd het Reitdiep afgesloten bij Zoutkamp, waardoor de zeewerende functie van de Aduarderzijl verviel. In 1895 werd de Kokersluis hersteld en vernieuwd. In 1914 werd de bakstenen boogbrug over de Aduarderzijl vervangen door de huidige betonnen liggerbrug om zo hoge schepen die vierkant met stro waren beladen ook onder de brug door te kunnen laten varen. In 1969 werd de Lauwerszee bedijkt, waarop de zuidelijke Reitdiepdijk bij de dijkverordening van 1974 officieel zijn zeewerende functie verloor. De sluizen hadden toen geen functie meer en werden niet meer onderhouden, zodat ze langzaam vervielen. De deuren verrotten en werden vervolgens verwijderd. Niet iedereen wilde dit met lede ogen aanzien en in 1989 werd daarop de Stichting Herstel Aduarderzijlen opgericht, die haar plan voorlegde aan het verantwoordelijke waterschap Westerkwartier. Deze steunde de plannen, maar had echter geen geld voor het herstel, evenmin als de provincie Groningen waarbij vervolgens werd aangeklopt. De Europese Unie zegde daarop 1,5 miljoen gulden toe, mits het in de vorm van een waterbouwkundig leerproject voor jongeren werd gegoten. De verantwoordelijke gemeente Winsum had de sluizen in dezelfde tijd op de monumentenlijst geplaatst en zegde daarom ook geld toe. Daarop werden de sluizen hersteld, voorzien van nieuwe eb- en stormvloeddeuren en, de aanzet van de vroegere boogbrug zichtbaar gemaakt en de oorspronkelijke sluitsteen met het jaartal 1706 ingemetseld. In 1993 was de klus geklaard en werden de sluizen heropend.
In 2017 werden door waterschap Noorderzijlvest twee 18e eeuwse kanonnen geplaatst bij de sluizen, die volgens de overlevering hier vroeger ook gestaan hebben, maar sindsdien opgeslagen lagen bij de gemeente Winsum.
Bebouwing.
Pal naast de sluis staat een witgepleisterd waarhuis, de voormalige sluiswachterswoning (waren = bewaren, bewaken), waarvan het oudste deel uit 1680 en het voorhuis uit 1706 dateert. Rond 1880 stonden er vier tapperijen in het gehucht (een op elke 5 huizen), waaronder het waarhuis, waar de sluiswachter ook borrels schonk. Dit grote aantal hield verband met het feit dat schippers een scheepsjagers hier vaak een tijd moesten wachten alvorens ze door de sluis konden varen, omdat het water binnen en buiten de sluizen even hoog moest staan. In tussentijd konden ze dan de tijd doden in een van de uitspanningen.
Iets zuidwestelijker van het waarhuis ligt de eigenlijke kern van het gehucht, die bestaat uit twee straten met een aantal huizen en een minicamping met jachthaventje ten zuiden daarvan.

</doc>
<doc id="34759" url="https://nl.wikipedia.org/wiki?curid=34759" title="Hulptaal">
Hulptaal



</doc>
<doc id="34760" url="https://nl.wikipedia.org/wiki?curid=34760" title="Geconstrueerde taal">
Geconstrueerde taal



</doc>
<doc id="34761" url="https://nl.wikipedia.org/wiki?curid=34761" title="Presbyterianisme">
Presbyterianisme

Presbyterianisme is een vorm van calvinisme die ontstaan is in Schotland en Engeland gedurende de Schotse Reformatie, die vooral door John Knox geleid werd. De Presbyteriaanse Kerk komt dan ook vooral in Schotland en Engelstalige gebieden voor. In Nederland werden in de jaren 50 van de 20e eeuw enkele Presbyteriaal Hervormde Gemeenten gesticht onder leiding van dominee Gerrit Taverne sr.
De Presbyteriaanse Kerk is de evenknie van de Nederlandse gereformeerde kerken. Kenmerkend voor deze kerken is dat taken die in episcopaalse kerken zijn voorbehouden aan een bisschop, hier worden uitgeoefend door leken. Deze leken worden "elders" of ouderlingen genoemd. De opvattingen van presbyterianen zijn gebaseerd op het gedachtegoed van Johannes Calvijn en vallen dan ook onder het calvinisme. Presbyteriaanse theologie benadrukt doorgaans de soevereiniteit van God, het gezag van de Schrift en de noodzaak van "genade" door het geloof in Christus.

</doc>
<doc id="34764" url="https://nl.wikipedia.org/wiki?curid=34764" title="Baha'i">
Baha'i



</doc>
<doc id="34766" url="https://nl.wikipedia.org/wiki?curid=34766" title="Ijsland">
Ijsland



</doc>
<doc id="34767" url="https://nl.wikipedia.org/wiki?curid=34767" title="Noord Amerika">
Noord Amerika



</doc>
<doc id="34768" url="https://nl.wikipedia.org/wiki?curid=34768" title="Gekkekoeienziekte">
Gekkekoeienziekte



</doc>
<doc id="34769" url="https://nl.wikipedia.org/wiki?curid=34769" title="1000">
1000

Het jaar 1000 is het 100e jaar in de 10e eeuw volgens de christelijke jaartelling.

</doc>
<doc id="34771" url="https://nl.wikipedia.org/wiki?curid=34771" title="Guatemalteekse quetzal">
Guatemalteekse quetzal

De Guatemalteekse quetzal is de munteenheid van Guatemala. De munt is vernoemd naar de nationale vogel van Guatemala, de quetzal ("Pharomachrus mocinno").
Munten.
Er zijn munten van 1, 5, 10, 25 en 50 centavos en van 1 quetzal. 
Bankbiljetten.
Er zijn bankbiljetten van 1, 5, 10, 20, 50, 100 en 200 quetzal.

</doc>
<doc id="34772" url="https://nl.wikipedia.org/wiki?curid=34772" title="Tijdlijn van de ruimtevaart (2000-2009)">
Tijdlijn van de ruimtevaart (2000-2009)

Hieronder een tijdlijn van gebeurtenissen in de ruimtevaart in de periode van 2000 tot en met 2009.

</doc>
<doc id="34773" url="https://nl.wikipedia.org/wiki?curid=34773" title="Lod (Israël)">
Lod (Israël)

Lod (Hebreeuws: ; Arabisch: , "Al-Ludd", "Lydda") is een plaats in het centrale district van Israël, ongeveer 22 kilometer ten zuidoosten van Tel Aviv en 3 kilometer ten noorden van Ramla. In 2016 had de stad 73.608 inwoners. De meerderheid van de bevolking is joods (80,3%), een Palestijns-Arabische minderheid is islamitisch (18,6%) en christelijk (1,1%).
In de stad staat de Sint-Joriskerk, de El-Chodrmoskee en een synagoge. Deze gebedshuizen zijn onderdeel van hetzelfde gebouwencomplex, maar hebben verschillende ingangen.
De Luchthaven Ben-Gurion is in de buurt gebouwd op de plek van het voormalige Britse militaire vliegveld, met verkeersknooppunten van autowegen en spoorwegen.
Geschiedenis.
In de Hebreeuwse bijbel (bij de christenen het Oude Testament), in 1 Kronieken 8:12 wordt Lod genoemd als stad die door de Israëlitische stam Benjamin was gesticht. Opnieuw bewoond na de Babylonische ballingschap (Ezra 2:33; Neh.11:35). Viel daarna onder de gouverneur van Samaria. In 145 vgj weer geclaimd door de joden (1 Mak.11:34). In het Nieuwe Testament (Christelijk) komt de stad voor in "Handelingen" 9:32.35 en 38. In de loop der eeuwen erna stond de stad ook bekend als "Lydda", "Lydea" en "Al-Lydd", maar heeft ook bekendgestaan met de naam "Diospolis". Flavius Josephus vermeldt, dat Julius Caesar de rechten van de Joden in de stad herstelde.
Na de Val van Jeruzalem in 70 gj was het tijdlang een rabbijns centrum. In de Byzantijnse tijd tijdlang bisschopszetel. Na de komst van de Arabieren hoofdstad van hun provincie (jund) Filastin tot Ramla die rol kreeg.
1947-1948.
De Palestijnse steden Lydda en Ramleh werden in 1947 in het Verdelingsplan van de Verenigde Naties Resolutie 181 Algemene Vergadering Verenigde Naties voor het Mandaatgebied Palestina bij het Arabische gebied ingedeeld.
Nadat in mei 1948 David Ben-Goerion (de eerste premier van Israël) de onafhankelijke staat Israël had uitgeroepen werd in juli 1948 de 'Operatie Dani' uitgevoerd, om onder meer deze Arabisch-Palestijnse steden te veroveren. De kolonel van het bataljon was Moshe Dayan. Tijdens de eerste aanval onder leiding van Yigal Allon werd op 11 juli 1948 de stad vanuit de lucht gebombardeerd. Daarna trokken troepen Lydda binnen, waarbij het centrum werd uitgekamd door de Palmach, waarbij een bloedbad werd aangericht, waarbij volgens Morris zo'n 250 inwoners omkwamen, terwijl er ook wekenlang werd geplunderd. Ilan Pappé noemt een getal van 426 doden en vele gewonden.
Op gebouwen werden granaten en raketten afgevuurd, vluchtenden werden op straat neergeschoten. In de Dahmash Moskee werden tientallen ongewapende mensen geëxecuteerd. Veteranen van de Yiftah Brigade getuigden later, dat de troepen met bazooka's salvo's hadden afgeschoten op krijgsgevangenen, die in de moskee gevangen werden gehouden.
De ongeveer 50.000-70.000 mensen tellende Palestijnse bevolking werd op de vlucht gedreven. Daarbij waren ook ongeveer 20.000 vluchtelingen uit Jaffa, de stad die daarvóór al was veroverd door het Israëlische leger. De overigen werden gedeporteerd. Op 12 juli tekende Yitzhak Rabin het bevel om de bevolking van zowel Lydda als Ramleh te verdrijven.
IDF-documenten bevestigen de verdrijving van de volledige bevolking en het door Yiftah Brigade-troepen uitgevoerde bloedbad in Lydda. Wetenschappers van de Hebreeuwse Universiteit beweerden echter in een rapport, dat er slechts een gedeeltelijke verdrijving had plaatsgevonden, ontkenden het bloedbad en verzwegen de order van Rabin.
Een bekende naam is George Habash, stichter van het Volksfront voor de bevrijding van Palestina. Hij werkte als arts in het plaatselijke ziekenhuis en verzorgde de vele gewonden.
Israëlisch-Palestijns conflict (2021).
In de twee weken vanaf 9-10 mei 2021 kwam het in Lod en in verscheidene andere Israëlische steden (zoals Akko/Akka, Ramla/Ramleh, Haifa en Jaffo/Jaffa) met wijken met een aanzienlijk percentage Palestijnse inwoners tot onverwachte ongeregeldheden. Deze gingen de straat op - allereerst in Lod - en koelden hun woede op eigendommen van Joodse inwoners. Dit leidde weer tot een gewelddadige reactie van de kant van Joodse burgerwachtgroepen - opgeroepen via sociale media - die verhaal kwamen halen.
Als directe reden voor deze geweldsuitbraak wordt genoemd woede over de inval van Israëlische politie-eenheden in de Al Aqsa-moskee in Jeruzalem en de dreigende huisuitzetting van Palestijnse families in de wijk Sheikh Yarrah daar. Maar er is ook onvrede over verwaarlozing door de joodse staat (bv te weinig politietoezicht en toename criminaliteit), over gentrificatie en over wat gezien wordt als de overname van buurten door leden van de religieuze zionistisch-joodse Torah-Kernen-beweging (Garin HaTorani).
Deze hebben zich de laatste jaren, vaak komend vanaf de Westelijke Jordaanoever, gevestigd in deze wijken om het Joodse karakter ervan te versterken (en dus het Arabische te verminderen). In Lod waren gebouwen van deze beweging dan ook plekken van demonstraties en doelwitten om Palestijnse frustratie af te reageren. Een Palestijn werd gedood, een joods appartement ging in vlammen op. Tientallen joodse families moesten tijdelijk hun huis verlaten.
Op zondag 31 oktober 2021 viel een Israëlische legereenheid de Palestijns-Arabische wijk al-Mahatta binnen en bulldozerde het huis van Ibrahim Touri, Israëlisch burger. Hij had het huis gebouwd zonder vergunning. Het is zeer moeilijk voor Palestijnen om een bouwvergunning te krijgen

</doc>
<doc id="34774" url="https://nl.wikipedia.org/wiki?curid=34774" title="Lydda">
Lydda



</doc>
<doc id="34775" url="https://nl.wikipedia.org/wiki?curid=34775" title="Lydea">
Lydea



</doc>
<doc id="34776" url="https://nl.wikipedia.org/wiki?curid=34776" title="Al-Lydd">
Al-Lydd



</doc>
<doc id="34777" url="https://nl.wikipedia.org/wiki?curid=34777" title="Diospolis">
Diospolis



</doc>
<doc id="34778" url="https://nl.wikipedia.org/wiki?curid=34778" title="Rietlanden (Amsterdam)">
Rietlanden (Amsterdam)

De Rietlanden is een buurt in het Oostelijk Havengebied van Amsterdam, in het stadsdeel Oost. Deze is gelegen op de plek van het voormalige rangeerterrein De Rietlanden.
De naam Rietlanden is ontleend aan de vroegere buitendijkse rietlanden aan de zuidelijke oever van het IJ. Nadat het terrein was aangeplempt is hier in het laatste kwart van de 19e eeuw een locomotievendepot en rangeerterrein aangelegd. In 1990 is het rangeerterrein buiten gebruik gesteld en in de jaren negentig opgebroken. 
In de Rietlanden bevindt zich onder meer het Rietlandpark met de ingang van de Piet Heintunnel en sinds 2005 de halte Rietlandpark, overstaphalte van tramlijn 7 op tramlijn 26 (IJtram). Stedenbouwkundig functioneert Rietlanden als centraal punt tussen de diverse omliggende buurten, met kantoren, winkels en woningen.

</doc>
<doc id="34779" url="https://nl.wikipedia.org/wiki?curid=34779" title="Otto de Grote">
Otto de Grote



</doc>
<doc id="34780" url="https://nl.wikipedia.org/wiki?curid=34780" title="Romaanse kunst">
Romaanse kunst

De romaanse kunst is een kunststroming die tussen ongeveer 1000 en 1150
 dominant was in West-Europa.
Historiografie.
De term romaans dateert uit 1820 en werd voor het eerst gebruikt door de Franse kunsthistoricus Charles de Gerville, die in de architectuur overeenkomsten zag met die van het oude Rome. De term werd algemeen geaccepteerd nadat De Gervilles' bekendere collega Arcis de Caumont hem overnam en werd al snel ook toegepast voor andere kunstvormen. De romaanse kunst werd voorafgegaan door wat men de preromaanse kunst noemt en gaat vanaf de twaalfde eeuw over in de Gotische kunst.
De drijvende kracht achter de verspreiding van de romaanse stijl was de explosieve expansie van de kloosters in de elfde en twaalfde eeuw. De bouw van Cluny III (1088) en de nieuwe kloosterordes zoals de Cisterciënzers (1098) en de Kartuizers, verspreidden zich naast de Benedictijnen over gans Europa dankzij de relatieve politieke stabiliteit en de economische heropleving. In die periode ging men, voor het eerst sedert de val van het West-Romeinse Rijk, de kerken terug versieren met levensgrote beelden. Er werden monumentale poorten en doopvonten gegoten in brons en voor het versieren van het kerkinterieur gebruikte men fresco's. Reliekkasten en andere objecten voor de eredienst werden gemaakt door de goud- en zilversmeden. In de scriptoria van de abdijen ontstonden de boeken die men nodig had voor de eredienst en het koorgebed, die rijkelijk versierd werden met miniaturen.
De romaanse stijl kreeg dus zijn naam omwille van de gelijkenis met de Romeinse bouwstijl die door de vaklui van die tijd zeker gekend was van de talloze Romeinse monumenten, zeker in het huidige Italië, Zuid-Frankrijk en Spanje. Maar anderzijds is de term misleidend omdat de romaanse stijl evengoed schatplichtig is aan de Insulaire en de Byzantijnse kunst. In Engeland wordt de romaanse bouwstijl meestal de Normandische stijl genoemd.
Bouwkunst.
De romaanse bouwkunst is zeer moeilijk in een strikt tijdskader te plaatsen. Er zijn vroeg romaanse kerken te vinden in Limburg an der Haardt en Spiers aan de Boven-Rijn, in Tournus en Auxerre in Bourgondië, de Sant Pere de Rodes en de Santa Maria de Ripoll in Catalonië, de kerk Notre-Dame-de-Nazareth van Vaison-la-Romaine in de Provence, in Angers (toen) in Aquitanië, de abdijkerk van Sainte-Foy in Conques in de Languedoc, de basiliek van Aquileia en de abdijkerk van Pomposa in Codigoro in Noord-Italië, de abdijkerk van de Abbazia di San Salvatore aan de Monte Amiata in Midden-Italië, de kerken in Hildesheim en Quedlinburg in Nedersaksen en in Paderborn in Westfalen. Men zou kunnen stellen dat de romaanse bouwkunst de eerste pan-Europese stijl was sinds de Romeinse architectuur.
Beeldhouwkunst.
De romaanse beeldhouwkunst hangt nauw samen met de bouwkunst. Het betreft in veel gevallen gebeeldhouwde reliëfs, die deel uitmaken van de bouwsculptuur van een kerk, zoals kapitelen, basementen, timpanen en altaarretabels. Bekende voorbeelden in Nederland zijn het timpaan van Egmond in het Rijksmuseum, de kapitelen en basementen van de Abdijkerk Rolduc, de kapitelen in de kooromgang van de Onze-Lieve-Vrouwebasiliek en die in westwerk van de Sint-Servaasbasiliek, beide in Maastricht, en het westwerkaltaar in laatstgenoemde kerk.
Naast deze steenbeeldhouwkunst maakte de edelsmeedkunst een bloeiperiode door, met name in het Maasland in de twaalfde eeuw. Beroemd zijn de rijk versierde reliekschrijnen van Keulen, Aken, Maastricht en Doornik. Vrijstaande beelden ontwikkelden zich pas vrij laat in deze periode. Bekend zijn de houten "Sedes Sapientiae"-beelden (tronende Madonna met Kind als "Zetel der Wijsheid") uit het Maas-Rijngebied.
Schilderkunst.
De meest opvallende evolutie, na de Byzantijnse periode, was het verschijnen van een iets grotere expressiviteit van de nog steeds streng gestileerde figuren. Die expressieve gebarenstijl is te herkennen op fresco's in Catalaanse kerken, in veel Italiaanse kerken (onder andere te Sant'Angelo in Formis bij Capua), in de muurschilderingen van Saint-Savin-sur-Gartempe, in de kloosterkerk op het Bodensee-eiland Reichenau, in de abdij Prüfening in Regensburg en in de Sint-Clemenskerk in Bonn-Schwarzrheindorf.
Specifiek romaans verluchte manuscripten zijn onder andere de Moralia in Job van de cisterciënzerabdij in Citeaux en het liturgische werk van abt Stephen Harding in dezelfde abdij.

</doc>
<doc id="34781" url="https://nl.wikipedia.org/wiki?curid=34781" title="Bam (stad)">
Bam (stad)

Bam is een stad in de Iraanse provincie Kermān. Het is een moderne stad met een bevolking van circa 107.000 personen en ligt in de buurt van de antieke stad Arg-e Bam.
Aardbeving (2003).
Op 26 december 2003 werd Bam getroffen door een hevige aardbeving om 01:26 UTC (5:26 lokale tijd in Iran). De kracht van de aardbeving was 6,7 op de schaal van Richter. 70% van het moderne gedeelte van Bam werd vernietigd, en 43.000 mensen verloren het leven. In 2004 werd Bam uitgeroepen tot een monument op de Werelderfgoedlijst van de UNESCO.

</doc>
<doc id="34784" url="https://nl.wikipedia.org/wiki?curid=34784" title="J.M. Barrie">
J.M. Barrie

James Matthew Barrie (Kirriemuir (Schotland), 9 mei 1860 – Londen, 19 juni 1937) was een Schots auteur en dramaturg. Hij is vooral bekend van de verhalen rond Peter Pan. Hij bedacht deze oorspronkelijk voor enkele kinderen, die hij met hun gouvernante in Kensington Gardens ontmoet had toen hij zijn hond Porthos uitliet. Later geraakte hij bevriend met de moeder, Sylvia Llewelyn Davies.
Jeugd.
Barrie was het negende kind van David Barrie en Margaret Ogilvy. Zijn jeugd werd getekend door een drama. Zijn oudere broer David junior overleed op twaalfjarige leeftijd aan hersenvliesontsteking. Barrie was zelf zes jaar en zag hoe zijn moeder werd overweldigd door dit verlies. Hij probeerde haar te troosten door zich te gedragen als een soort plaatsvervanger en de kleding van zijn oudere broer te dragen. In zijn Schrift "Margaret Ogilvy" uit 1896 beschrijft hij dat zijn moeder nog altijd met zijn broer probeerde te praten. Voor haar was David de jongen die nooit zou opgroeien om haar te verlaten. Het drama speelt zeker een rol in de verhalen en het toneelstuk dat Barrie later zou schrijven over Peter Pan, een jongen die niet wil opgroeien.
Barrie bezocht scholen in Glasgow, Forfar en Dumfries en raakte geïnteresseerd in toneel. Op Dumfries Academy raakte hij bevriend met de broers Gordon, en in de tuin van hun ouderlijk huis ontwikkelden zich de piraten- en andere spelletjes die hem later inspireerden tot zijn jeugdwerk. Op Dumfries ook formeerde hij een toneelclub.
Schrijver.
Barrie schreef zijn eigen toneelstukken en was van plan om schrijver te worden. Zijn familie haalde hem echter over om te studeren en hij schreef zich in aan de Universiteit van Edinburgh. Hij bleef echter schrijven, aanvankelijk theaterkritieken en later columns over zijn geboorteplaats Kirriemuir. De columns werkte hij later uit in zijn eerste boeken zoals "Auld Licht Idylls" en "A Window in Thrums". Het theater bleef trekken en al snel schreef hij weer toneelstukken zoals "Ibsen's Ghost" (1891) en oogstte hij successen in onder andere Toole's theater in Londen. Hij schreef verder toneelstukken als "Quality Street", "The Twelve Pound Look" (tot Nederlands hoorspel verwerkt als "Wat elke vrouw waard is"),"The Admirable Crighton" en "What Every Woman Knows" (in Nederland opgevoerd als "Wat iedere vrouw wel weet"). In 1894 huwde hij actrice Mary Ansell. Het huwelijk bleef kinderloos. Toen Ansell een affaire kreeg, besloot Barrie er een punt achter te zetten. In 1909 gingen ze uit elkaar.
Peter Pan.
In 1897 ontmoette Barrie de (toen nog) drie zoontjes van de familie Llewelyn Davies en hun gouvernante Mary Hodgson in Kensington Gardens in Londen. Barrie had de gewoonte daar zijn hond uit te laten. Barrie raakte bevriend met de kinderen en later ook met hun moeder Sylvia. Al snel speelde Barrie allerlei avontuurlijke spelletjes met de kinderen, waarin piraten en Indianen optraden. De spelletjes vormden de basis voor verhalen met als hoofdfiguur een personage dat hem beroemd zou maken, Peter Pan. Het fantasieverhaal van piraten, indianen en zeemeerminnen ontstond tijdens een zomervakantie die hij met de familie doorbracht in Tilford, Surrey. Wanneer de ouders van de familie Llewelyn Davies in het begin van de jaren 1900 overlijden zal Barrie, die in zijn huwelijk zelf kinderloos was, de kinderen financieel steunen en als hun voogd optreden. In 1901 voltooide hij "Quality Street".
In 1902 schreef hij "The Little White Bird", met daarin het eerste optreden van Peter Pan. In 1904 werd "Peter Pan, or The Boy Who Wouldn't Grow Up" voor het eerst opgevoerd. In 1911 verscheen Barries roman over Peter Pan onder de titel "Peter and Wendy". Het verhaal over de jongen die niet wilde opgroeien, is niet alleen terug te voeren op de jong gestorven broer van Barrie, maar ook op Barrie zelf. Hij was klein van postuur en speelde graag met kinderen. Hij verzon allerlei avonturen die eigenlijk meer door kinderen werden gewaardeerd dan door volwassenen.
De relatie tussen Barrie en de kinderen heeft later vuur gegeven aan geruchten dat hij pedofiel was. De kinderen zelf hebben verklaard nooit iets van enige seksuele toenadering te hebben gemerkt. Er was eerder sprake van een eenzame (kinderloze) man, die eigenlijk zijn hele leven kind bleef en het gezelschap zocht van kinderen voor onschuldig vertier.
In de psychiatrie wordt een man die niet wil opgroeien en blijft steken in zijn fantasie over de kindertijd, beschreven als lijdend aan het syndroom van Peter Pan.
Dood.
Barrie bleef schrijven en had wisselend succes met zijn werken. In 1937 overleed hij aan de gevolgen van een longontsteking. Bij zijn overlijden bleek dat J.M. Barrie de auteursrechten van Peter Pan geschonken had aan het Great Ormond Street Hospital in Londen. Tot 2007 kon dit kinderziekenhuis genieten van de opbrengst van deze rechten.

</doc>
<doc id="34785" url="https://nl.wikipedia.org/wiki?curid=34785" title="Seychellen">
Seychellen

De Seychellen (uitspraak: [sɛɪˈʃɛlə(n)]), officieel de Republiek der Seychellen (Engels: "Republic of Seychelles", Frans: "République des Seychelles", Seychellencreools: "Repiblik Sesel"), is een land en archipel in Afrika ten noorden van Madagaskar in de Indische Oceaan, ongeveer 1600 km ten oosten van het Afrikaanse continent. De Seychellen bestaan uit meer dan 115 eilanden. Minder dan een derde daarvan is bewoond. Van de inwoners woont zo'n 90% op het hoofdeiland Mahé, dat ongeveer 155 km² groot is. De hoofdstad Victoria ligt ook op dit eiland. De Seychellen zijn met hun inwoneraantal het kleinste land van Afrika en het behoort tot de kleinste landen van de wereld. Het land scoort het hoogst op de ontwikkelingsindex (HDI) van alle landen in dit werelddeel, maar heeft tegelijkertijd ook de grootste inkomensongelijkheid.
De Seychellen leven voor een groot deel van het toerisme. Niet alleen vanwege de stranden met hun typische granietformaties maar ook door de unieke flora en fauna. Een lokaal gezegde stelt dat hier ooit de Hof van Eden lag.
Geschiedenis.
Austronesiërs afkomstig van Borneo hebben de Seychellen mogelijk tussen 200 en 300 A.D. bewoond voordat ze zich uiteindelijk vestigden op Madagaskar. Arabische handelaren kenden de eilanden, maar hebben ze nooit gekoloniseerd. Arabieren handelden in noten van de coco de mer die alleen op de Seychellen te vinden zijn.
De Seychellen werden in 1501 door Vasco da Gama herontdekt. Tussen 1756 en 1794 stonden de eilanden onder Frans bestuur en vielen ze onder Mauritius. Begin 18e eeuw hield de piraat Olivier Levasseur zich hier een tijdje schuil. De ontdekkingsreiziger Lazare Picault bracht de belangrijkste eilanden in kaart en gaf ze de naam "Iles de la Bourdonnais", ter ere van Mahé de La Bourdonnais die destijds gouverneur van Mauritius was. In 1756 vernoemden de Fransen de eilanden naar Jean Moreau de Séchelles, de minister van Financiën onder Lodewijk XV. In 1794 kwam de archipel in Britse handen en in 1814 werd het officieel een Britse kolonie. Na 1830 kwamen er veel vrijgelaten slaven op de Seychellen wonen. Reeds vanaf de 19e eeuw waren de eilanden populaire vakantiebestemmingen voor de (Britse) elite.
In 1903 verkregen de Seychellen de status van Britse kroonkolonie. Na de Tweede Wereldoorlog werd er door de Britten een Wetgevende Raad opgericht, waarin inwoners van de Seychellen konden worden gekozen. In 1948 werd de Vakbond voor Belastingbetalers en Producenten opgericht. Later ontstonden uit deze vakbond twee belangrijke politieke partijen: De Democratische Partij van de Seychellen (SDP) van James Mancham en de Sociaaldemocratische Uniepartij (SPUP) van France-Albert René. In 1970 werd James Mancham van de pro-Britse SDP tot premier benoemd.
Op 29 juni 1976 verkregen de Seychellen onafhankelijkheid binnen het Britse Gemenebest. James Mancham werd tot president gekozen en René van de SPUP werd premier.
Op 4 en 5 juni 1977 pleegden zes aanhangers van premier René (SPUP) een geslaagde coup tegen president Mancham, die daarop naar het Verenigd Koninkrijk vluchtte. France-Albert René werd tot president benoemd en voerde sindsdien een autoritair bewind, hoewel er geen sprake was van een dictatuur. In 1978 fuseerde de SPUP met diverse kleinere partijen tot het "Progressief Volksfront van de Seychellen" (Front Progressiste du Peuple Seychellois, FPPS), dat de enige toegestane partij op de Seychellen werd. De zelfverklaarde socialistische president René voerde enkele bescheiden sociale hervormingen door en enkele bedrijven werden genationaliseerd, maar halverwege de jaren tachtig weer geprivatiseerd. Dankzij het beleid van de regering-René ging de levensstandaard van de Seychellers vooruit. Tussen 1978 en 1987 werden er diverse mislukte coups ondernomen tegen het regime.
In 1991 liberaliseerde René het systeem en werd een meerpartijenstelsel ingevoerd. Ex-president Mancham keerde terug naar de Seychellen en nam de leiding van diens SDP op zich. René bleef aan de macht tot april 2004, toen partijgenoot James Alix Michel president werd. Michel bleef aan de macht tot 2016, en werd op zijn beurt opgevolgd door een andere partijgenoot, Danny Faure. In 2020 slaagde de oppositie er eindelijk in om de sociaaldemocraten te verslaan. Wavel Ramkalawan van de Linyon Demokratik Seselwa werd de vijfde president van de Seychellen.
Geografie.
De Seychellen bestaan uit 115 eilanden waarvan het hoofdeiland Mahé met slechts 154,7 km² het grootste is. Deze liggen verspreid over een gebied van 400.000 km² zee. Deze eilanden worden ingedeeld in twee groepen.
De Centrale groep, ook wel de Granieteilanden genoemd. Hier woont het overgrote deel van de bevolking en hier gaan de meeste toeristen naartoe.
Hieronder vallen de eilanden met de voor de Seychellen zo typische granietformaties. De vier belangrijkste eilanden zijn het hoofdeiland Mahé, Praslin, La Digue en Silhouette. In het noorden liggen nog twee eilanden, die soms apart de Noordelijke koraalgroep worden genoemd.
De tweede groep zijn de buitenste eilanden, ook wel de Koralen Seychellen genoemd. Deze liggen zeer verspreid en worden weer ingedeeld in de volgende vijf groepen:
Klimaat.
De Seychellen kennen door het jaar heen een vrij gelijkmatig klimaat. Doordat men altijd dicht bij zee zit is de luchtvochtigheid wel hoog. Op de hoofdeilanden variëren de temperaturen van 24 °C in juli en augustus tot 30 °C in maart en april. Er valt zo'n 3.000 mm regen per jaar.
De beste tijd om de Seychellen te bezoeken is van mei tot november. In die tijd is de passaat het sterkst voelbaar en is het niet al te warm. De hoofdeilanden liggen buiten het orkaangebied.
Staatsinrichting.
De Seychellen zijn een republiek met als staatshoofd een voor vijf jaar door middel van algemene verkiezingen gekozen president. Dit ambt werd als eerste bekleed door James Mancham (1976-1977), daarna door France-Albert René (1977-2004), James Michel (2004-2016), Danny Faure (2016-2020) en de huidige president Wavel Ramkalawan (sinds 2020). Om de president bij te staan kent men het ambt van vicepresident, sinds 2020 vervuld door Ahmed Afif. De Assemblée Nationale is de volksvertegenwoordiging. Zij bestaat uit 35 leden. Het ambt van premier werd in 1977 afgeschaft. Bij een referendum van 1993 werd er een nieuwe democratische grondwet aangenomen.
Van 1979 tot 1991 kenden de Seychellen een eenpartijstelsel met het Front Progressiste du Peuple Seychellois (FPPS, d.i. Progressief Front van de Seychellen) als enige toegestane beweging. In 1991 werden oppositiepartijen gelegaliseerd, waaronder de Democratische Partij van de Seychellen (SDP) van oud-president en oud-premier James Mancham.
Bestuurlijke indeling.
De Seychellen zijn onderverdeeld in 26 districten. Deze districten zijn allemaal deelgebieden van de centrale eilandengroep. De buitenste eilandengroepen maken van geen enkel district onderdeel uit.
Maatschappij.
Doordat de Seychellen lange tijd een Britse kolonie waren, is de wetgeving en het onderwijssysteem op dat van de Britten gebaseerd. Toch hebben de Fransen duidelijk hun sporen nagelaten. De eilanden maken meer een Franse indruk dan een Britse. Verder zijn de meeste achternamen Frans en veel plaatsaanduidingen zijn ook Franstalig.
Cultuur.
De maatschappij is vooral matrilineair. De meeste moeders zijn alleenstaand en maken in de families ook de dienst uit. De inheemse muziek genaamd Sega is een mengeling van de verschillende muziekstijlen die door de verschillende immigrantengroepen zijn meegebracht.
De eilanden werden als filmlocatie gebruikt voor de films Goodbye Emmanuelle (met de Nederlandse Sylvia Kristel), Tarzan, the Ape Man en Pirates.
Economie.
De economie van de Seychellen drijft grotendeels op visserij, landbouw en toerisme. Daarnaast zijn er een kleine industriële en financiële sector. Het toerisme neemt een kleine 20% van het bnp voor zijn rekening. Dit maakt de economie kwetsbaar aangezien dit een branche is die met onverwachte schokken te maken kan krijgen. Daarnaast is het land sterk afhankelijk van import. Ook dit maakt de economie kwetsbaar.
Begin 21e eeuw is in de wateren rond de Seychellen gezocht naar aardolie; tot nu toe zonder resultaat.
Religie.
De voornaamste godsdienst op de Seychellen is het katholicisme dat door de Fransen uit Europa werd meegebracht. De Engelsen brachten in de 19e eeuw het anglicanisme mee, maar dit sloeg niet zo aan. Ruim 87% van de Seychellers is vandaag de dag katholiek. De sociale zorg en het onderwijs worden door de Katholieke Kerk verzorgd. Zowel de kerk als de regering keren zich tegen bepaalde 'bijgelovige' praktijken (waarzeggerij, dragen van amuletten enz.). De verhouding tussen kerk en staat is uitstekend. De kerk(en) zorgde(n) er in de jaren negentig mede voor dat het land een democratie werd.
Er bevinden zich kleine boeddhistische, hindoeïstische, en islamitische gemeenschappen op de Seychellen. Kerkgenootschappen als de zevendedagsadventisten en de pinkstergemeenten groeien op de Seychellen.
Natuur.
Doordat de eilanden zo afgelegen liggen zijn hier veel endemische planten en dieren ontstaan. Zo komen er bijvoorbeeld 81 plantensoorten voor die nergens anders ter wereld te vinden zijn. Ook per eiland kan de flora en fauna sterk verschillen. De Seychellen doen wat dat betreft niet onder voor de Galapagoseilanden. Het is de regering er dan ook veel aan gelegen om deze soorten in stand te houden en de eilanden te behoeden voor nieuwe soorten die de oude kunnen verdringen. Sterker nog, in de grondwet staat zelfs dat de regering de plicht heeft om de natuur te beschermen.
Flora.
De bekendste endemische boom is de coco de mer ("Lodoicea maldivensis"), een kokospalmsoort. Deze boom heeft de grootste kokosnoot (en ook het grootste zaad) ter wereld en is te vinden op slechts één eiland van de Seychellen, op Praslin. Hij groeit in het regenwoud midden op het eiland, in de Vallee de Mai. De noten van dit levende fossiel lijken op dubbele gewone kokosnoten. Ze kunnen een lengte van ongeveer 40 centimeter en een gewicht van 15-25 kilogram bereiken en bevatten slechts één enkel zaad.
Een andere plantensoort is het zogenaamde "Bois Meduse" ("Medusagyne oppositifolia"), waarvoor bij de ontdekking in 1970 een nieuw plantentaxon in het leven werd geroepen. Naast de vanille-orchidee, die op verschillende plantages op de Seychellen wordt gekweekt, komen op de eilanden verschillende wilde en endemische soorten voor.
Vogels.
Op Bird Island komen elk jaar meer dan een miljoen bonte sternen ("Onychoprion fuscatus") broeden en op La Digue komen een dertigtal paartjes van de zeldzame seychellenparadijsmonarch ("Terpsiphone corvina") voor. Verder zijn de zeldzame kleine vasa-papegaai ("Coracopsis nigra") en de opaalstern ("Gygis alba") vrij algemeen. Daarnaast bestaan er populaties van een paar duizend seychellenrietzangers en een paar honderd seychellenlijsters. Dit zijn vogelsoorten die in de jaren 60 van de 20e eeuw bijna waren uitgestorven. Deze toename is het resultaat van actieve natuurbescherming door BirdLife International.
Viervoeters.
De seychellenreuzenschildpad ("Geochelone gigantea") komt alleen hier voor.
In 2005 is door een Belgisch team van de VUB in India een nieuwe kikkersoort ontdekt en gefotografeerd. Ze doopten het zeven centimeter lange dier "Nasikabatrachus sahyadrensis", wat vrij vertaald uit het Sanskriet "neuskikker uit het Ghatsgebergte" betekent. Het dier lijkt verwant te zijn met kikkers uit de Seychellen. Dit is vooral bijzonder aangezien de afstand India–Seychellen ongeveer 3000 km is. Meer dan honderd miljoen jaar geleden maakten India en de Seychellen samen met Madagaskar echter deel uit van één continent. Daarvan brak volgens de theorie van de platentektoniek 90 miljoen jaar geleden Madagaskar los en 25 miljoen jaar later de Seychellen, waarna India nog eens tien miljoen jaar later afdreef naar het noorden en op Azië botste (wat het hooggebergte Himalaya opleverde). De verwantschap tussen de in 2005 ontdekte kikker en de verwante soorten op de Seychellen is op deze wijze te verklaren.
Natuurbeheer.
Verschillende natuurreservaten zijn opgericht om de natuur te behouden en te beschermen. Daarom wordt het toerisme, dat op de Seychellen de grootste bron van inkomsten is, er strikt gereguleerd. Men is er zich van bewust dat deze natuurlijke bronnen een grote aantrekkingskracht hebben op toeristen en men wil op die manier het toerisme in de toekomst veilig stellen.
Nationale parken.
Op de Seychellen zijn een aantal nationale parken gevestigd:

</doc>
<doc id="34791" url="https://nl.wikipedia.org/wiki?curid=34791" title="Peter and Wendy">
Peter and Wendy

Peter and Wendy, later uitgebracht onder de titel Peter Pan, is een kinderboek van de Schotse schrijver J.M. Barrie, voor het eerst uitgegeven in 1911.
Het boek gaat over de ondeugende, goedhartige jongen Peter Pan. Hij lokt andere kinderen naar het eiland Nooitgedachtland dat bewoond wordt door indianen, piraten en zeemeerminnen.
Barrie had voor die tijd al eerdere versies uitgegeven.
Barrie herschreef het toneelstuk "Peter Pan or The Boy Who Would Not Grow Up" in 1911 als een roman getiteld "Peter and Wendy".
Ontstaan.
De oorsprong van het verhaal ligt in de vriendschap tussen de schrijver en het gezin Davies. Dit gezin kreeg een aantal tragedies te verwerken. De vader stierf en een aantal jaren later ook de moeder. In de tussentijd stierf ook een van de kinderen, David. De moeder van Barrie zei hierop dat David voor altijd een jongen zou blijven. Dit was een troost voor Barrie en het inspireerde hem tot het schrijven van een verhaal over een jongen die nooit volwassen wordt. Verschillende personages uit het boek zijn genoemd naar kinderen uit de Davies-familie. De hoofdpersoon is genoemd naar Peter (een van de kinderen) en de Griekse God Pan.
Bij zijn overlijden in 1937 schonk J.M. Barrie de auteursrechten van "Peter Pan" aan het Great Ormond Street Hospital in Londen.
Synopsis.
Het verhaal begint in de Londense wijk Bloomsbury. Hier woont de familie Darling. Peter komt hier 's avonds luisteren naar de verhalen die de moeder aan de kinderen vertelt voordat ze naar bed gaan. Op een avond wordt hij betrapt en tijdens het vluchten verliest hij zijn schaduw. Peter komt later terug om zijn schaduw te halen. Wendy, de oudste van de kinderen, weet deze weer aan het lichaam van Peter te bevestigen. Omdat Wendy veel verhalen kent, vraagt hij haar om mee te vliegen naar het magische Nooitgedachtland ("Neverland"), in sommige vertalingen "Nimmerland", zodat zij daar als een moeder voor hem en de Verloren jongens ("Lost Boys") kan zorgen. Samen met de andere kinderen vliegen ze naar Nooitgedachtland.
Eenmaal in de buurt van het eiland blijkt het er toch niet zo veilig te zijn. Ze worden bijna uit de lucht geschoten door een kanonskogel. Eenmaal op het eiland wordt Wendy bijna gedood door Tootles, een van de verloren jongens. Wendy neemt de zorg voor de verloren jongens op zich en op hun beurt bouwen ze een huis voor haar. Wendy ontdekt dat de dingen heel anders gaan in deze nieuwe omgeving en is vaak jaloers op Tinkerbel en Tijgerlelie. De kinderen beleven samen met Peter Pan de nodige avonturen. In één geval ziet Peter de dood in de ogen maar echt bang is hij niet aangezien hij de dood gewoon als nieuw avontuur ziet. Ondertussen wordt de strijd met kapitein Haak steeds grimmiger.
Uiteindelijk geven de kinderen aan weer terug naar huis te willen. Ook de verloren jongens willen terug. Kapitein Haak neemt de kinderen bij hun vertrek gevangen en doet een poging om Peter te vergiftigen. Peter weet met een list aan boord van Haaks schip te komen. Tijdens het gevecht weet hij Haak overboord te gooien in de bek van de krokodil. Net voor zijn dood troost Haak zich met de gedachte dat dit wel heel ongemanierd was van Peter. Eenmaal in Londen belooft Peter dat hij elk jaar terug zal komen.
Barrie voegde nog een hoofdstuk toe waarin Peter Pan jaren later terugkeert en ontdekt dat Wendy volwassen is geworden, getrouwd is met een van de verloren jongens en zelf een dochter heeft gekregen. Pan is teleurgesteld maar neemt haar dochter wel mee naar Nooitgedachtland voor een nieuw avontuur. Hiermee is de cirkel weer rond, aangezien gehint wordt dat Wendy's moeder vroeger ook op Nooitgedachtland is geweest.
Symboliek.
Er is veel gespeculeerd over de symboliek achter het verhaal. Het boek hint wel op een ontluikende liefde tussen Peter en Wendy. Zij is mogelijk verliefd op hem maar hijzelf zoekt juist een moederfiguur. Mogelijk duidt dit op een oedipuscomplex.
Het verhaal wordt soms geïnterpreteerd als een sprookje met seksuele ondertonen. Peter heeft de behoefte aan een moederlijk type van zijn eigen leeftijd, maar heeft conflicterende gevoelens ten opzichte van Wendy, Tijgerlelie en Tinkelbel (die verschillende vrouwelijke archetypen representeren). Het gevecht met kapitein Haak staat symbool voor de strijd met de vaderfiguur. Op het podium wordt de rol van de vader van Wendy en die van kapitein Haak door dezelfde acteur gespeeld. Het is niet duidelijk of dit oorspronkelijk gedaan werd om een acteur uit te sparen of toch om de symbolische betekenis. Peter Pan is de enige die niet de stap naar volwassenheid wil of durft te maken. Hij probeert anderen te verleiden om ook kind te blijven maar slaagt hier niet in, wat het tragisch maakt.
De rol van Peter Pan werd oorspronkelijk door een actrice gespeeld.
Een ander thema, dat minder prominent aan bod komt, is wraak. Kapitein Haak is door toedoen van Peter Pan zijn hand kwijt geraakt en doet alles om deze daad te vergelden. Hij had ook als piraat de zeeën kunnen bevaren maar koos ervoor om jarenlang op Peter Pan te jagen en uiteindelijk te sterven, dit tot grote ontevredenheid van zijn bemanning die veel liever op rooftocht zou gaan.
Verfilmingen.
Dit verhaal is nu wereldberoemd, onder meer dankzij de eerste filmversie uit 1924, de Disney-tekenfilm uit 1953, de "Peter Pan" (2003) van P.J. Hogan (waarin Jason Isaacs, Lynn Redgrave &amp; Rachel Hurd-Wood spelen), de televisiefilm uit 1976 en de speelfilm "Hook" van Steven Spielberg uit 1991. De titel van laatstgenoemde film verwijst naar kapitein Haak, Peter Pan is in deze film inmiddels volwassen geworden en wordt door Tinkerbel opnieuw naar het in nood verkerende Nooitgedachtland gehaald. Zijn krachten zijn echter verdwenen en Tinkerbel besluit Peter Pan opnieuw te trainen, maar er is nog maar weinig tijd voor het gevecht dat met kapitein Haak plaats moet vinden.
Ook verschenen tekenfilmseries op de televisie zoals "The Adventures of Peter Pan" van Saban en "Peter Pan &amp; the Pirates" van Fox.
Het verhaal over de vriendschap tussen Barrie en de familie Davies en de creatie van Peter Pan wordt vertolkt in de film "Finding Neverland" uit 2004.
De Disney animatiefilm werd in 2023 verfilmd tot een live-action film, genaamd "Peter Pan &amp; Wendy", geregisseerd door David Lowery.
Invloed.
Weinige werken in de Engelse literatuur hebben de spreektaal met zoveel woorden en uitdrukkingen verrijkt als Peter Pan. Een volwassene die in Engeland een "Peter Pan" genoemd wordt, heeft een jong of nog onvolwassen uiterlijk, met "Neverland" wordt een fantasievol droombeeld bedoeld en een "Wendy House" verwijst naar een speelhuisje. In de psychologie wordt de onofficiële term syndroom van Peter Pan gebruikt voor mannen die niet volwassen durven te worden. Een populaire opvatting is dat ook de naam Wendy bedacht is door Barrie, maar de naam kwam eind 19e eeuw al op beperkte schaal voor. Wel is de naam door Barrie populair geworden.
Op visueel gebied is de erfenis van het werk nog veel groter. Decennialang hebben bekende kunstenaars het boek geïllustreerd. Bovendien zorgde Walt Disneys film uit 1953 ervoor dat het werk een immens publiek kreeg. Voor velen legde de film definitief het portret vast van menig personage uit het boek. Dit werd zichtbaar in "Return to Never Land", het vervolg uit 2002.

</doc>
<doc id="34792" url="https://nl.wikipedia.org/wiki?curid=34792" title="Dramaturg">
Dramaturg

Dramaturg betekende oorspronkelijk toneelschrijver. Tegenwoordig wordt het woord ook in een andere betekenis gebruikt, waarbij het een lid van een toneelgezelschap aanduidt dat dramaturgische medewerking verleent aan de regisseur.
Een dramaturg in de tweede betekenis wordt ook wel de 'eerste toeschouwer' genoemd, omdat hij de regisseur vertelt hoe de voorstelling op de toeschouwer overkomt. Ook kiest hij bij sommige gezelschappen de te spelen stukken, maar dan in de rol van artistiek leider.
In een derde betekenis wordt het begrip ook gebruikt om een toneelkenner aan te duiden, iemand die de toneelkunst theoretisch, als wetenschapper benadert. Hij bestudeert de wijze waarop toneelstukken worden opgevoerd, en onderzoekt specifieke toneelvormen. Belangrijk daarbij is bijvoorbeeld welke voorwerpen gebruikt, en hoe bepaalde symbolen uitgebeeld worden.
Opleiding.
Een dramaturg heeft vaak theaterwetenschappen gestudeerd. Ook biedt de Universiteit van Amsterdam een speciale masterstudie Dramaturgie aan.

</doc>
<doc id="34794" url="https://nl.wikipedia.org/wiki?curid=34794" title="Emanuel Schikaneder">
Emanuel Schikaneder

Emanuel Schikaneder, eigenlijk Johann Joseph Schikaneder (1 september 1751 – Wenen, 21 september 1812), was een veelzijdige Duitse artistieke figuur, die vooral bekendheid geniet door zijn libretto van "Die Zauberflöte", de opera van Wolfgang Amadeus Mozart.
Schikaneder kwam uit een arm gezin. Als jongetje van vier jaar verhuisde hij met zijn moeder mee van Straubing naar Regensburg, waar zijn moeder, toen reeds weduwe, een winkeltje in devotionalia dreef. Als kind heeft Emanuel wel op straat of in herbergen viool gespeeld om bij te verdienen. Hij mocht het gymnasium te Regensburg bezoeken en was koorknaap bij de beroemde Regensburger Domspatzen.
Schikaneder trok vanaf 1773 met diverse theatergezelschappen langs vele theaters in Zuid-Duitsland en Oostenrijk. Hij was van 1785 tot 1786 werkzaam aan het Wiener Nationaltheater en werd directeur van het Weense Freihaustheater vanaf 1789. Onder zijn leiding vond daar de première van Singspiel "Die Zauberflöte" plaats. Alhoewel er lange tijd over werd getwijfeld of Schikaneder de enige librettist van deze opera was, wijst recentere literatuur duidelijk uit dat het libretto van zijn hand is, eventueel met de assistentie van zijn directe medewerkers. Er zijn in ieder geval ook aanpassingen gedaan door Mozart. Schikaneder speelde de rol van Papageno in een opvoering onder zijn regie. Hij was net als Mozart vrijmetselaar, maar geen lid van dezelfde loge als Mozart.
Hij richtte in 1799 het bekende Theater an der Wien op. Hij overleed in armoede in Wenen.

</doc>
<doc id="34795" url="https://nl.wikipedia.org/wiki?curid=34795" title="John Bull (componist)">
John Bull (componist)

John Bull (circa 1562 - 13 maart 1628) was een in Engeland geboren organist en componist.
John Bull was achtereenvolgens organist van de kathedraal in Hereford en de Koninklijke Kapel in Londen. Hij behaalde de doctorsgraad in de muziek in zowel Cambridge als Oxford. In 1613 ging hij naar Brussel, waar hij organist werd in de aartshertogelijke kapel en later van de kathedraal van Antwerpen, waar hij naast Peter Philips werkte. Bull verliet Engeland nadat hij door zijn controversiële levenswijze in opspraak was gekomen. Hij keerde er nooit meer terug en overleed in Antwerpen.
Bull componeerde gezangen, liederen, koorwerken en een groot aantal composities voor orgel. Zijn composities staan erom bekend dat ze een grote vingervaardigheid van de uitvoerder eisen. Het bekendst zijn zijn vele fantasia's, waarvan verscheidene opnames bestaan. Bull wordt naast William Byrd tot de belangrijkste van de virginalisten uit de Tudorperiode gerekend.
De drie reeksen variaties die Bull op het kerstlied "Een kindeken is ons gheboren" componeerde, getuigen van de invloed van zijn Vlaamse omgeving in Brussel en Antwerpen en zijn overgeleverd via de kopieën van Guilielmus Messaus, zangmeester van de Sint-Walburgiskerk van Antwerpen en zelf componist van een groot aantal Cantiones natalitiæ, onder meer een zetting van "Een kindeken is ons geboren".

</doc>
<doc id="34796" url="https://nl.wikipedia.org/wiki?curid=34796" title="Koninklijke KPN">
Koninklijke KPN

KPN (voluit Koninklijke KPN N.V.) is leverancier van telecommunicatie- en ICT-diensten en biedt consumenten vaste en mobiele telefonie, internet en televisie. Voor zakelijke klanten verzorgt KPN complete telecommunicatie- en ICT-oplossingen. KPN biedt wereldwijd wholesale-netwerkdiensten aan andere operators.
Het bedrijf heette tot 1998 "Koninklijke PTT Nederland NV" en daarvoor "Staatsbedrijf der Posterijen, Telegrafie en Telefonie" (afgekort PTT) en bevatte tot de afsplitsing van TNT Post in 1998 ook het nationale postbedrijf.
Activiteiten.
Telefonie.
In Nederland heeft KPN sinds 2007 niet meer het monopolie op het vaste telefoonnet. Het beheert nog wel de kabels naar de huizen. Andere aanbieders van vaste telefonie en xDSL hebben het recht daar tegen een vaste maandelijkse vergoeding gebruik van te maken.
Sinds 2015 is KPN alleen nog actief op de Nederlandse telecommunicatiemarkt. Daar is het na Odido de op één na grootste aanbieder van mobiele diensten. KPN is eigenaar van het vaste telefonienetwerk en is marktleider op het gebied van mobiele telefonie (KPN Mobiel, met de merken KPN, Simyo, Ortel en voorheen met Hi en Telfort). Voor het MKB nam KPN in 2010 MVNO Yes Telecom over. Op de Europese markt van mobiele datacommunicatie is de KPN dochter KPN Managed Mobile Solutions (voormalig Sympac) werkzaam. Zij richt zich op multinationals die in meerdere landen werkzaam zijn.
Medio december 2012 kocht KPN frequentievergunningen voor de Nederlandse markt voor € 1352 miljoen. Deze vergunningen hebben een looptijd van 17 jaar en bieden KPN de mogelijkheid nieuwe diensten aan te bieden zoals de nieuwe generatie 4G LTE mobiele technologie. De 4G LTE-technologie is vanaf februari 2013 beschikbaar zijn en landelijke dekking is gerealiseerd in 2014.
In 2018 kondigde KPN aan, het kopernetwerk voor de vaste telefonie en het internet uit te gaan schakelen op plekken waar zij al op glasvezel kan leveren. Hiermee is in 2020 een aanvang gemaakt, in begin 2023 moeten de eerste twee miljoen koper-aansluitingen uitgezet zijn. T-Mobile Nederland spande hierover een rechtszaak aan als een van de huurders van het kopernetwerk.
Medio 2020 was KPN een van de drie telecombedrijven die frequentieruimte heeft gekocht bij de zogenoemde Nederlandse Multibandveiling. Hiermee kan KPN snelle mobiele communicatie zoals 5G aanbieden. Alle drie moeten voldoen aan diverse verplichtingen. De dekkingseis vereist dat op termijn 98% van de oppervlakte van elke Nederlandse gemeente mobiele dekking moeten hebben. Verder moet worden voldaan aan een minimale mobiele internetsnelheid van gemiddeld meer dan 100 megabit per seconde. In totaal heeft de overheid € 1,23 miljard verdiend aan deze veiling, waarvan het aandeel van KPN € 416 miljoen was.
Internet.
Op internetgebied was KPN onder andere actief als eigenaar van de Internetproviders XS4ALL, Planet Internet, KPN Internet, Het Net, Freeler, Tiscali, Telfort, Slim en Speedlinq. Het bedrijf Speedlinq ging in 2007 samen met Tiscali onder de naam Telfort Internet. ADSL is een belangrijke bron van inkomsten voor KPN. XS4ALL was tot 1 maart 2020 een zelfstandig dochterbedrijf van KPN en kon tot die tijd zelf beslissen over zijn beleid. Die zelfstandigheid uitte zich in het verleden bijvoorbeeld in het aanbieden van ADSL via BBned, concurrent van moederbedrijf KPN. XS4ALL nam Demon, Cistron en HCCnet over. In augustus 2007 kondigde KPN aan overeenstemming te hebben bereikt over de overname van Tele2/Versatel België. In juli 2008 voegde KPN Planet Internet met KPN Internet samen. Ook Het Net werd eind oktober 2009 samengevoegd met KPN Internet. In december 2010 werden Slim klanten overgezet naar KPN InternetPlusBellen. Van de overgenomen internetproviders bleven XS4ALL, Telfort en KPN Internet over. In 2019 maakte KPN bekend alle diensten aan te willen bieden onder de merknaam KPN. Als gevolg daarvan is Telfort inmiddels opgeheven en zijn klanten overgezet naar KPN. XS4ALL is als zelfstandig bedrijf geïntegreerd in KPN. In 2022 is de merknaam opgeheven en zijn alle XS4ALL-klanten gemigreerd naar een KPN-verbinding.
Televisie.
KPN is een grootaandeelhouder van Digitenne, een aanbieder van digitale televisie via de ether. Vanaf 2004 is KPN ook begonnen met het aanbieden onder eigen naam. Sinds 1 mei 2006 heeft KPN "MINE" geïntroduceerd, het nieuwe televisie kijken; "MINE" is KPN's versie van IPTV. MINE staat sinds augustus 2007 bekend als KPN iTV ("interactieve TV") en KPN wil hiermee de grootste leverancier van digitale televisie worden in Nederland. Begin 2010 brak KPN door de grens van één miljoen digitale tv abonnees.
Van mei 2008 tot 1 juni 2011 bood KPN 10 televisiezenders aan op mobiele telefoons en/of PDA's via DVB-H (onderdeel van het Digitenne netwerk). Wegens tegenvallend succes staakte KPN de dienst na drie jaar. De vrijgekomen frequenties worden nu gebruikt voor extra kanalen voor Digitenne.
Op 11 november 2015 heeft KPN televisie zijn eigen digitaal televisiekanaal gelanceerd KPN Presenteert met programma's over muziek, sport en televisieseries, exclusief voor KPN-klanten. Onder de noemer "KPN Presenteert" is er vanaf 22 januari 2016 wekelijks het schaatsprogramma "IJstijd" voor KPN-klanten, gepresenteerd door Mark Tuitert en Nadia Palesa.
KPN was in Nederland ook actief met KPN Play. Dit pakket werd geïntroduceerd op 2 november 2015 en bevatte 22 live-tv-zenders, inclusief HBO. De dienst kon met elke particuliere en zakelijke internetverbinding in Nederland gebruikt worden. Op 2 juli 2018 hield KPN Play op te bestaan.
KPN Retail.
KPN heeft een eigen winkelketen van KPN-winkels. Voor de zakelijke markt bezit het bedrijf landelijk 12 zogenoemde KPN XL winkels, waar naast ZZP'ers en MKB'ers ook de consument terecht kan. Het totale aantal locaties is om en nabij de 98 vestigingen, waardoor er sprake is van een landelijke dekking. Sinds 2020 bouwt KPN haar traditionele winkels om naar een nieuwe consumentenformule, waarbij de producten die KPN verkoopt centraal staan. In 2018 is KPN Retail ook begonnen met het onder handen nemen van de Telfortwinkels, die per 1 mei 2019 allemaal werden gesloten.
Het telecombedrijf opende haar eerste winkel in 1970 in Amersfoort onder de naam Telefoonwinkel. Na 1985 gingen deze winkels verder onder de naam Primafoon. Later kon men er terecht voor een internetaansluiting en mobiele telefoons, veelal van het huismerk. Ook verkocht Primafoon rond de millenniumwisseling de Apple iMac, destijds vrij exclusief verkrijgbaar. In 2010 verdween deze naam na ruim 25 jaar definitief van de gevel nadat er in twee jaar een intensieve rebranding naar KPN-winkel had plaatsgevonden. Vanaf dat moment werd de focus verplaatst naar een breder assortiment en maakten de balies en vitrines plaats voor meer zelf uitproberen. Veel van de KPN-winkels zijn nog gevestigd op locaties waar eerder Primafoon zat.
Naast Primafoon kende het bedrijf lange tijd Hi-winkels, Multibrand-winkels, waarin meerdere merken van KPN waren vertegenwoordigd, zoals KPN, Telfort, XS4ALL en Hi en Business Centers. Ook was er kortstondig een speciaal merk voor jongeren: kpn576 (576 is sms-taal voor KPN). Van dit merk bestonden twee winkels, die openden en sloten in 2006. kpn576 was niet onderscheidend genoeg ten opzichte van jongerenmerk Hi en dus ging het merk, inclusief de winkels, hierin op. Ook in 2006 was er de winkelformule KPN Klick, ontstaan uit de overname van de failliete Kralketen. In de winkels van Klick wilde het bedrijf klanten de mogelijkheden van digitale film en fotografie laten zien. Uiteindelijk werd na pilots met twee locaties in Delft en Alphen aan den Rijn besloten het concept niet verder uit te rollen en de panden om te bouwen naar Primafoonlocaties. Toen Hi als merknaam verdween sloten de nog 52 resterende Hi-winkels op 1 mei 2015 hun deuren.
ICT-dienstverlening.
Vanaf 2006 werd duidelijk dat KPN, naar aanleiding van het succes van BT, zich ook ging richten op IT- oplossingen voor de grootzakelijke markt: onder andere op het gebied van werkplekbeheer, customer relations management en callcenterdiensten. De centrale gedachte was dat de klant bij KPN niet alleen meer terecht kon voor min of meer traditionele communicatiediensten, maar voor IT-dienstverlening in de meer ruime zin van het woord. KPN nam in 2006 daartoe Newtel Essence, Nozema en CSS Telecom over. Ook ApplicationNet in Groningen werd (in 2008) eigendom van KPN.
In 2007 verwierf KPN 51% van de aandelen in de Amerikaanse wholesale carrier IBasis.
In oktober 2007 kocht KPN de internationale ICT-dienstverlener Getronics voor € 766 miljoen. Per 1 oktober 2011 was de naam Getronics in Nederland verdwenen en vervangen door KPN Corporate Market om in 2013 te worden hernoemd in KPN IT Consulting. Vanaf 2018 heet de KPN adviestak KPN ICT Consulting, met transformatiedienstverlening op het gebied van Cloud, Security, Werkplekken en Data Analytics. Getronics bleef bestaan als bedrijfsnaam buiten Nederland. De buitenlandse tak werd in 2015 deels overgenomen door het Duitse Aurelius, die in 2012 al een aandeel van 22% in Getronics International hadden. De binnenlandse tak van KPN Consulting werd in december 2019 verkocht aan het Vlaamse bedrijf Cegeka uit Hasselt, Limburg.
In 2008 werd bepaald dat ICT-dienstverlening niet meer tot de kernactiviteit van KPN behoorde. Systematisch werden deze onderdelen verkocht. In de zomer 2008 werd het onderdeel Business Application Services verkocht aan Capgemini. Eerder op het jaar werd Getronics-dochter Everest aan Total Specific Solutions verkocht. In december 2008 werd het onderdeel Business Solutions eveneens verkocht aan Total Specific Solutions. Het onderdeel Document Services is gekocht door TNT Post.
Later kwam men terug op deze beslissing en ging KPN zich opnieuw profileren als ICT-dienstverlener. Ook werden met deze visie meerdere bedrijven overgenomen op het gebied van Cloud en Security, zoals Cloud en IT-bedrijf Internedservices in 2015. Vooral in 2017 liep het storm met overnames: onder andere Divider, CAM-IT, DearBytes en QSight IT (inclusief InSpark) werden overgenomen om KPN te versterken in de ICT-markt. Dit ging in 2017 met de lancering van tv-campagnes gelanceerd gericht op de zakelijke markt.
Bestuurders.
In april 2018 werd Eelco Blok opgevolgd door Maximo Ibarra. Ibarra vertrok al weer na 18 maanden. Per eind september 2019 ging hij terug naar Italië ‘om dringende familieredenen’. In september 2019 raakte bekend dat de bestuursvoorzitter van het Belgische Proximus Dominique Leroy Ibarra zou gaan opvolgen. Enkele dagen later raakte zij in opspraak vanwege een strafrechtelijk onderzoek gestart naar mogelijke handel met voorkennis (namelijk voorkennis van haar mogelijke vertrek) bij de verkoop van een pakket aandelen Proximus. KPN maakte de opvolgende week bekend af te zien van haar benoeming. Een dag later werd Joost Farwerck aangesteld als nieuwe topman, hij was al actief als interim-bestuurder. De jurist werkt al sinds 1993 bij KPN en werd op 1 december CEO.
Resultaten.
In 2002 leed KPN een zwaar verlies mede door een afboeking van € 9 miljard op UMTS-licenties en goodwill met betrekking tot het Duitse E-Plus en BASE in België. Op de 15%-deelname in het Britse Hutchinson 3G werd voor € 1,2 miljard afgeschreven. Ten slotte had het faillissement van KPNQwest ook een negatief effect op de resultaten.
In 2012 behaalde KPN matige resultaten en de onderneming moest hoge investeringen doen in nieuwe technologie. Geld ontbrak en KPN wilde zijn vermogen met € 4 miljard versterken door aandelen en schuldpapier uit te geven en het dividend te verlagen. Door de emissie werd de schuld verlaagd en kwam er financiële ruimte om te investeren. Driekwart van dat bedrag werd gedekt met een aandelenuitgifte en de rest met leningen die deels tot het eigen vermogen mogen worden gerekend. De aandelenkoers daalde op het nieuws met 8% die dag. Grootaandeelhouder América Móvil steunde de aandelenuitgifte en kreeg in ruil daarvoor twee posities in de raad van commissarissen.
KPN heeft sinds 2003 goede financiële resultaten behaald. In 2007 werd Getronics overgenomen hetgeen leidde tot een sprong in het aantal personeelsleden en de omzet. De hoge winst van dat jaar was ook het gevolg van een goede regeling met de belastingdienst; een overeenkomst resulteerde in een belastingteruggave aan KPN wat vertaald werd in een hogere nettowinst. De daling van het aantal werknemers over deze periode is het gevolg van maatregelen om de kosten te reduceren en de verkoop van diverse activiteiten waaronder onderdelen van Getronics.
In 2013 daalde de omzet en het aantal personeelsleden fors door de deconsolidatie van het Duitse E-Plus dat in de verkoop werd gedaan. In 2014 leed KPN verlies mede door een afboeking van ongeveer € 1 miljard voor belastingen op de waarde van het belang van 20,5% in Telefónica Deutschland. Dit minderheidsbelang kreeg KPN door de verkoop van E-Plus. In februari 2016 werd een boekwinst gerealiseerd van € 369 miljoen op de verkoop van BASE. De hoge winst in 2021 was vooral een gevolg van de oprichting van de joint venture Glaspoort, dit leverde een buitengewone bate op van ruim € 0,65 miljard na belastingen.
Geschiedenis.
Het bedrijf is ontstaan halverwege de 19e eeuw toen de overheid nationale telegrafieverbindingen ging aanleggen en exploiteren. Ongeveer 20 jaar later werden de telegrafiediensten en de posterijen samengevoegd. Ze maakten eerst deel uit van het Ministerie van Financiën, later van het Ministerie van Waterstaat, Handel en Nijverheid.
In de jaren 80 van de 19e eeuw kwam ook de telefoon in opkomst. Oorspronkelijk waren de aanbieders van telefonie lokaal versnipperd, maar in de laatste jaren van de 19e eeuw, werd de telefonie steeds meer genationaliseerd. In 1940 kwamen de laatste lokale telefoonnetwerken in handen van de overheid.
In 1915 werd de "Administratie der Posterijen en Telegrafieën" omgezet in een staatsbedrijf, het "Staatsbedrijf der P&amp;T", dat in de volksmond P&amp;T genoemd werd. In 1928 werd de naam omgezet in "Staatsbedrijf der Posterijen, Telegrafie en Telefonie" (PTT). Tijdens de Duitse bezetting tijdens de Tweede Wereldoorlog werd de PTT tijdelijk een (op papier) zelfstandig bedrijf; deze status werd na de oorlog weer opgeheven.
De overheid bleef de volledige controle over het bedrijf houden. In de jaren zeventig werd vanwege de spreiding van rijksdiensten het bedrijf verplicht om grote delen van het hoofdkantoor van Den Haag te verplaatsen naar Groningen.
Uiteindelijk werd de PTT op 1 januari 1989 verzelfstandigd. De naam werd omgezet in de "Koninklijke PTT Nederland NV", oftewel KPN. In 1994 kreeg KPN een beursnotering op de Amsterdamse effectenbeurs. Met de beursgang was de overheid niet langer de enige aandeelhouder. Wel had de overheid begin 2005 nog steeds een gouden aandeel in KPN waarmee het een beslissende invloed had op belangrijke besluiten. In december 2005 is ook dit aandeel verkocht. Daarna bezat het Ministerie van Financiën nog 8% van de KPN-aandelen. In 2006 verkocht de staat de laatste aandelen en daarmee is de liberalisering van de Nederlandse telecommarkt compleet.
In 1992 ging KPN, samen met de postbedrijven van Canada, Frankrijk, Duitsland en Zweden, een samenwerking aan met het Australische TNT (Thomas Nationwide Transport) en creëerde ze de joint venture "GD Express Worldwide". Het hoofdkantoor kwam te liggen in Amsterdam. In 1995 nam KPN datzelfde TNT over en voegde ze de PTT Post, TNT en GD Express Worldwide. Dit deed men met het oog op de toekomstige liberalisering van de postmarkt in Europa. Men was bang dat de grote postbedrijven van Frankrijk, Duitsland of Groot-Brittannië al gauw het kleinere KPN zou overschaduwen. Daarnaast wilde men KPN minder afhankelijk maken van de Telecom divisie omdat die in een zeer concurrerende markt opereerde. KPN werd een holding van twee dochtermaatschappijen, PTT Post BV en PTT Telecom BV. In 1998 werden de postactiviteiten afgesplitst tot een zelfstandig bedrijf, TNT Post Groep NV (TPG). Sindsdien is KPN alleen een telecommunicatieleverancier en is de naam gewijzigd in "Koninklijke KPN NV". KPN bestond uit twee divisies, "vaste telefonie" en "mobiele telefonie".
Onder leiding van Wim Dik expandeerde KPN in hoog tempo om de Europese ambities gestalte te geven. Zo werden er belangen gekocht in Oost-Europese landen (Pannon en Pantel in Hongarije, UMC in Oekraïne), België (Base), Duitsland (E-Plus, voor € 18,5 miljard) en Eircom (Ierland). De grote uitgaven hiervoor samen met de mega-investeringen in de UMTS-licenties, gaven KPN een schuld van tientallen miljarden euro's. In Nederland betaalde KPN in 2000 in de UMTS-Kurhausveiling 1,5 miljard gulden. In Duitsland betaalde dochter E-plus zelfs 18,5 miljard gulden voor de UMTS-licentie.
Paul Smits kreeg te maken met het uiteenspatten van de internethype. Hierdoor daalde de aandelenkoers van KPN in anderhalf jaar van meer dan € 70 naar ruim € 2 en KPN bevond zich begin 21e eeuw aan de rand van een faillissement. De opvolger van Paul Smits, Ad Scheepbouwer, slaagde er door ingrijpende bezuinigingen en een aanpassing van de strategie in KPN te laten overleven. Begin 2005 maakte Scheepbouwer bekend dat er tussen 2005 en 2009 in totaal 8000 arbeidsplaatsen zouden verdwijnen (voor een deel naar het buitenland, onder andere naar India). Op het dieptepunt van 2002 bedroeg de schuld ruim € 23 miljard, KPN bracht de schuld terug tot € 12,4 miljard. Per 6 april 2011 werd Scheepbouwer opgevolgd door Eelco Blok, die meteen een massa-ontslag aankondigde van circa 5000 medewerkers.
Sinds 2002 was E-Plus, met 15 miljoen klanten, de op twee na grootste mobiele netwerkoperator in Duitsland. Hier werden (net als in Nederland en België) ook mobiele diensten aangeboden onder de merknamen Simyo en Telfort. Dit zijn mobile virtual network operators die gebruikmaken van het netwerk van resp. KPN, E-Plus en BASE. Op 23 juli 2013 werd bekend dat alle aandelen van E-Plus overgaan van KPN naar Telefónica Deutschland. KPN ontvangt in ruil € 3,7 miljard in geld en een aandelenbelang van 24,9% in het grotere Telefónica Deutschland. KPN verkoopt direct 7,3% van de aandelen voor € 1,3 miljard aan moedermaatschappij Telefónica. Na deze transactie resteert voor KPN een belang van 17,6% in de Duitse activiteiten van Telefónica. KPN gebruikt de verkoopopbrengst om haar financiële positie te versterken. In augustus 2013 werden na onderhandelingen de condities voor KPN nog verbeterd en in september 2014 werd de transactie afgerond. KPN kreeg € 5 miljard in contanten en een belang van 20,5% in Telefónica Deutschland. De verkoop zal naar verwachting meer dan € 5 miljard aan synergievoordelen opleveren, waarvan KPN zal profiteren middels dit minderheidsbelang. In 2013 sloot KPN een overeenkomst met de Nederlandse belastingdienst over het fiscale boekverlies van € 4,8 miljard dat wordt gerealiseerd bij de verkoop van E-Plus. KPN kan dit verlies over een periode van enkele jaren met de belastbare winst in Nederland compenseren. KPN heeft zijn belang Telefónica Deutschland stapsgewijs verkocht en in juni 2019 werden de laatste aandelen afgestoten.
In België was KPN dochter BASE de derde aanbieder van mobiele telefonie. In 2014 had BASE een marktaandeel van 21% en een bijna volledig landelijke dekking. De omzet was zo'n € 0,7 miljard met 3,3 miljoen mobiele klanten in 2014. In april 2015 maakte KPN de verkoop bekend van BASE aan branchegenoot Telenet voor € 1,325 miljard. Telenet, dat geen eigen zendmasten in België heeft, kan na de overname gebruikmaken van de BASE-zendmasten en hoeft dus geen masten meer te huren van Mobistar. KPN poogde in 2012 ook al BASE te verkopen, maar dat mislukte omdat niemand bereid was de vraagprijs te betalen. Na toestemming van de toezichthouders is de transactie op 11 februari 2016 afgerond. Met deze verkoop heeft KPN geen buitenlandse telecomactiviteiten meer.
Op 10 juni 2021 werd een glasvezel joint venture opgericht, genaamd Glaspoort en gevestigd in Amsterdam. Het is een samenwerkingsverband van KPN en pensioenfonds APG om het aanbod van glasvezel uit te breiden. Glaspoort is van plan om zo'n 750.000 huishoudens en circa 225.000 bedrijven aan te sluiten op glasvezel hetgeen een investering vergt van ruim € 1 miljard de komende vijf jaar.
Reclame.
KPN is erg actief op het gebied van televisiereclame. In de televisiecommercials van KPN hebben veel BN'ers gespeeld. Zo hebben Rijk de Gooyer en Maarten Spanjer als een duo in spotjes gespeeld. Meer recent waren spotjes te zien met o.a. Sven Kramer, Naomi van As, Johan Derksen en Willem van Hanegem. In 2007 won KPN met hun Goeiemoggelreclame de Gouden Loeki.
Aandeel.
In 1994 kwam het KPN-aandeel op de beurs. Bij de emissie van 1994 was de koers f 49,75 (€ 22,58; in termen van de huidige coupure: € 11,29), voor particulieren was er voor een beperkt aantal aandelen een korting van f 2,50 (€ 1,13) waardoor het f 47,25 (€ 21,44; in termen van de huidige coupure KPN: € 10,72) kostte.
In 1998 werd een KPN-aandeel omgewisseld voor de nieuwe versie plus een TPG-aandeel (later: TNT, nu: PostNL). In juni 2000 werd het KPN-aandeel gesplitst in twee aandelen.
De hoogste koers was (na de splitsing in KPN en TPG, dus exclusief TPG, en omgerekend voor de huidige coupure, dus gedeeld door twee) ruim € 70 in maart 2000. De laagste koers was ongeveer € 1,38 in juni 2013.
In mei 2013 deed KPN een claimemissie om de vermogenspositie te versterken. Op één oud aandeel kreeg de aandeelhouder het recht twee nieuwe KPN aandelen te kopen tegen een koers van € 1,06. De totale emissie van 2,8 miljard nieuwe aandelen leverde KPN een bedrag op van circa € 3 miljard. Na afronding van de emissie op 17 mei staan in totaal 4,27 miljard gewone aandelen KPN uit.
América Móvil neemt belang.
Nadat in 2011 drie niet met name genoemde bedrijven interesse hadden getoond het bedrijf over te nemen, bracht op 8 mei 2012 América Móvil, het Mexicaanse telecombedrijf, eigendom van Carlos Slim, een bod uit van € 8 per aandeel KPN. Het bedrijf had reeds 4,8% van de aandelen in handen en wilde uitkomen op een belang in KPN van in totaal 28%. Als het belang boven de 30% zou uitkomen, dan zou de overnemende partij verplicht zijn een bod te doen op alle aandelen. América Móvil gaf aan de strategische plannen van KPN te steunen en van plan te zijn constructief samen te werken met het management.
Op 29 mei werd door América Móvil formeel het partiële bod gelanceerd. Op 1 juni riep het bestuur van KPN haar aandeelhouders op niet op het bod in te gaan. Het management van KPN was van mening dat de onderliggende motieven van América Móvil onduidelijk waren. Het bestuur kondigde aan de strategische opties voor E-Plus te onderzoeken om extra waarde voor de aandeelhouders te creëren. Op 20 juni moest het bestuur meedelen dat de gesprekken over een bundeling van de Duitse activiteiten niet tot het gewenste resultaten hadden geleid. Uiteindelijk kreeg, in de loop van 2012, América Móvil 27,7% van de KPN-aandelen in handen. De meeste van deze aandelen zijn op de beurs gekocht tegen een koers lager dan het bod.
Op 9 augustus 2013 maakte telecomconcern América Móvil een bod bekend op alle aandelen KPN. Het bood € 2,40 per aandeel. Het bod impliceert een totale waarde voor KPN van € 10,3 miljard, América Móvil gaat dus nog ruim € 7 miljard uitgeven om de rest van de aandelen in bezit te krijgen. Op 29 augustus 2013 heeft een stichting deze vijandige overname verijdeld door al hun preferente aandelen (bijna 50%) te verzilveren. Een dag later volgt een persconferentie. Minister Kamp kijkt de kat uit de boom en noemt het "niet onverstandig" van de stichting om een beschermingswal op te werpen.
Op 16 oktober 2013 liet América Móvil nabeurs weten het overnamebod op KPN terug te trekken. América Móvil was van mening dat het bedrag dat KPN wilde krijgen te ver van het bod af lag. In mei 2015 verkocht América Móvil voor € 3 miljard aan converteerbare obligaties. Deze obligaties zijn in te ruilen voor aandelen KPN. Het belang van América Móvil in KPN is inmiddels gedaald tot zo’n 21% en als de obligaties worden geconverteerd zal het belang verder aanzienlijk dalen. De obligaties hebben een looptijd van maximaal vijf jaar. Na vijf jaar was de koers van KPN te laag, waardoor de obligatiehouders de stukken niet hebben omgewisseld in aandelen. América Móvil bleef met de KPN aandelen zitten die een belang van 16% 
vertegenwoordigden. In januari 2021 werd bekend dat América Móvil aandelen heeft bijgekocht waarmee het belang op 20% is uitgekomen. Daarna werden in diverse transactie aandelen afgestoten en op 12 februari 2024 meldde América Móvil een belang van 2,75% in KPN.
Interesse vanuit AT&amp;T.
Op 17 januari 2013 verspreidde de Wall Street Journal het bericht dat AT&amp;T belangstelling zou hebben om KPN in zijn geheel over te nemen.
Interesse vanuit EQT.
In november 2020 kwam het bericht dat de Zweedse investeerder EQT het Nederlandse telecombedrijf heeft benaderd voor een overname. Beide partijen weigeren overigens commentaar. In oktober kwamen de eerste berichten naar buiten dat EQT bereid zou zijn € 11,1 miljard te betalen voor KPN. EQT is sinds 2017 actief op de Nederlandse markt met Delta Fiber, waaronder de kabelnetwerken van Caiway en Delta vallen.

</doc>
<doc id="34797" url="https://nl.wikipedia.org/wiki?curid=34797" title="Kraan (machine)">
Kraan (machine)

Een hijskraan is een hijswerktuig waarmee zware lasten gehesen en horizontaal verplaatst kunnen worden. Een kraan wordt gebruikt om goederen omhoog te hijsen, te laten zakken of om objecten te verplaatsen. Veelal worden hiervoor staalkabels gebruikt om de hijshaak via hijsblokken met een lier omhoog en omlaag te verplaatsen. De kabels lopen veelal via een giek die kan zwenken en op- en aftoppen om de last horizontaal te verplaatsen.
Toepassing vindt vooral plaats in de bouw en in de transportsector voor los- en laadklussen. Dikwijls zijn kranen tijdelijke constructies, hetzij aan de grond bevestigd, hetzij op een verrijdbare constructie, zoals op een vrachtauto. De grootste kranen zijn te vinden op kraanschepen.
Geschiedenis.
Hijskranen bestonden al in de oudheid. Hiervoor werden onder andere een rechtmast (schalk) met tuien gebruikt en een kaapstander voor het ophijsen. In de Middeleeuwen was een 15e-eeuwse kraan in gebruik voor de havenactiviteiten op de Haverwerf te Mechelen. Deze kraan werd aangedreven door kraankinderen die in een rad voortstapten. Ondanks protest van de archeologische kring werd de kraan in 1887 afgebroken. Nu bestaan er in België 493 soorten hijskranen waaronder Cobro en IJzelkerck en in Nederland wel meer dan 600 soorten zoals Vleingen en De Boer. In Frankrijk meer dan 2000 en in Portugal rond de 1420. In Rusland wel ongeveer 8950 en in Canada staan ongeveer 5000 hijskranen, waaronder de grootste ter wereld van 391 meter hoog. Een normale hijskraan is ongeveer 20 tot 30 meter.
Antieke Griekse kranen.
De kraan voor het ophijsen van zware voorwerpen werd aan het eind van de zesde eeuw voor Chr. door de Oude Grieken uitgevonden.
Vanaf 515 v. Chr. zijn heftangen en Lewisbeugels gebruikt bij het ophijsen van steenblokken voor de bouw van Griekse tempels, hetgeen te zien is aan de achtergebleven kerven in de stenen. Daar de kerven over het zwaartepunt of paarsgewijs op gelijke afstand van het zwaartepunt zitten nemen archeologen aan dat toentertijd kranen gebruikt zijn.
Door de invoering van hefwerktuigen die met een lier en katrollen werkten, raakte de sleephelling voor het verticale transport in onbruik. In de daarop volgende twee eeuwen werden er op Griekse bouwplaatsen steeds lichtere materialen gebruikt. In tegenstelling tot de archaïsche periode (700–500 v. Chr.), waarbij de grootte van de te verwerken steenblokken steeds verder toenam, bestaan de klassieke Griekse tempels zoals het Parthenon uit steenblokken die minder dan 15 tot 20 ton zwaar zijn. Tegelijkertijd ging men zuilen uit meerdere ronde stenen bouwen in plaats van monolithische zuilen.
Ofschoon de historische achtergronden over de invoering van de kraan onduidelijk blijven neemt men aan dat de instabiele sociale en politieke toestand in Griekenland voordelig was voor kleine en professionele bouwondernemingen. Hierdoor lijkt het gebruik van kranen door de inwoners van Polis meer voordeel te hebben dan het gebruik van sleephellingen, waarbij zeer veel arbeiders nodig waren. In de autocratische gemeenschappen, zoals het Oude Egypte en Assyrië, bleven wel de sleephellingen in gebruik.
De eerste, duidelijke vermelding van een hijswerktuig met meerdere katrollen staat in "Mechanische problemen" ("Mech". 18, 853a32–853b13), die aan Aristoteles (384–322 v. Chr.) toegeschreven wordt. Ongeveer tegelijkertijd waren de steenblokken voor de Griekse tempels weer even groot als die van de voorgaande archaïsche tempels, wat erop wijst dat in die tijd het hijswerktuig met meerdere katrollen op Griekse bouwplaatsen zijn plaats had verworven.
Antieke Romeinse kranen.
Een bijzonder belangrijke rol in de bouwwereld heeft de Romeinse kraan gespeeld. De Romeinen ontwikkelden de Griekse kraan verder. Dankzij de uitvoerige geschriften van Vitruvius ("De Architectura" 10.2, 1-10) en Heron van Alexandrië ("Mechanica" 3.2-5) weten wij relatief veel van de Romeinse hijstechniek. Bijzonder gedetailleerde afbeeldingen van Romeinse tredkranen zijn te vinden op twee antieke reliëfs op de grafsteen van Haterii, die stamt uit het einde van de eerste eeuw na Chr.
De eenvoudigste Romeinse kraan had drie katrollen en werd een "Trispastos" genoemd. Deze bestond uit een hefboom, haspel, touw en een hijsblok met drie katrollen, hetgeen een overbrenging van 3 op 1 geeft. Zwaardere kraantypen hadden hijsblokken met vijf katrollen ("Pentaspastos") en de grootste kraan had zelfs drie hijsblokken van elk vijf katrollen. Verder bestonden ze afhankelijk van de maximale belasting uit twee, drie of vier hefmasten. De "Polypastos" kan met een haspel bediend door vier man al 3000 kg hijsen (3 touwen x 5 katrollen x 4 man x 50 kg = 3000 kg). Kranen waarbij de haspel door een tredrad was vervangen konden zelfs met twee man 6000 kg heffen, doordat het tredrad een grotere doorsnee heeft en zo een grotere overbrenging. Dit betekent dat het maximale hefvermogen van de Romeinse "Polypastos" met 3000 kg per persoon "zestigmaal" groter was dan het gebruikte hefvermogen bij de bouw van de piramiden, waar ongeveer 50 arbeiders nodig waren om een 2,5 ton zwaar steenblok een sleephelling op te trekken.
Er zijn archeologische aanwijzingen dat de Romeinen een techniek beheersten om duidelijk grotere gewichten verticaal op te hijsen. Bij talrijke Romeinse bouwwerken zitten op grotere hoogte veel zwaardere steenblokken dan de "Polypastos" ophijsen kon. Zo wegen de architraven van de Jupitertempels in Baalbek, die ongeveer 19 m boven de grond zitten tot 60 ton en de steenblokken van de hoekkroonlijsten wegen zelfs meer dan 100 ton, terwijl het 53,3 ton zware kapiteelblok van de zuil van Trajanus in Rome tot een hoogte van ongeveer 34 m opgehesen werd.
Men neemt aan dat de Romeinse ingenieurs deze buitengewoon zware gewichten door twee maatregelen konden beheersen. Ten eerste werd, zoals door Heron werd voorgesteld, een houten hijstoren gebouwd, waarvan de vier zijden de vorm van een vierkant hadden, lijkend op een belegeringstoren, maar met een zuil in het midden van de constructie. ("Mechanica" 3.5). Ten tweede werden aan de voet van de toren verscheidene kaapstanders geplaatst. Kaapstanders hadden het voordeel boven tredraderen omdat er meer bij elkaar gezet konden worden en dat er dus zo meer arbeiders en trekdieren konden meehelpen. Het gebruik van kaapstanders werd ook door Ammianus Marcellinus (17,4,15) bij het oprichten van de Lateranense obelisk in het Circus Maximus (ca. 357 n.Chr.) beschreven. Het maximale hijsvermogen van antieke kaapstanders kan afgeleid worden van het aantal Lewisbeugelgaten in de monolieten. In de architraafblokken van Baalbek, die tussen de 55 en 60 ton wegen, wijzen de acht gaten op het gebruik van acht kaapstanders, die elk 7,5 ton tilden (60 ton / 8 gaten = 7,5). Zulke zware gewichten ophijsen vroeg een grote concentratie en coördinatie van de bij het ophijsen betrokken arbeiders.
Middeleeuwse kranen.
Nadat de tredkraan met de val van het West-Romeinse Rijk in West-Europa in onbruik geraakt was, werd de hijstechniek in de Hoge middeleeuwen weer groots ingezet. De vroegste vermelding van een tredkraan ("magna rota") is te vinden in Franse bronnen omstreeks 1225, gevolgd door een illustratie in een handschrift van 1240, die waarschijnlijk eveneens van Franse herkomst is. In de scheepvaart zijn het vroegste gebruik van havenkranen in Het Gein bij Utrecht 1244, Antwerpen 1263, Brugge 1288 en Hamburg 1291 beschreven, terwijl in Engeland de tredkraan voor het eerst in 1331 wordt genoemd.
Oorsprong.
Waardoor de tredkraan opnieuw in gebruik werd genomen is niet bekend, maar de terugkeer op de middeleeuwse bouwplaatsen moet zonder twijfel in nauwe samenhang met de komst van de gotiek gezien worden. De tredkraan kon een verdere technische ontwikkeling van de windas zijn, met eenzelfde structuur en mechaniek. De middeleeuwse tredkraan kan echter ook een verdere ontwikkeling van de Romeinse kraan zijn, zoals die in Vitruvius werk "De architectura" beschreven is, dat in veel kloosterbibliotheken te vinden was. Evenzo kan de terugkeer ook door het waterrad gekomen zijn, waarmee de vroegste tredradconstructies veel gelijkenis vertonen.
Structuur en plaatsing.
Het middeleeuwse tredrad bestond uit een groot, houten rad, dat om een as draaide en een loopvlak had, dat breed genoeg was voor twee naast elkaar lopende arbeiders. Terwijl bij de vroegste raderen het ‚Kompas-type’ de spaken direct in de as staken, hadden latere modellen‚ armen van het Haak-type, die aan de zijkant van de as bevestigd waren. Deze constructie maakte het mogelijk dunnere assen te gebruiken, waardoor de hefarm langer werd en er zo meer kracht uitgeoefend kon worden.
Werking en mechanisch gedeelte.
In tegenstelling tot de moderne kranen bewogen de middeleeuwse kranen op precies dezelfde wijze als hun antieke voorgangers. - In de eerste plaats geschikt voor omhoog hijsen en nauwelijks in staat horizontaal een gewicht te verplaatsen. Daarom wordt aangenomen dat bij de bouw van gebouwen de kraan de steenblokken vanaf de grond direct op hun plaats hees of van een plaats die tegenover het midden van de muur lag waardoor de arbeiders aan beide zijden van de muur bouwmateriaal konden krijgen. Daarnaast bediende de kraanmeester, die de arbeiders gewoonlijk van buiten de kraan orders gaf, een touw waarmee de lading zijdelings kon worden verplaatst.&lt;ref name = "Dienel, Hans-Liudger / Meighörner, Wolfgang, blz.17"&gt; Dienel, Hans-Liudger / Meighörner, Wolfgang, blz.17&lt;/ref&gt; Zwenkkranen, die een rotatie van de lading mogelijk maakten en derhalve bijzonder geschikt waren voor het lossen en laden aan de havenkade, waren er al vanaf 1340. Terwijl langwerpige steenblokken met banden, Lewisbeugels of steenscharen opgehesen werden, konden bij andere goederen korven, kisten, pallets of touwen gebruikt worden.
Het is noemenswaard dat de middeleeuwse kraan zelden een teruglooppal of een rem had om te voorkomen dat de lading weer naar beneden ging. Dit was waarschijnlijk ook niet nodig doordat het rad een grote wrijvingsweerstand had.
Havenkraan.
De stationaire havenkraan werd waarschijnlijk niet voor de middeleeuwen uitgevonden. De typische havenkraan was een draaibare constructie, die twee tredraderen had. Deze kraan werd aan de havenkade gebruikt voor het laden en lossen van vrachtgoederen uit schepen, waar zij oudere hijsmethoden zoals met een windas, wip of ra vervingen of aanvulden.
Er worden twee typen havenkranen onderscheiden met verschillende geografische zwaartepunten:
In tegenstelling tot de bouwkranen, waarbij de hijssnelheid bepaald werd door het arbeidsritme van de metselaars, hadden de havenkranen gewoonlijk twee tredraderen om het laden en lossen sneller te laten verlopen. De twee tredraderen, waarvan de doorsnede op 4 m en meer geschat werd, zaten aan beide zijden van de kraanas en draaiden tegelijk. Tegenwoordig bestaan nog vijftien tredrad-havenkranen in Europa uit de tijd voor de industriële revolutie. Ze zijn te vinden in Bergen, Stockholm, Karlskrona (Zweden), Kopenhagen (Denemarken), Harwich (Engeland), Lüneburg, Stade, Otterndorf, Marktbreit, Würzburg, Danzig, Östrich, Bingen, Andernach en Trier (Duitsland). Naast deze stationaire kranen kwamen er in de veertiende eeuw ook drijvende kranen (kraanschepen) voor, die in het hele havengebied flexibel ingezet konden worden.
In 1847 ontwikkelde het Engelse bedrijf van W.G. Armstong in Newcastle upon Tyne een hydraulische kraan op waterdruk. In 1851 werd het eerste exemplaar in Engeland in gebruik genomen. Bij dit systeem had niet iedere kraan een eigen stoommachine nodig. Een centrale stoommachine zorgde voor de waterdruk die bij iedere aangesloten kraan de kracht leverde voor de hijswerkzaamheden. In 1879 werden de eerste kranen in Rotterdam geplaatst door de Rotterdamsche Handelsvereeniging. Ze werden aangesloten op een stoommachine met een accumulator die onder een waterdruk van 55 atmosfeer werd gehouden. Antwerpen had ook deze kranen in gebruik. In de strenge winter van 1890 bevoren de waterkranen en stonden daardoor zo'n drie maanden stil. Rotterdam besloot over te stappen op elektrische kranen. In 1935 werd de laatste Rotterdamse waterkraan gesloopt. In Antwerpen stopte de laatste waterkraan in 1975.
Modellen.
Kranen kunnen als volgt ingedeeld worden:
Hijskranen.
Een veelgebruikt model is de hijskraan. Deze bestaat uit een stalen boomconstructie die op de grond bevestigd is. De boom kan aan de onderzijde draaien. Bovenaan deze constructie is een eveneens stalen horizontale boom bevestigd, die in hoogte kan worden versteld. Aan het einde van deze boom hangt een haak, die met kabels omhoog of omlaag kan worden gehaald.
Moderne kranen hebben elektromotoren die de kabels kunnen op- en afrollen. Sommige kranen hebben verbrandingsmotoren. Bovenaan de kraan is vaak een cabine voor de kraanmachinist. Achter de cabine, aan het andere uiteinde van de horizontale boom, bevindt zich een contragewicht.
Torenkranen.
Een torenkraan (ook werfkraan of bouwkraan genoemd) bestaat uit een mast (een metalen frame) die op de grond staat of verankerd is in een betonnen voet. Soms staat de mast op rails waarover de kraan kan rijden. Bovenaan de mast zit de giek, de horizontale arm. De giek draait ten opzichte van de mast. Over de giek rijdt een loopkat waardoor de haak dichter en verder van de mast kan komen. De haak hangt aan de loopkat. Door middel van een lier kan de haak omhoog en omlaag.
Een torenkraan kan wel honderd meter hoog zijn.
Telescoopkranen.
Dit model kraan zie je als een geïntegreerd ontwerp met de vrachtwagen. Het bestaat uit een stelsel kokers die telescopisch uitschuiven tot soms wel 8 keer de lengte van de basiskoker.
Deze hijsarm kan omhoog en omlaag scharnieren. Het geheel kan in het horizontale vlak draaien. Over de arm loopt een kabel. Aan het uiteinde is de haak bevestigd en aan de truckzijde de lier. Hierdoor kan de kraan hijsen.
Autolaadkranen.
Een ander type kraan is de autolaadkraan. Dit is een kraan die op een vrachtwagen kan worden gemonteerd. Hiermee kan de auto door de kraan zelf worden beladen of worden gelost. De kraan is opgebouwd uit een kolom, hefarm en een knikarm. In de knikarm zijn weer uitschuifdelen geplaatst. Dit kan compact worden opgevouwen. Op de vrachtwagen is dan nog voldoende ruimte voor lading. Soms wordt een autolaadkraan nog van een lier voorzien.
Autolaadkranen komen in verschillen ton-meter-klassen voor. De kranen in het zwaardere segment worden wel voorzien van een tweede knikarm (een "Fly-Jib") aan het uiteinde van de eerste knikarm. Hierdoor worden de mogelijkheden van de kraan vergroot.
Een laadkraan kan uitgerust zijn met een bedieningspost op een platform waarop de operator zit (hoogzit) of staat (hoogsta) en de kraan bedient via een bediening. De meeste moderne autokranen zijn echter voorzien van radiografische besturing waardoor de kraanmachinist vrij kan rondlopen op de laad- of losplek en daardoor een beter uitzicht heeft.
Kraanarmen op binnenschepen worden gebruikt om de auto's van de schippers en opvarenden aan de wal te zetten. Meestal worden daarbij op maat gemaakte hijsbanden gebruikt, maar er zijn ook aangepaste kooien met oprijgoten in gebruik. Door het gebrek aan voldoende autoafzetplaatsen moeten binnenschippers hun auto soms over grote afstand aan de wal zetten. Autokranen van 20 meter lengte zijn aan boord geen uitzondering meer.
Verrijdbare autolaadkranen.
De verrijdbare autolaadkraan is een autolaadkraan gemonteerd op een verrijdbaar chassis. In tegenstelling tot de normale autolaadkranen hebben verrijdbare autolaadkranen een eigen hydraulisch systeem.
De verrijdbare autolaadkranen worden vooral in combinatie met een oplegger gebruikt. In zo'n oplegger zijn rails verwerkt waarmee het chassis wordt geleid. De kraanmachinist bedient de kraan in een speciaal zitje dat op de kraan is gemonteerd.
Het voordeel van de verrijdbare autolaadkraan is het verminderde gewicht: doordat de kraan over de oplegger kan rijden, is een relatief lichte kraan voldoende om de lading te lossen. Door de lichte kraan wordt het maximale toegestane gewicht van de oplegger minder snel bereikt waardoor de transporteur meer goederen kan laden.
Bovenloopkranen.
In werkplaatsen en opslagplaatsen worden bovenloopkranen of portaalkranen gebruikt. Over de lengte van de loods worden aan de zijkanten horizontale liggers aangebracht, waarover een constructie rijdt met een loopkat, die de hijsfunctie vervult. Ze bestaan handbediend (met een ketting) en elektrisch aangedreven.
Mastkranen.
Mastkranen zijn zware offshore- en scheepskranen die zich kenmerken door een draaibare giek, terwijl de mast niet beweegt. Een dergelijke kraan kan, afhankelijk van de grootte, tot 5000 ton heffen. De mastkraan werd in Nederland uitgevonden door Huisman-Itrec in 1983. Het grote voordeel van de mastkraan is dat katrollen en lieren gefixeerd staan in het schip, in plaats van mee te draaien met de kraan. Daar wordt het gewicht van de kraan dat meedraait kleiner en kunnen de giek en de lagers lichter worden gemaakt. Ook neemt de hele constructie veel minder ruimte in. Onder andere Sapura, Mammoet, Subsea 7, Acergy en Jumbo Shipping hebben schepen met mastkranen in gebruik.
Werkplaatskranen.
Werkplaatskranen zijn er in verschillende modellen onder andere wandzwenkkranen voor wand bevestiging en kolomzwenkkranen die gemonteerd zijn op een kolom
Stabiliteit torenkranen.
Op grote bouwterreinen staat meestal een torenkraan. Die torent boven alles uit en kan tientallen meters hoog zijn. De giek heeft een reikwijdte van eveneens tientallen meters. Bouwvakkers gebruiken een torenkraan om zware materialen, zoals staal en beton, en machines naar boven te hijsen.
Sommige torenkranen kunnen wel meer dan veertig ton heffen. Toch vallen torenkranen niet om, doordat torenkranen stevig vastgeklonken worden aan een grote en zware betonnen vloerplaat. Die vloerplaat wordt enige tijd voor de kraan wordt opgebouwd, meegenomen in de fundering van het gebouw en kan wel meer dan honderdtachtig ton wegen. Bovendien is aan de giek een zwaar verplaatsbaar contragewicht bevestigd, zo dat het zwaartepunt van de giek inclusief last en contragewicht boven het verticale deel van de kraan ligt.
Bij mobiele torenkranen zit het contragewicht onder op het bovenframe dat mee rondzwenkt. Deze kraan valt niet om doordat het zwaartepunt van de hele kraan met last achter de stempelpoten ligt.
Kraanboek.
In Nederland staan in het kraanboek de karakteristieke fabricage- en ontwerpgegevens van de desbetreffende kraan vermeld. Ook worden hierin alle onderhouds- en inspectiebeurten afgetekend. Een kraanboek is wettelijk verplicht bij alle hijswerktuigen met een capaciteit van twee ton of meer. Het moet in of in de onmiddellijke nabijheid van het werktuig bewaard worden en bij inspectie of aanvraag getoond kunnen worden.
Ongelukken met kranen.
Soms gebeuren er ongelukken met torenkranen. Zo viel op 10 juli 2008 een torenkraan om tijdens werkzaamheden in Rotterdam-Alexander. De kraanmachininst kwam hierbij om het leven. Uit onderzoek van de Onderzoeksraad voor Veiligheid bleek dat het falen van deze kraan niet kwam door fabricagefouten of het opereren buiten de toegestane parameters. Uit een modellering van deze torenkraan met behulp van de eindige-elementenmethode bleek dat een mogelijke oorzaak van het falen van de constructie lag in het uitrijden van de kat van de kraan ten gevolge van een groter dan gedachte vervorming van de giek.
Andere voorbeelden van ongelukken met torenkranen zijn:

</doc>
<doc id="34799" url="https://nl.wikipedia.org/wiki?curid=34799" title="Ad Scheepbouwer">
Ad Scheepbouwer

Adrianus Johannes (Ad) Scheepbouwer (Dordrecht, 22 juli 1944) is een Nederlands bestuurder en topfunctionaris.
Leven en werk.
Loopbaan.
Scheepbouwer werd in 1944 in Dordrecht geboren. Hij volgde de mulo en een opleiding boekhouden. Hij begon op 16-jarige leeftijd te werken als kelner op een schip. Vervolgens werkte Scheepbouwer bij een zuivelfabriek. Plots kwam zijn leven overhoop te liggen door een ernstig motorongeluk. Na meer dan een jaar in het ziekenhuis te hebben doorgebracht maakte hij zijn rentree op de arbeidsmarkt. Hij begon zijn carrière op de loonadministratie van het chemiebedrijf DuPont. Zijn toenmalige baas zag dat hij talent had, hij wilde echter wel dat Scheepbouwer een diploma zou halen alvorens hij kans kreeg op promotie. Door in de avonduren te studeren, slaagde Scheepbouwer erin zich omhoog te werken via containervervoerder Sealand, luchtvrachtexpediteur Air Express en Pandair. Op 23-jarige leeftijd had hij de gehele administratie onder zijn hoede.
Scheepbouwer werd in 1988 door toenmalig minister Neelie Kroes van Verkeer &amp; Waterstaat gevraagd het staatsbedrijf PTT Post te leiden. In 1997 nam PTT Post het Australische koeriersbedrijf TNT over. Hiermee was PTT Post een internationale speler van formaat. Niet veel later volgde de splitsing van PTT Post; in een telecommunicatiebedrijf (KPN) en een postbedrijf (TNT). Scheepbouwer werd bestuursvoorzitter van TNT. Toen KPN in 2001 water maakte door een enorme schuldenlast, stapte Scheepbouwer over naar KPN en hij werd aldaar bestuursvoorzitter. Scheepbouwer werd het middelpunt van een publieke discussie toen bleek dat hij een omvangrijk optiepakket had gekregen bij zijn overstap. Door harde saneringsmaatregelen te nemen, slaagde Scheepbouwer er in KPN te redden. Twee jaar na zijn benoeming maakte KPN weer winst en waren de schulden van KPN fors gedaald. Scheepbouwer werd in 2002 benoemd tot "Topman van het Jaar".
Scheepbouwer werd als bestuursvoorzitter van KPN op 6 april 2011 opgevolgd door Eelco Blok. Tevens droeg hij op 17 mei van dat jaar het voorzitterschap van de raad van toezicht van het Havenbedrijf Rotterdam N.V. over aan Rutger van Slobbe. Thans is Scheepbouwer lid van de raad van advies van zowel de NIBC Bank als van Electronic Commerce Platform Nederland, voorzitter van de raad van toezicht van het Maasstad Ziekenhuis, lid van de raad van toezicht van de Stichting Nationaal Fonds Kunstbezit, bestuurslid van VNO-NCW en commissaris van zowel de RFS Holland Holding als van de Bank Oyens &amp; Van Eeghen.
Persoonlijk.
Scheepbouwer is getrouwd en heeft drie kinderen. In 1999 werd hij benoemd tot Officier in de Orde van Oranje-Nassau.

</doc>
<doc id="34803" url="https://nl.wikipedia.org/wiki?curid=34803" title="Brute kracht (cryptografie)">
Brute kracht (cryptografie)



</doc>
<doc id="34805" url="https://nl.wikipedia.org/wiki?curid=34805" title="Oh Gloria Inmarcesible">
Oh Gloria Inmarcesible

Oh Gloria Inmarcesible is het volkslied van Colombia.
De tekst is van Rafael Núñez, de muziek van Oreste Sindici.
In 1887 is het lied voor het eerst publiek als volkslied voorgedragen. In 1920 werd het bij wet het officiële volkslied.
¡Oh gloria inmarcesible!
¡Oh júbilo inmortal!
En surcos de dolores
el bien germina ya.
Cesó la horrible noche
la libertad sublime
derrama las auroras
de su invencible luz.
La humanidad entera,
que entre cadenas gime,
comprende las palabras
del que murió en la cruz.
Independencia grita
el mundo americano
se baña en sangre de héroes
la tierra de Colón.
Pero este gran principio
el rey no es soberano
resuena, Y los que sufren
bendicen su pasión.
Del Orinoco el cauce
se colma de despojos, 
de sangre y llanto uno
se mira allí correr.
En Bárbula no saben
las almas ni los ojos
si admiración o espanto
sentir o padecer.
De Boyacá en los campos
el genio de la gloria
con cada espiga un héroe
invicto coronó.
Soldados sin coraza
ganaron la victoria;
su varonil aliento
de escudo les sirvió.
Bolivar cruza el ande
que riega dos océanos
espadas cual centellas
fulguran en Junín.
Centauros indomables
descienden a los llanos
y empieza a presentirse
de la epopeya el fin.
La trompa victoriosa
que en Ayacucho truena
en cada triunfo crece
su formidable són.
En su expansivo empuje
la libertad se estrena,
del cielo Americano
formando un pabellón.
La Virgen sus cabellos
arranca en agonía
y de su amor viuda
los cuelga del ciprés.
Lamenta su esperanza
que cubre losa fría;
pero glorioso orgullo
circunda su alba tez.
La Patria así se forma
termópilas brotando;
Constelación de cíclopes
su noche iluminó;
la flor estremecida
mortal el viento hallando
sebajo los laureles
seguridad buscó.
Mas no es completa gloria
vencer en la batalla,
que al brazo que combate
lo anima la verdad.
La independencia sola
el gran clamor no acalla:
si el sol alumbra a todos
justicia es libertad.
Del hombre los derechos
Nariño predicando,
el alma de la lucha
profético enseñó.
Ricaurte en San Mateo
en átomos volando
"Deber antes que vida",
con llamas escribió.

</doc>
<doc id="34807" url="https://nl.wikipedia.org/wiki?curid=34807" title="Karen">
Karen



</doc>
<doc id="34809" url="https://nl.wikipedia.org/wiki?curid=34809" title="Schikaneder">
Schikaneder



</doc>
<doc id="34812" url="https://nl.wikipedia.org/wiki?curid=34812" title="Rasp">
Rasp

Een rasp is een stuk handgereedschap voor houtbewerking dan wel een stuk keukengerei.
Houtbewerking.
Een rasp voor houtbewerking is een grofgetande vijl die wordt gebruikt om een teveel aan hout te verwijderen of een speciale vorm aan het hout te geven. Er zijn twee verschijningsvormen: een rasp met een handvat in de vorm van een steel, en een rasp in de vorm van een schaaf waarvan de bodem de rasp vormt.
Houtraspen worden ook wel gebruikt voor de bewerking van onder andere marmer, zachte kalksteensoorten, kunststoffen, gips, been en ivoor.
Keuken.
Ook in de keuken worden raspen gebruikt om etenswaren fijner te verdelen, b.v. kaas, wortels, appel of nootmuskaat.
De werking van de keukenrasp en de houtrasp is gelijk, maar het doel is meestal verschillend: waar bij de houtrasp het overblijvende stuk hout dikwijls het doel van de bewerking is, is bij de keukenrasp het verdeelde materiaal het doel.
Rasphuis.
Een Rasphuis was in de 17e en 18e eeuw een gevangenis voor jonge mannen. Deze moesten het hout van de brazielboom tot poeder raspen, dat gebruikt werd bij de productie van verf.

</doc>
<doc id="34813" url="https://nl.wikipedia.org/wiki?curid=34813" title="J.M.Barrie">
J.M.Barrie



</doc>
<doc id="34815" url="https://nl.wikipedia.org/wiki?curid=34815" title="La Marseillaise">
La Marseillaise



</doc>
<doc id="34816" url="https://nl.wikipedia.org/wiki?curid=34816" title="Ceratosaurus">
Ceratosaurus

Ceratosaurus is een geslacht van uitgestorven vleesetende theropode dinosauriërs, behorend tot de groep van de Neoceratosauria, dat tijdens het Laat-Jura, zo'n 150 miljoen jaar geleden, leefde in het gebied van de huidige Verenigde Staten van Amerika.
Het eerste fossiel van "Ceratosaurus" werd in 1883 gevonden. Het geslacht kreeg in 1884 zijn naam die zoiets als 'hoornsauriër' betekent toen de befaamde professor Othniel Charles Marsh de typesoort "Ceratosaurus nasicornis" benoemde. Later werden nog eens zes soorten benoemd in het geslacht. Daarvan weten we tegenwoordig dat het ook om "C. nasicornis" gaat of om heel andere dinosauriërs. Dat maakt "Ceratosaurus nasicornis" tot de enige echte soort van het geslacht. Van "C. nasicornis" zijn vijf vrij volledige skeletten gevonden. Hierdoor kregen de wetenschappers een goed beeld van de bouw van het dier.
"Ceratosaurus" werd ongeveer zes meter lang en zeshonderd kilogram zwaar. Hij liep op alleen zijn achterpoten. Daarbij hielden een horizontaal gehouden romp en staart elkaar in evenwicht. De voorpoten waren erg kort. De kop was groot en droeg heel lange tanden. Daarmee konden grote prooidieren worden aangevallen, zoals Sauropoda. Voor in de snuit stonden per zijde maar drie tanden in plaats van vier. Daarin week "Ceratosaurus" af van de meeste theropoden. De kop droeg drie opvallende hoorns. Eén hoorn stond voor op de neus. De andere twee stonden boven de ogen. Met de hoorns maakte het dier indruk op soortgenoten. Midden op de nek, rug en staart liep een rij beenschubben. Bij andere theropoden is zoiets nooit aangetroffen.
"Ceratosaurus" heeft zijn naam gegeven aan de groep van de Ceratosauria. Vroeger werd wel gedacht dat "Ceratosaurus" al in zijn tijd een soort 'levend fossiel' was, een laatste vertegenwoordiger van 'primitieve' roofsauriërs. Later werd echter duidelijk dat de ceratosauriërs een tot het eind van het Krijt zeer succesvolle groep bleven. "Ceratosaurus" vormde daarin een eigen tak, de Ceratosauridae. Een mogelijke andere ceratosauride is "Genyodectes".
"Ceratosaurus" is een van de bekendere dinosauriërs omdat hij vaak vermeld en geïllustreerd werd in populair-wetenschappelijke boeken. Hij is ook opgevoerd in romans, speelfilms en documentaires.
Vondst en naamgeving.
"Ceratosaurus nasicornis".
Vanaf het voorjaar van 1882 groef Marshall Parker Felch in opdracht van professor Othniel Charles Marsh in de buurt van zijn ranch in Fremont County, Colorado, bij de "Old Creek" nabij de ingang van het "Garden Park", opnieuw een groeve uit die al eerder, in 1876/1877, fossielen had opgeleverd en die nu bekend staat als de "Marsh-Felch Quarry" of de "Felch Quarry 1". In 1883 ontdekte hij daarbij, direct naast en evenwijdig aan het fossiel van "Stegosaurus stenops", het skelet van een grote theropode. Beide dieren waren vermoedelijk tijdens een droogteperiode omgekomen in de modder van een opdrogende poel. De theropode had zijn staart naar links over de heup van de planteneter gekromd. Het theropode skelet, 'numero vier', werd dat jaar en in 1884 geborgen en per spoor naar Marsh gezonden. De typesoort Ceratosaurus nasicornis werd in 1884 door Marsh benoemd en beschreven. De geslachtsnaam is afgeleid van het Oudgriekse κέρας, "keras", 'hoorn', een verwijzing naar de opvallende hoorn op de snuit. Dezelfde structuur inspireerde de soortaanduiding: "nasus" betekent 'neus' in het Latijn en "cornu" 'hoorn'.
Het holotype USNM 4735 is gevonden in een zeer harde laag zandsteen van de "Brushy Basin Member" van de Morrisonformatie die dateert uit het Laat-Kimmeridgien, ongeveer 151 miljoen jaar oud. Het bestaat uit een uitzonderlijk compleet skelet met schedel. Het lag grotendeels in anatomisch verband. De schedel en de wervelkolom waren sterk zijdelings samengedrukt. De belangrijkste elementen die ontbreken, zijn de tanden in de voorste bovenkaken en onderkaken, een aantal ruggenwervels, de meeste ribben, de rechterschoudergordel, beide opperarmbeenderen, de rechteronderarm behalve de eerste, tweede en vierde middenhandsbeenderen en het eerste kootje van de derde vinger, beide duimen, het linkerscheenbeen, het linkerkuitbeen en de tenen behalve de vierde linkervoetklauw. Het specimen omvat huidafdrukken en osteodermen. Het gaat vermoedelijk om een volwassen individu. Marsh was erg trots op het exemplaar en liet het in 1892 gerestaureerd opstellen in het "Yale Peabody Museum", gezien vanaf de rechterzijde; later was hij wegens geldgebrek gedwongen het te verkopen aan het "Smithsonian Institution" dat het nog steeds tentoonstelt. In 1892 publiceerde Marsh ook een verbeterde beschrijving met afbeelding. Deze tekening geeft een wat te optimistisch beeld van de compleetheid van de vondst doordat ontbrekende elementen werden aangevuld door hun tegenhangers van de andere zijde van het lichaam te spiegelen of door "Allosaurus" als model te nemen. Daarnaast zijn sinds de opgraving verschillende botten tijdens het vervoer beschadigd geraakt. Opmerkelijk bij de eerste skeletopstelling was dat het dier met een vrij horizontale rug en een van de grond geheven staart stappend werd getoond. Dat was geïnspireerd door de positie van het linkerdijbeen bij het fossiel dat zover naar achteren was teruggetrokken dat het kennelijk de normale loopbeweging liet zien, waarbij de staart het lichaam in balans bracht. In 1896 publiceerde Marsh echter een afbeelding met een meer opgerichte lichaamshouding waarbij de staart op de grond rust; later zou vaak ten onrechte worden aangenomen dat zo ook gelopen werd en de houding geldt daarom tegenwoordig als ouderwets.
In 1908 wijdde Oliver Perry Hay nadere beschouwingen aan de anatomie van "Ceratosaurus" in een artikel over theropoden. Hierin wist hij Marsh op bepaalde punten te verbeteren.
In 1920 verscheen een gedetailleerdere beschrijving door Charles Whitney Gilmore. Na een nieuwe restauratie in 1910 en 1911 door assistent-preparateur Norman H. Boss onder leiding van Gilmore werd het specimen door het Smithsonian getoond in een glazen vitrine. Daartoe werden de botten die Marsh, op de schedel en achterpoten na, slechts gedeeltelijk uit hun zandsteenblokken had laten beitelen, grotendeels helemaal blootgelegd. De romp werd ingekort. Aanvullende elementen in gips kregen een onderscheidende kleur. In 1963 werd dat gewijzigd in een open opstelling waarbij de linkerhelft van het skelet verzonken was in een laag gips. Later werd de schedel vervangen door een afgietsel. In 2015 werd het skelet geheel ontmanteld ter restauratie en verbeterde beschrijving. Het doel was het in 2019 door een compleet afgietsel te vervangen. Dat zal dan niet-verzonken tentoongesteld worden. Dit maakt de authentieke botten beschikbaar voor studie. In 2016 werd een moderne beschrijving gegeven van de onderarm.
In Colorado zijn later, uit even oude lagen, in de "Dry Mesa Dinosaur Quarry" beenderen gevonden die aan "Ceratosaurus" zijn toegewezen. In 1981 wees John Stanton McIntosh een onderkaak toe die hij in een museumcollectie had aangetroffen, specimen CM 21706. Het gaat verder voornamelijk om losse beenderen zoals wervels en middenvoetsbeenderen, waarvan Brooks Britt er in 1991 een aantal toewees. Het betrof toen zeventien staartwervels, de specimina BYUVP 4838, BYUVP 4853, BYUVP 4908, BYUVP 5092, BYUVP 5103, BYUVP 5254, BYUVP 8910, BYUVP 8937, BYUVP 8938, BYUVP 8974, BYUVP 8982, BYUVP 9108, BYUVP 9136, BYUVP 9141, BYUVP 9152, BYUVP 9161, BYUVP 9162 en BYUVP 9163; zes ruggenwervels, de specimina BYUVP 4951, BYUVP 4952, BYUVP 8907, BYUVP 9142, BYUVP 9143, BYUVP 9144; en twee derde middenvoetsbeenderen, BYUVP 5008 en BYUVP 5010.
In Utah is in 1992 specimen BYUVP 12893 gevonden (onderste "Brushy Basin Member" van de bovenste Morrison-formatie, "San Rafael Swell", "Emery County"), een gedeeltelijk skelet met schedel van een groter exemplaar dan het holotype. Van deze vindplaats, die kleiner is dan twee meter diameter, werd door Richmond en Stadtman (1996) een sedimentologische studie gemaakt die uitwees dat de dunne zandsteenlaag waarin BYUVP 12893 zich bevond gevormd werd door sedimenten van een rivier die ten gevolge van een overstroming door de oevers braken en de beenderen bedekten. Het skelet lag deels in natuurlijk verband en is een van de meest volledige "C. nasicornis" specimina ooit gevonden (onder meer Britt, 1991). De schedel werd gedeeltelijk in natuurlijk verband aangetroffen en is niet samengedrukt, wat heel uitzonderlijk is. Tezamen met de bewaard gebleven beenderen achter de schedel wierp het nieuw licht op enkele voorheen onbekende en belangrijke kenmerken van de soort. Volgens Richmond en Stadtman stierf specimen BYUVP 12893 mogelijk tamelijk dichtbij de vindplaats op de toenmalige overstromingsvlakte. Nadat het skelet gedeeltelijk uit verband raakte, werden de meer mobiele delen ervan door water en sediment van een rivier meegesleept, verplaatst en ingebed. Ontbrekende delen van het specimen kunnen ten westen van de vindplaats terechtgekomen zijn en ingebed, nu bedekt door een dikke laag moddersteen en alluvium. Het is natuurlijk ook mogelijk dat de ontbrekende delen van het skelet vóór de inbedding door de activiteiten van predatoren en/of aaseters verloren gingen, of dat ze door verwering vernietigd werden. Uit Wyoming, de "Bone Cabin Quarry West" in Albany County, is in 1999 een specimen van een jong dier gemeld, een gedeeltelijk skelet met schedel opgegraven door het commerciële "Western Paleontological Laboratories" en tentoongesteld in het "North American Museum of Ancient Life", dat echter gevonden is in de oudere "Salt Wash Member" en waarvan het verband met "C. nasicornis" daarom onzeker is. Behalve delen van de schedel omvat het ongeveer dertig procent van het postcraniaal skelet waaronder het hele bekken. De schedel is vierendertig procent korter dan bij het holotype. De onzekerheid geldt nog sterker voor losse tanden die uit de lagen van Guimarota in Portugal beschreven zijn.
Het gebied van Portugal maakte in het late Jura deel uit van de plaat van Iberia die met de Noord-Amerikaanse plaat verbonden was. Het valt dus te verwachten dat de fauna van beide gebieden overeenkomsten vertoont. Dat werd bevestigd in 2000 door de melding van een ceratosaurusspecimen, ML 352. Het was gevonden op het strand van Valmitão. De rotsen daar behoren tot de Lourinhãformatie die ongeveer even oud is als de Morrison. De zandsteen die de fossielen bevat, behoort tot de Porto Novo-afzetting, die dateert uit het late Kimmeridgien. Het specimen bestaat slechts uit een rechterdijbeen, een linkerscheenbeen en wat tanden. In 2006 volgde een aanvullende beschrijving. Later bleken er door een amateurpaleontoloog nog meer botten van hetzelfde exemplaar gevonden te zijn. Die werden door deze geschonken aan de "Sociedade de História Natural" in Torres Vedras. Ze kregen daar het inventarisnummer SHN(JJS)-65. Dit omvat het linkerdijbeen, het rechterscheenbeen en het linkerkuitbeen. In 2015 werden alle botten van het exemplaar gezamenlijk in detail beschreven. In 2006 werd het toegewezen aan "Ceratosaurus dentisulcatus". Latere onderzoekers meenden echter dat een determinatie op soortniveau onmogelijk was. Daarbij werd "C. dentisulcatus" meestal gezien als een jonger synoniem van "Ceratosaurus nasicornis". In 2015 hield men het op een "Ceratosaurus" aff. "Ceratosaurus nasicornis". Daarmee bedoelde men dat er geen relevante verschillen met "C. nasicornis" ontdekt konden worden, maar dat er wegens de beperkte resten slechts een "affinitas" met die soort te bewezen viel.
In 2020 werden losse tanden uit de Tacuarembóformatie van Uruguay aan een "Ceratosaurus" sp. toegewezen. Het waren de specimina FC-DPV 1950, FC-DPV 2980, FC-DPV 3033 en MGT1169.
Andere soorten.
Behalve de typesoort zijn nog verschillende andere soorten benoemd.
In 1925 benoemde Werner Janensch enkele botten als de soort "Ceratosaurus roechlingi". De soortaanduiding eert de staalmagnaat August Roechling die in 1912 twaalfduizend goudmark had gedoneerd aan de Tendaguruexpedities naar Duits-Oost-Afrika, tijdens welke de fossielen werden gevonden. Hij had als voorwaarde gesteld dat er een soort naar hem vernoemd zou worden. Het materiaal bestaat uit een quadratum, drie staartwervels, een stuk kuitbeen, een sprongbeen en een calcaneum waarvan Janensch dacht dat ze van één enkel individu afkomstig waren. Latere onderzoekers dachten daar anders over, wat ze voor de taak stelde een van de botten te kiezen om daaraan de naam te verbinden. James Henry Madsen probeerde in 2000 het quadratum tot lectotype te maken, maar faalde daar hij alleen het woord 'type' gebruikte terwijl de regels van de ICZN voorschrijven dat een lectotype expliciet als zodanig wordt aangeduid. In 2011 maakte Oliver Rauhut een wervelcentrum, specimen MB R 2162, het lectotype. Andere fossielen wees hij niet aan de soort toe; van de beenderen van de achterpoot meende hij te kunnen vaststellen dat ze aan een groter individu toebehoorden dan het lectotype. Twee apart gevonden staartwervels MB R 1938 en MB R 2166 die Janensch onder "C. roechlingi" had beschreven, benoemde Rauhut als het aparte geslacht "Veterupristisaurus". De status van "C. roechlingi" is onduidelijk. Het gaat vermoedelijk om een ceratosauriër, maar er is geen reden een direct verband met "C. nasicornis" aan te nemen. Men spreekt daarom wel van een "Ceratosaurus? roechlingi".
In 1920 benoemde Janensch een aantal tanden uit de Tendaguru als "Megalosaurus ingens". In 1988 werden die door Gregory S. Paul hernoemd tot "Ceratosaurus ingens". In 2011 meende Rauhut echter dat de tanden aan "Megalosaurus" noch "Ceratosaurus" bijzonder verwant waren, maar toebehoorden aan een verder onbekend lid van de Carcharodontosauridae. Rauhut hernoemde wel "Labrosaurus? stechowi" Janensch 1920 tot een "Ceratosaurus? stechowi".
In 1975 en 1976 werd bij Fruita in Colorado door een team van het "Museum of Western Colorado" onder leiding van Lance Ericksen het skelet met schedel opgegraven van een nog onvolgroeid exemplaar, specimen MWC 1, nadat diens zoon Thor Ericksen daarvan een scheenbeen gevonden had. Toegewezen aan "Ceratosaurus", werd er later van gedacht dat het een nieuwe soort zou kunnen vertegenwoordigen. In 1995 bracht de excentriekeling Stephan Pickering dit tot uiting door op basis van het exemplaar de soort "Ceratosaurus willisobrienorum" te benoemen. De soortaanduiding eert de beroemde pionier op het gebied van de "stop-motion" Willis O'Brien die de "special effects" verzorgde in de versie uit 1933 van de film "King Kong" waarin veel dinosauriërs voorkomen. Het genitief meervoud werd bij vergissing toegepast; Pickering kent geen Latijn. Ook zijn kennis van de anatomie van de theropoden was dermate beperkt dat de naam wegens een ontoereikende beschrijving algemeen geacht werd een ongeldige "nomen nudum" te zijn; daarbij werd de naam gebruikt in een nieuwsbrief waardoor het twijfelachtig is of zij als gepubliceerd beschouwd kan worden. In 2000 echter benoemde Madsen hetzelfde specimen tot de soort "Ceratosaurus magnicornis", 'met de grote hoorn'. In dezelfde publicatie benoemde Madsen nog een soort: "Ceratosaurus dentisulcatus". Dit was gebaseerd op een exemplaar uit de "Cleveland-Lloyd Dinosaur Quarry", specimen UMNH 5278, een gedeeltelijk skelet met schedel van een groot individu dat mede onder het beheer van Madsen zelf geprepareerd was. De soortaanduiding is afgeleid van het Latijn "dens", 'tand', en "sulcus", 'groeve', en verwijst naar de parallelle verticale groeven aan de binnenkant van de voorste tanden. In 2005 werd de hersenpan van MWC 1 apart beschreven.
Madsen wees verder geen fossielen aan de twee nieuwe soorten toe. De geldigheid van de soorten is niet algemeen aanvaard. Veel onderzoekers zien ze als jongere synoniemen van "C. nasicornis". "C. magnicornis" en "C. dentisulcatus" zijn ongeveer even oud als de typesoort. Madsen stelde veel detailverschillen vast, maar omdat het unieke exemplaren betreft, kan lastig worden vastgesteld of het echt gaat om drie verschillende populaties of daarentegen om individuele variatie binnen een enkele soort. "C. dentisulcatus" is ongeveer een kwart langer, maar omdat basale dinosauriërs typisch nooit ophielden met groeien kan het ook om een groot individu van "C. nasicornis" gaan.
Madsens publicatie zou ook nog speciale naamgevingsproblemen veroorzaken. In 1896 benoemde Marsh een losse voorste onderkaakstand, specimen YPM 1936, als de soort "Labrosaurus sulcatus". Madsen wees de tand in 2000 toe aan een "Ceratosaurus" sp. "Megalosaurus meriani", in 1870 benoemd door Jean Baptiste Greppin op basis van specimen MH 350 uit Zwitserland, eveneens een gegroefde tand, werd aan een andere onbepaalde "Ceratosaurus" sp. toegewezen. George Olshevsky wees er in 2000 echter op dat deze "species" dan formeel de naam "Ceratosaurus sulcatus" respectievelijk "Ceratosaurus meriani" zouden moeten dragen en kondigde aan deze namen te zullen publiceren in een nieuwe editie van zijn "Mesozoic Meanderings 3". In feite zou deze echter nooit in druk verschijnen — Olshevsky paste slechts zijn elektronische databestanden aan — zodat de namen nooit formeel gepubliceerd zijn. Desalniettemin duiken ze vaak in namenlijsten op het internet op. Overigens beschouwt Olshevsky ze zelf als "nomina dubia". Een volgend probleem in dit verband is dat de tanden niet van die van "C. dentisulcatus", zoals door Madsen gediagnosticeerd, kunnen worden onderscheiden. Als ze geen "nomina dubia" geacht worden te zijn, moeten de drie taxa als één soort beschouwd worden met als naam "Ceratosaurus meriani".
Soortenlijst.
De wat complexe naamgevingsgeschiedenis kan worden samengevat in een soortenlijst die meteen aangeeft dat "Ceratosaurus" in 1893 door Richard Lydekker bij "Megalosaurus" werd ingedeeld.
Beschrijving.
Algemene bouw, grootte en onderscheidende kenmerken.
"Ceratosaurus" is een middelgrote roofsauriër. Hij liep op zijn achterpoten, waarbij de romp in evenwicht gehouden werd door de staart. De kop is tamelijk groot en hoog. De bouw is wat gedrongen: de staart loopt niet erg ver door en zowel de voorpoten als de achterpoten zijn nogal kort. De robuuste indruk die het dier maakt, wordt versterkt door de schedelhoorns en een rugkam.
De absolute omvang van "Ceratosaurus" is relatief beperkt. Gregory S. Paul gaf in 2010 een lichaamslengte voor "C. nasicornis" van zes meter en een gewicht van zeshonderd kilogram. Het genoholotype is daarbij nog eens tamelijk klein. Marsh sprak in 1884 van 'ruim zeventien voet' en een volume dat de helft bedroeg van dat van "Allosaurus". Michael Mortimer schatte in 2010 de lengte ervan op 546 centimeter en het gewicht op 524 kilogram. Specimen MWC 1 schatte hij op 5,6 meter en UMNH 5278 zou het grootst geweest zijn met een lengte van 6,7 meter; Paul schatte het gewicht hiervan op zevenhonderd kilogram, uitgaande van een ruwe lengteschatting van zeven meter. Het in 1999 gemelde juveniele exemplaar heeft een lengte van 3,6 meter bij een schedellengte van 413 millimeter.
"Ceratosaurus" heeft enkele kenmerkende eigenschappen. De meeste theropoden zoals "Allosaurus" hebben hoorns. De twee boven de ogen waren klein en leken meer op kammetjes, zo ook bij "Ceratosaurus": bij hem echter was de hoorn op de neus (althans de middenlijn van de schedel, achter de neusgaten) sterk vergroot, en kon, hoewel vrij plat, met recht een 'hoorn' genoemd worden. Sommige schedels hebben grotere hoorns dan andere. Dit kan drie dingen betekenen: er waren verschillende soorten, er was individuele variatie of er waren verschillen tussen de seksen. De functie van de hoorns is onduidelijk, misschien werden ze door de mannetjes gebruikt bij gevechten. De hoorn op de neus zou ook een geducht wapen kunnen vormen, waarmee het dier prooien aanviel en zich verdedigde tegen de grotere roofdieren, zoals "Allosaurus" - maar dat kan alleen maar zo geweest zijn als het onbekende hoornweefsel een scherpe kartelrand vormde, want de bewaard gebleven botkern is vrij stomp. Vermoedelijk diende de hoorn vooral om mee te pronken. Op de rug van "Ceratosaurus" liepen de erg lange doornuitsteeksels ofwel "processus spinosi" als een kam over de ruggengraat. Op die kam liep weer een rij beenplaten. Deze kam, gecombineerd met de hoorns op de snuit en boven de ogen, gaven het dier een draakachtig uiterlijk.
Matt Carrano gaf in 2008 vier autapomorfieën. Dat zijn unieke afgeleide eigenschappen. "Ceratosaurus" verschilt hierin van zijn nauwste verwanten. Er bevindt zich een overdwars afgeplatte, in zijaanzicht afgeronde hoornkern op de vergroeide neusbeenderen. Achter deze beenkern bevindt zich op de middenlijn van de neusbeenderen een ovale uitholling in de lengterichting. Het schaambeen heeft onder het "foramen obturatum" een grote afgeronde inkeping. Op de middenlijn van de rug bevinden zich kleine osteodermen. Volgens Michael Mortimer hoort hier nog het bezit van slechts drie premaxillaire tanden bij; het verminderde aantal kartelingen op de voorrand van de premaxillaire tanden; en de extreme lengte van de chevrons.
Bij de melding van het juveniele exemplaar in 1999 werden ook twee autapomorfieën geclaimd. Tussen de onderste schachten van de schaambeenderen bevindt zich een groot en laag uitlopend foramen. Het darmbeen is met penverbindingen verbonden met het schaambeen en het zitbeen. Andere onderzoekers hebben deze kenmerken echter niet als onderscheidend aanvaard. Het gat tussen de schaambeenderen kan ook veroorzaakt zijn door een geringe verbening bij een jong dier. Hoe de verbindingen bij andere soorten zijn, is vaak niet te controleren.
Bij de beschrijving van het Portugese materiaal in 2015 werd, wat de achterpoot betreft, een unieke combinatie van verschillende kenmerken als onderscheidend voor "Ceratosaurus" aangemerkt. In het dijbeen toont de "trochanter minor" dimorfie: om de een of andere reden verschilt deze beenstijl van vorm tussen exemplaren. De binnenste beenstijl van het dijbeen vormt een scherpe afstaande richel met groeven aan de zijde van het lichaam. Op het beenvlak tussen de achterkanten van de onderste gewrichtsknobbels van het dijbeen ligt onderaan een horizontale richel. Aan de onderzijde van het dijbeen is de kam van de "crista tibiofibularis" breed en schuin gericht.
Skelet.
Schedel.
Algemene vorm.
De schedel heeft bij het holotype een lengte van 626 millimeter. De schedel is relatief hoog en vrij sterk overdwars afgeplat met een snuitbreedte overdwars die een tiende bedraagt van de lengte. Achteraan heeft de schedel over de quadratojugalia, de beenderen van de onderste hoeken van de achterkant, gemeten een breedte van zestien centimeter. Marsh en Gilmore stelden op grond van de hoogte en een vergelijking met "Allosaurus" dat de schedel opvallend lichtgebouwd was, maar latere vondsten van theropoden laten zien dat "Ceratosaurus" eerder een in verhouding tot de meeste leden van die groep vrij robuuste schedel heeft met krachtig uitgegroeide elementen. Een uitzondering vormt de onderste achterkant waarin het quadratojugale en het quadratum in zijaanzicht wat dun zijn. Dat de schedel op Marsh de indruk van een lichte bouw gaf, kwam ook omdat het volgens Marsh voor de eerste keer was dat bij een eenduidig lid van de Dinosauria een grote "fenestra antorbitalis" werd aangetroffen. In feite was die al bekend van een gedeeltelijke schedel van "Megalosaurus" maar daar aangezien voor de oogkas. Tegenwoordig weten we dat zulk een opening oorspronkelijk en typerend is voor de hele Archosauria. Marsh kon correct de vijf grote openingen in de theropodenschedel identificeren: neusgat, "fenestra antorbitalis", oogkas, onderste slaapvenster en bovenste slaapvenster.
Snuit.
Het voorste snuitbeen, de praemaxilla, heeft een gladde buitenwand die echter doorboord wordt door een wat groter ovaal foramen onder het neusgat en drie kleinere foramina die schuin naar voren en beneden gericht zijn. Het hoofdlichaam van de praemaxilla heeft een vierkant profiel, ongeveer zeven centimeter hoog en lang, wat een tamelijk stompe snuitpunt oplevert. Die gaat geleidelijk over in de tak die voor het neusgat ligt. Iets hoger vormt die tak een kleine bult. Daarboven wijkt het profiel sterker naar achter. Daarna gaat de tak over in het neusbeen. De voorrand daarvan wordt erdoor overlapt. In de achterrand van de tak zit daartoe een trog. De bovenzijde van de tak wordt juist overlapt door het neusbeen. De gepaarde neergaande voorste takken van het neusbeen vormen daartoe een uitsteeksel. Intern heeft de praemaxilla achteraan een klein binnenste uitsteeksel. De gepaarde uitsteeksels raken elkaar. Ze staan onder een hoek van vijfenveertig graden omlaag. Het uitsteeksel vervloeit schuin naar achteren, beneden en zijwaarts met het hoofdlichaam. Hieronder is de wal van de tandkassen drie millimeter ingesprongen. Er is een eveneens drie millimeter hoge adergroeve. Die steekt omhoog in het bot. De groeve begint in de onderste achterhoek. Daarna buigt hij naar voren en beneden. Hij eindigt bij de middenlijn ter hoogte van de achterrand van de eerste tandkas. Onder de groeve is de interne botwand verticaal en horizontaal gekromd. Het raakvlak van de achterste tak met het bovenkaaksbeen is in achteraanzicht overdwars hol. Aan de buitenzijde daarvan is er een tweede hol facet waar het bovenkaaksbeen overlapt. Naar onderen verwijdt zich dit facet. Hoger kromt het raakvlak naar achteren en binnen. Daar overlapt de praemaxilla juist het bovenkaaksbeen. Hoger bevindt zich in de kromming een uitholling. Daar past weer een uitsteeksel van het bovenkaaksbeen in. Dat vormt dus de bovenste overlapping door die maxilla.
De praemaxilla draagt maar drie tanden in plaats van vier, een zeldzaam kenmerk in de Theropoda, zoals Marsh al opviel. Behalve bij zeer basale vormen als "Dracoraptor", "Daemonosaurus" en "Chilesaurus", is deze eigenschap alleen verondersteld bij "Torvosaurus" en "Ornitholestes", maar dat bleek achteraf te berusten op een foute interpretatie van beschadigde fossielen. Bij "Ceratosaurus" is er echter geen twijfel over dat er maar drie zijn; bij het holotype tonen beide praemaxillae dit aantal. De nauwe verwant "Genyodectes" heeft er vier. Dat is een aanwijzing dat het aantal van drie voor "Ceratosaurus" een afgeleid en niet een basaal kenmerk is, ofwel dat het zich apart bij "Ceratosaurus" ontwikkeld heeft. De reden voor de reductie is onzeker. Wellicht dat een toeneming van de tandgrootte gecombineerd met een stompe snuitvorm de oorzaak is. De praemaxilla ligt tegen het bovenkaaksbeen aan doch is er niet mee vergroeid. 
Het bovenkaaksbeen draagt bij het holotype vijftien tanden. Bij andere exemplaren is het aantal maxillaire tanden soms zo laag als dertien. De opgaande tak ervan is vrij breed, van voren naar achteren gemeten. Marsh viel geen "fenestra maxillaris" op. Dat is bij theropoden een extra venster in de voorkant. Hay vond aan de rechterzijde een foramen in de juiste positie. Gilmore sloot zich hier voorzichtig bij aan. De achterste tak eindigt in een spitse punt. Die ligt onder de oogkas. De uitholling rond de "fenestra antorbitalis" zet zich over het bovenkaaksbeen voort. Deze "fossa" holt van boven af het midden het bovenkaaksbeen uit. De voorwand van de "fossa" wordt op halve hoogte door een klein horizontaal plateau verdeeld. De onderrand van de "fossa" heeft een continu bolle onderrand. Boven de tandkassen loopt een rij foramina. Ieder foramen is schuin naar voren en beneden gericht. Ze lopen uit in een bandvormige verdieping boven de tandkassen. Ook die band buigt bol naar beneden. De opgaande tak maakt contact met het neusbeen. Dit raakvlak is vooraan breed en zijwaarts gebogen. De tak buigt naar achteren en uiteindelijk naar beneden. Het achterste uiteinde gaat weer iets omhoog en steekt daar in het traanbeen. In de zijwand van de basis van de tak bevindt zich een uitholling. Die heeft de vorm van een omgekeerde peer. Die ligt voor de voorrand van de "fenestra antorbitalis". De voorrand van de uitholling is hol. De achterrand is bovenaan ook hol. Onderaan is hij bol. De interne vleugel van het bovenkaaksbeen buigt naar voren en beneden. Naar achteren loopt de vleugel geleidelijk in het hoofdlichaam over. De vleugel heeft een verticaal bolle bovenrand. Die sluit aan bij de rand van de tegenoverliggende vleugel. Zo wordt het verhemelte op dit punt gesloten. Op de bovenkant van de vleugel loopt langs het hoofdlichaam een lengtegroeve. Vooraan, bij de praemaxilla, buigt die naar beneden.
De neusbeenderen zijn langwerpig zoals bij de meeste theropoden. Afwijkend is dat ze op de vergroeide middenlijn een hoge neushoorn dragen. Deze hoorn is overdwars afgeplat. De lengte van de basis is bij het holotype dertien centimeter, de hoogte van de hoorn zeven centimeter. De hoorn is verticaal te verdelen in twee duidelijke zones. De onderste zone beslaat een derde deel van de hoogte. Het botoppervlak van deze zone is glad. Dit is een teken dat het bij het levende dier bedekt was door een laag spieren, bindweefsel en huid. Die laag was dus kennelijk een duim dik. De bovenste zone is ruw. Er is een plotse overgang tussen de onderste zone en de bovenste zone. Die wordt gekenmerkt door een opstaande rand van vier millimeter. Terwijl de hoorn tussen de onderste zones een dwarsdoorsnede heeft van twaalf millimeter bedraagt die twee centimeter tussen de opstaande randen. Ook in zijaanzicht ligt het onderste gedeelte vooraan meer naar achteren, een "depressed lip" vormend. Het bovenste gedeelte heeft een wigvormig dwarsprofiel. Het bovenprofiel loopt wat schuin op naar achteren zodat zich daar het hoogste punt bevindt. De beenkern van de hoorn moet ruim vier centimeter boven de huid hebben uitgestoken. Deze wat beperkte hoogte werd echter vergroot door een hoornschacht. Deze kan de hoorn een totale hoogte van zo'n zes centimeter gegeven hebben. De hoornlaag moet aan het bot verankerd zijn geweest. Daartoe kunnen diepe verticale groeven in de opstaande richel gediend hebben. Ook het ruwe oppervlak van de bovenste zone diende daartoe. De bovenrand van de hoorn is ingekeept. Dat kan ook weer tot aanhechting hebben gediend. Het zou echter ook kunnen dat de bovenrand een zaagprofiel had. Voor de hoorn heeft het neusbeen een bol profiel. Achter de hoorn bevindt zich tussen de neusbeenderen een ondiepe inzinking. Die loopt naar achteren geleidelijk over in een bol vlak. Dat vlak zet zich bol voort over de zijkanten naast de hoorn. De achterste buitenrand van het neusbeen is ingekeept. Dit dient voor het contact met de bovenrand van het traanbeen. Meer naar voren buigt de buitenrand geleidelijk naar binnen, met een ruw oppervlak, van het bovenkaaksbeen af. Dat wordt overlapt door het neusbeen. Het neusbeen waaiert naar voren breed uit. Daar overlapt het de praemaxilla. Achteraan keept ieder neusbeen een voorhoofdsbeen breed in. Dat betekent weer dat de gepaarde neusbeenderen op de middenlijn ingekeept worden door de voorhoofdsbeenderen. Ook die worden overlapt door de neusbeenderen.
Schedeldak.
De voorhoofdsbeenderen zijn bovenop licht bol. Hun bovenvlak is glad. Daarin verschillen ze van veel latere ceratosauriërs, waar dat vlak sterk geornamenteerd is. Waar ze elkaar raken is er een lichte verheffing. Die vormt een boog overdwars die in de lengterichting loopt. Naast die boog liggen ondiepe inzinkingen. Vooraan wordt de boog overlapt door scherpe uitsteeksels van de neusbeenderen. Die worden op hun beurt weer van onderen bedekt door de frontalia. Het voorste deel van de voorhoofdsbeenderen vormt aan de zijkant een vlakke plaat. Die raakt het prefrontale. Dat rust in een groeve in het raakvlak. Vooraan wordt de groeve ondieper. Daar loopt hij taps toe. Naar achteren wordt hij dieper. Verticaal wordt hij ook hoger. Hun beennaad met de neusbeenderen vormt een sterke zigzaglijn. De voorhoofdsbeenderen zijn met elkaar vergroeid. Achteraan zijn ze naadloos vergroeid met de wandbeenderen. Marsh dacht dat het voorhoofdsbeen een kleine sector van de bovenrand van de oogkas vormt, als voortzetting van het postorbitale. Volgens Gilmore echter, is er slechts een kleine inkeping waarin een punt van het voorhoofdsbeen de rand nadert. Het voorhoofdsbeen is daar zeer dun. De boog boven de oogkas bestaat uit het prefrontale, het voorhoofdsbeen en het laterosfenoïde. Dat laatste bot is deel van de hersenpan en het binnenste stuk van diens beennaad met het voorhoofdbeen is van buiten af niet zichtbaar. De achterste onderzijde van het voorhoofdsbeen wordt overgroeid door de buitenste tak van het septosfenoïde. Achteraan beslaat de uitholling rond het bovenste slaapvenster een deel van het voorhoofdsbeen. Daar zijn uitlopers van sluitspieren van de kaken aangehecht. De uitholling eindigt achteraan in een scherpe richel op de beennaad met het wandbeen. De curve van de richel is hol van voren.
Marsh zag het traanbeen voor het "os prefrontale" aan. Hay dacht dat alleen het bovenste deel, het hoorntje, het prefrontale vertegenwoordigde. De neergaande tak zou het traanbeen zijn. Dat boven de tak de grens van de botten lag, zou bewezen worden door een beennaad. Gilmore begreep in 1920 dat die vermeende naad slechts een breuk was in het fossiel. De tak en het hoorntje vormen dus een geheel, zoals bij veel andere theropoden. Het echte prefrontale is een klein driehoekig element. Het traanbeen draagt een vrij grote hoorn. Bij het holotype is die bovenop afgerond. Gilmore nam waar dat de bovenrand sterk gerestaureerd was en vermoedde dat de punt oorspronkelijk spitser was. Bij andere exemplaren is er soms een scherpe bovenrand. Ook onderkende hij dat het hoorntje gepneumatiseerd was. Het steekt recht naar boven. De achterste buitenste buitenkant van het hoorntje gaat naar beneden in een vrijwel rechte lijn over in de buitenkant van de neergaande tak. Daarvan is de bovenzijde echter iets ingesprongen. Het hoorntje kan verlengd zijn geweest door een hoornschacht. Daarop wijst een sterke verruwing aan de binnenzijde. Die verankerde de schacht. De buitenzijde van het hoorntje is licht hol. In de buitenzijde van de neergaande tak bevindt zich een diepe put. Die loopt door tot in de "fenestra antorbitalis".
Achter de voorhoofdsbeenderen liggen de wandbeenderen. Ze zijn met elkaar vergroeid. Marsh dacht dat het wandbeen met een vleugel het postorbitale raakte. Gilmore zag echter correct dat daar contact gemaakt werd met het squamosum. Het wandbeen vormt de voorste binnenrand van de opening waar de spieren van het bovenste slaapvenster de schedel in verdwijnen. De richel loopt naar achter door in de uitholling daarvan. Het wandbeen sluit vooraan strak tegen het laterosfenoïde aan.
Het postorbitale is T-vormig. De bovenrand is licht golvend. De rand is bol boven de achterste oogkas en boven het onderste slaapvenster. De rand is hol boven de neergaande tak en boven de achterste tak. Op het buitenvlak bevindt zich een scherpe richel. Die loopt schuin van voren en beneden naar achteren en boven. De richel kromt zich over de achterste tak, eindigend in een afronding. Aan de binnenzijde van de richel loopt een uitholling. De voorste tak loopt van deze uitholling uit naar voren en binnen. Het bovenvlak ervan is afgerond. Van de basis van de voorste tak uit loopt een afgeronde versterkende richel naar achter en beneden achter de neergaande tak. De achterste tak begint als een bult. Die kromt naar achteren. Geleidelijk verlaagt de bult zich tot de achterrand. Bij de neergaande tak vormt de voorrand een holle curve. Deze fungeert meteen als achterrand van de oogkas. De achterrand vormt een bult. Die steekt uit in het onderste slaapvenster. Boven de bult ligt een vrij abrupte afgeronde inkeping. De ronde inkeping eronder is meer geleidelijk. Daar overlapt de tak de opgaande tak van het jukbeen. De versterkende richel is gegroefd voor een sterker contact.
Het squamosum vormt een welving op de achterhoek van het schedeldak. De achterzijde ervan buigt omlaag. Zo wordt een kom gevormd voor de kop van het quadratum. Die kop steekt in een schuin naar bezijden en achteren gerichte inkeping. Het uiteinde van de voorste tak overkapt het quadratojugale. Die tak is afgerond. Hij is niet horizontaal verbreed in het onderste slaapvenster. Er is een uitstulping naar voren tot in het postorbitale. Een uitstulping naar het midden overlapt de achterste buitenste rand van het wandbeen.
Wang.
Het quadratum is zeer lang. Dat brengt de achterzijde van de schedel flink omlaag. Marsh dacht dat het quadratum bovenaan een afwijkende 'haak' had waarin een tak van het quadratojugale bevestigd was. Gilmore begreep echter dat door de samendrukking van het fossiel het quadratojugale achter de buitenste rand van het quadratum gedrukt was. Latere exemplaren laten zien dat het quadratum wel een zijwaarts naar buiten stekende vleugel heeft. Die is schuin naar voren gericht. De vleugel loopt over, en steekt in, het quadratojugale. Van de voorrand van de binnenzijde loopt een vleugel geleidelijk naar het pterygoïde. De onderrand van die vleugel is verdikt. De rand maakt contact met de onderzijde van het pterygoïde. Zo wordt het verhemelte verankerd aan de buitenwand van de schedel. De bovenzijde van de vleugel loopt evenwijdig aan het pterygoïde. Het profiel van die zijde is vooraan bol gekromd. De buitenzijde van de vleugel is hol gekromd. Quadratojugale en quadratum vormen de voorrand en achterrand van een tussenliggende opening, het "foramen paraquadraticum". Dit venster was ook door Hay niet herkend. De buitenwand van het quadratum is bovenaan licht bol. Het quadratum vormt het bovenste kaakgewricht. Onderaan zijn er twee knobbels. Daartussen loopt een groeve schuin naar voren en binnen. De buitenste knobbel is kleiner en minder uitstekend. De lengteassen van de knobbels kruisen elkaar naar voren toe.
Het quadratojugale steekt vrij ver naar voren, tot onder de neergaande tak van het postorbitale, de voorrand van het onderste slaapvenster. De onderrand van het quadratojugale is bol. De scherpe voorste punt van de rand rust in een groeve in het jukbeen. De top van het quadratojugale is afgerond. De verticale tak heeft over de bovenste helft een bolle voorrand. De onderste helft is maar iets bol. Onderaan omvat het quadratojugale de binnenste achterkant van het quadratum. De buitenste achterrand is afgerond. De binnenkant van de ronding loopt naar voren. Die kant ontmoet het quadratum in een verticale beennaad. Die ligt aan de buitenrand van de grote opening van het "foramen quadraticum". Bij de top van deze opening welft de beennaad schuin naar boven en buiten. In achteraanzicht wordt het quadratojugale hier bedekt door de zijwaartse verbreding van het quadratum.
Het jukbeen is een relatief slank element. Marsh dacht dat het jukbeen naar voren doorliep tot aan de rand van de "fenestra antorbitalis". Gilmore nam waar dat het daarvan uitgesloten werd door de verbinding tussen het bovenkaaksbeen en het traanbeen. Het jukbeen is volgens hem niet gepneumatiseerd. De voorste tak van het jukbeen overlapt het bovenkaaksbeen. De achterste tak heeft een inkeping waar het quadratojugale in past.
Achterhoofd.
Het centrale been van het achterhoofd, het supraoccipitale, steekt boven de wandbeenderen van het schedeldak uit. Naar boven verbreedt het zich. Op het midden loopt een verticale richel. Aan weerszijden lagen aanhechtingsvlakken voor nekspieren. Die waren deel van de "musculus transversospinalis capitis", de spier die het hoofd hief. De takken daarvan waren verbonden met de doornuitsteeksels van de nek. De zijplaten van het supraoccipitale overlappen de opisthotica. Boven het supraoccipitale bevindt zich vaak een "fenestra posttemporalis", een achterste slaapvenster. Bij "Ceratosaurus" is dat helemaal dichtgegroeid. Het opvullend bot wordt wel beschouwd als aparte vergroeide epiotica.
De achterhoofdsknobbel heeft een rond profiel. Hij is schuin naar onderen gericht. Dit zorgt ervoor dat de kop wat afhangt ten opzichte van de nek, waarmee de knobbel de verbinding vormt. De knobbel is wat breder dan hoog. Op de onderzijde van de nek van de knobbel loopt een middenrichel. Die zet zich naar beneden voort in een holte onder de knobbel. De voorrand van de holte wordt gevormd door een uitloper van de "crista tuberalis". Deze structuur wordt in het Engels ook wel de "metotic strut" genoemd. Het is een dunne beenplaat die van de onderkant van de "processus paroccipitalis", gevormd door het opisthoticum, naar het basisfenoïde loopt. De holte loopt naar beneden uit tot de "tubera basilaria". Deze zijn afhangende uitsteeksels. De exoccipitalia vormen het bovenste kwart van de knobbel. Meer naar boven omklemmen ze het achterhoofdsgat. Het achterhoofdsgat is peervormig. De smalle zijde staat naar boven. Meer zijwaarts buigen de exoccipitalia naar voren. Dat schept diepe verticale inkervingen naast achterhoofdsgat en achterhoofdsknobbel. In die groeven liggen openingen voor hersenzenuwen. In het diepste punt ligt een foramen waar de "nervus vagus" uit komt. Verder is er een foramen voor de "nervus hypoglossus". Bij sommige exemplaren vloeien deze foramina samen. De buitenranden van de groeven worden gevormd door de "cristae tuberales". Deze holten vervloeien naar beneden toe met de holte onder de achterhoofdsknobbel. Daarbij neemt hun gezamenlijke breedte af. Het achterhoofd zet zich naar onderen voort in het basioccipitale. Dat maakt daarna een knik naar voren toe.
De afhangende "processus basipterygoidei" zijn kort en stevig. Ondanks hun naam maken deze aanhangsels deel uit van het basisfenoïde, niet het basipterygoïde. Ze verbinden de hersenpan met het verhemelte. De "processus paroccipitales" zijn aan hun uiteinde relatief sterk verticaal verbreed en verruwd. Hun uiteinden zijn afgerond. In hun bases steken de koppen van de quadrata. Deze zijwaartse uitsteeksels dienen als aanhechting voor de "Musculi longissimi capitis superficiales". Deze spieren bewegen de kop heen en weer.
Hersenpan.
Marsh viel op dat de hersenpan groter was dan bij plantenetende dinosauriërs. Hij liet er een afgietsel van maken. De hersenpan op zich werd weer verwerkt in de opstelling. Dat maakte het Gilmore onmogelijk dat afgietsel te controleren. Hij beklaagde zich over het feit dat de hersenzenuwen in het afgietsel nauwelijks te identificeren waren. Marsh vond het opmerkelijk dat de optische lobben goed ontwikkeld waren. Ook de reuklobben waren sterk verbreed. Hay identificeerde het parasfenoïde. Dit vormde een dolkvormig uitsteeksel aan de voorkant van de hersenpan. Daar nog voor bevindt zich een verbeend ethmoïd. Het ethmoïd vormt bij kleinere theropoden een schot van kraakbeen tussen de hersenpan en de gepaarde neusholten. Het kan een deel zijn van het wiggebeen en wordt daarom ook wel het sfenethmoïde genoemd. Het ligt beneden de voorhoofdsbeenderen, tussen richels aan hun onderzijden. Het sfenethmoïde is naar voren verbreed. Over de middenlijn heeft het een tussenschot. Dit is aan de zijkanten zowel verticaal als horizontaal hol gekromd. Die zijkanten vormen een gedeelte van de bovenste voorste interne oogkassen. Op de zijkant loopt een groeve van de voorzijde schuin naar beneden en achteren naar de onderzijde toe. Het sfenethmoÏde gaat naar achteren naadloos over in het "septum interorbitale", het schot tussen de oogkassen. Dat loopt weer over in het parasfenoïde. Samen vormen de drie elementen een doorlopende beenwal tussen de oogkassen. Die begint ruim vóór de openingen van de reukzenuwen. De voorkant van het sfenethmoïde wordt doorboord door de gepaarde uitgangen van de reukzenuwen. Die worden gescheiden door een tussenschot in de vorm van een beenplateau. Dat keept de foramina van binnen uit in. Zo ontstaan aan beide zijden eigenlijk twee openingen. De bovenste daarvan is gevormd als een liggende ovaal. De onderste is een kleinere cirkel. Bovenop heeft het sfenethmoïde een middenrichel. De zijden daarvan lopen hol af. Het geheel sluit aan bij bollingen op de onderzijden van de voorhoofdsbeenderen. Achter het sfenethmoïde en iets zijwaarts welft het septosfenoïde. Het vormt daarvan een voortzetting. Het vormt ook de achterste bovenste binnenwand van de oogkas. Aan de achterste bovenrand loopt het zijwaarts uit in een vleugel die aan de onderzijde van het voorhoofdsbeen vastgegroeid is. Deze vleugel overlapt het voorste laterosfenoïde. De bovenste achterkant van de interne oogkas wordt gevormd door het orbitosfenoïde. Dat welft hol naar voren. Ook de achterwand is echter hol. Tussen beide krommingen is het bot zeer dun. Naar onderen gaat het orbitosfenoïde naadloos over in het presfenoïde. Het orbitosfenoïde wordt doorboord door een foramen voor de "nervus oculomotorius". Het presfenoïde is een zeer dun element. De bovenrand loopt over in de "sella turcica", de bodem van de hersenholte. De onderrand sluit aan bij het basisfenoïde via een klein beenwalletje.
De onderste zijkant van de hersenpan wordt gevormd door het basisfenoïde. Dit loopt tussen de top van de "processus basipterygoideus" en de zijbasis van de "tuber basilare". Op de zijkant van het basisfenoïde loopt een grote verticale richel. Die vormt bovenaan een ondersteuning van het epioticum. Naar onderen loopt de richel door in de zijkant van de "processus basipterygoideus". Op de onderkant van de hersenpan bevindt zich een uitholling, de "recessus basipterygoideus". Die loopt naar voren door tot naast de richel van het basisfenoïde. Een verticale beenbalk scheidt het voorste deel van de holte af. Door de balk loopt een aderkanaal. Dat was vermoedelijk voor de halsslagader. Die kon zo doordringen tot de "sella turcica", de bodem van de hersenholte. Het basisfenoïde vormt achteraan de bodem van het venster voor de "stapes". Dat was het langwerpige botje dat de geluidstrillingen overbracht van het trommelvlies naar het binnenoor. Het trommelvlies ligt bij dinosauriërs achter de kop van het quadratum, onder de "processus paroccipitalis". Van buiten bezien was het bij "Ceratosaurus" zichtbaar aan de buitenste achterkant van de schedel. Het oor lag net buiten de overgang naar de nek. De positie ervan moet vrij hoog zijn geweest. Ten opzichte van de kop als geheel was het vermoedelijk een tamelijk kleine structuur. Vaak wordt het te groot geïllustreerd. Een andere veel voorkomende fout is dat het oor ergens in het onderste slaapvenster wordt geplaatst. Het wordt dan laag op de achterste zijkant getoond. Een vlezige oorschelp was hoogstwaarschijnlijk afwezig. De vestibule voor het oor vormt een holte vóór de beenwand die doorboord wordt door de foramina van de negende en tiende hersenzenuw. Achteraan de holte loopt de groeve voor de stapes. Die loopt naar binnen door tot het "foramen ovale". In de groeve ligt de "collumella", de schacht van de stapes. Deze eindigt in een ronde basisplaat. De schijf ligt op het "foramen ovale". De trillingen worden zo doorgegeven. De groeve eindigt vooraan net boven de "crista prootica". Dat punt ligt vóór het "foramen jugulare". De binnenkant van de voorste punt van de groeve eindigt in de hoek tussen het utriculum en het slakkenhuis. Daar is de groeve ook via een doorgang verbonden met de bovenste luchtholte in de basisfenoïde. Deze holte bestaat uit verbonden lussen. De halfcirkelvormige kanalen van het evenwichtsorgaan staan haaks op elkaar. Het voorste kanaal maakt een hoek van vijfenveertig graden met de middenlijn van de schedel. Als het horizontale kanaal evenwijdig met de grond werd gehouden, is de snuitpunt iets naar boven gericht. Het schedeldak loopt dan parallel met de grond. Dat was wellicht de natuurlijke houding. Ook de rug zal in het verlengde daarvan hebben gelegen. De kanalen zijn relatief groot. Hun profiel is rond, niet driehoekig. Het horizontale kanaal is het laagst. Het voorste kanaal is het hoogst. Het steekt boven het kleinere achterste kanaal uit. Het profiel ervan is toch wat driehoekiger. Het zijkanaal en het achterste kanaal is meer gewelfd. Het verlengde profiel van de kanalen is wel verklaard als een aanpassing voor grotere stabiliteit bij een tweevoetige gang. Het vlak waar voorste en achterste kanalen elkaar kruisen is wat naar achteren gericht. Het kruis raakt de binnenzijde van het utriculum. Waar de kanalen in het utriculum lopen zijn er verwijdingen, de "ampullae". Het horizontale kanaal verbindt zich met het achterste bij diens "ampulla". Dat wijkt af van de toestand bij krokodilachtigen waar het achterste kanaal direct uit het kruis oprijst. De "ampulla" van het horizontale kanaal ligt direct achter de grotere "ampulla" van het voorste kanaal. Die laatste vormt de voorste van het hele complex. De binnenoorholte als geheel heeft de vorm van een stompe omgekeerde tetrahedron. De verlengde punt daarvan loopt uit in het slakkenhuis. De gang van het slakkenhuis loopt uit het utriculum. Het punt van uitgang bevindt zich net voor de verbinding van het utriculum met het kruis. De gang eindigt bij de onderrand van het "foramen ovale". Bij deze structuren ligt een uitstulping voor de lob van de "flocculus". Deze heeft hier de vorm van een kleine driehoekige wig. Die steekt naar achteren en bezijden in het midden van het systeem van kanalen. De punt ervan ligt tussen het voorste kanaal en het kruis. De kegelvormige gang voor de gehoorzenuw ligt tussen de binnenwand van het utriculum en de hersenholte. Vóór dit kanaal loopt een evenwijdig smaller kanaal. Dit eindigt net vóór het utriculum. De nabijheid tot het "foramen ovale" suggereert dat hier de zevende hersenzenuw door liep. Deze "nervus facialis" stuurde de gezichtspieren aan. Overigens was de gezichtsuitdrukking vermoedelijk beperkt in expressie. Hoogstens werden de lippen wat opgetrokken. Dit laatste kanaal is de voorste structuur van de hele oorzone. De bodem van de hersenholte is in de oorzone ingedrukt door de "pons". Hier bevindt zich een knik in de hersenen. De knik zorgt voor een afgeronde uitholling. De bodem stijgt van de "medulla" tot het niveau van de verbinding tussen de ogen bij het dak van de "fossa pituitaria". Vóór de uitholling raakt de bodem abrupt afgeplat. Daar ontspruiten de hoofdtakken van de "nervus trigeminus". Die vormen de achterrand van een groot "foramen trigeminale". Het ganglion van Gasser ontspruit bij de "pons" uit de basis van het brein. De "pons" vormt op dit punt een zwelling. Het ganglion vormt geen indruk in het bot. Onmiddellijk vóór iedere hoofdtak wordt het bot doorboord door een foramen van drie millimeter diameter.
Het basisfenoïde vormt ook de binnenste wal van de opening voor de "nervus facialis". Die ligt schuin voor en bezijden de "fenestra stapedialis". Beide basisfenoïden vormen de zijwanden van de peervormige opening in de achterste onderkant van de hersenpan.
Het proöticum vormt de onderste helft van de binnenwand van het onderste slaapvenster, onder het wandbeen. Het raakt het opisthoticum boven de "fenestra stapedialis". Vooraan wordt het proöticum doorboord door twee foramina voor de "nervus trigeminus". Er is een brede groeve voor de tak van de "nervus ophthalmicus". Die loopt uit het voorste foramen. Het achterste foramen is voor de takken van de "nervus maxillaris" en "nervus mandibularis". Het opisthoticum ligt grotendeels onder het proöticum. Naar achteren loopt het uit in de "processus paroccipitalis". De "crista tuberalis" begint in de bodem van de "fenestra stapedialis". De voorrand kromt naar achteren langs de achterzijde van het basisfenoïde. Daarna zet hij zich voort richting "tuber basilare". De achterrand is hol gekromd. Het opisthoticum vormt een verticaal gebold vlak op de zijkant van de hersenpan. Een zwelling loopt omhoog naar de "processus paroccipitalis". Midden bovenaan bedekt het exoccipitale het grootste deel van het opisthoticum.
De hersenholte is naar achteren toe slechts matig naar beneden gebogen.
Verhemelte.
Het verhemelte werd door Hay in groot detail beschreven. Het is bij het holotype voor een groot deel waarneembaar, zij het platgedrukt, door de opening van de linker "fenestra antorbitalis". Hij dacht dat het vleugelbeen of pterygoïde direct aan de schacht van het quadratum raakte. De verticale plaat waarmee dit zou gebeuren werd echter door Gilmore correct geïdentificeerd als de vleugel van het quadratum. Marsh herkende een klein epipterygoïde op de achterkant van het pterygoïde. Het is kort en dun, maar duidelijk ervan gescheiden door een beennaad. Hij dacht dat dit verbonden was met het 'postfrontale', dus het postorbitale. Hay begreep echter dat het met het wandbeen van het schedeldak verbonden was. Het stabiliseerde zo het hele verhemelte verticaal. Het had ook een horizontale stabilisering nodig. Daarvoor diende een bot dat het pterygoïde met het jukbeen verbond, het ectopterygoïde. Marsh en Hay kenden dit bot als het "os transversum". Volgens Marsh werd het verbindende uitsteeksel alleen door dit element gevormd. Hay meende echter ook een bijdrage van het pterygoïde te zien. Het uitsteeksel is zo'n tien centimeter lang bij een breedte van vijfenveertig millimeter. Voor en achter het uitsteeksel liggen openingen. Het verhemelte van dinosauriërs is over het algemeen meer gat dan bot. Voor het pterygoïde ligt het verhemeltebeen. Dat vormt de rand van de "choana", het interne neusgat. De "choana" is de verbinding tussen de neusholte en de keelholte. Het verhemeltebeen is een complex element. De gepaarde verhemeltebeenderen worden in het midden gescheiden door een opening. Hay dacht dat die opening gevuld werd door de gepaarde ploegschaarbeenderen. In feite bevinden die zich op een iets ander niveau. De ploegschaarbeenderen zijn dun en reiken naar achteren tot aan de pterygoïden.
Het basisfenoïde is met het pterygoïde verbonden via een "processus basipterygoideus". Dat uitsteeksel past in een ovale uitholling in de bovenzijde van het pterygoïde. De lange as van de ovaal loopt evenwijdig aan de middenlijn van de schedel. De uitholling is ruw alsof er een bekleding van kraakbeen in zat. Voor de uitholling rijst de vleugel naar het quadratum op. Laag aan de binnenzijde van de uitholling loopt een beenwal naar achteren. Precies onder de uitholling steekt aan die kant een kort afgerond uitsteeksel juist naar buiten. De buitenste onderzijde van het pterygoïde vormt een groter stomp uitsteeksel. Dat is gewelfd, bol van boven en hol van onder. Het stompe uiteinde geleidde vermoedelijk de binnenkant van de onderkaak bij het openen en sluiten van de muil. De hele basis van het pterygoïde vormt een gewelfde plaat. Die plaat is overdwars ingesnoerd of toegeknepen. Vanuit die 'nek' rijst het bovendeel van het bot op. Daarop bevindt zich een kleiner driehoekig element, het epipterygoïde. Dat vormt een verbinding met hogere schedeldelen. Op het buitenste zijvlak van de plaat loopt een richel. Aan de bovenzijde daarvan loopt weer een ondiepe groeve. Naar achteren toe kromt de richel zijwaarts. Daar is de richel van de opstaande voorrand van de uitholling voor de "processus basipterygoideus" gescheiden door een groeve. Schuin aan de buitenste achterkant heeft de plaat een bot uitsteeksel. Dat overlapt het ectopterygoïde. De voorste tak heeft een verdikte ruwe binnenrand. In de onderzijde van de plaat bevindt zich een uitholling. Die ligt in het midden van het raakvlak met het ectopterygoïde. Daarachter is een verdikking naar buiten toe. Die vormt de onderkant van de holte voor de "processus basipterygoideus".
Het ectopterygoïde verbindt het verhemelte met het jukbeen. De voorrand ervan vormt een stomp afgerond uitsteeksel. Op de buitenzijde van de kromme ligt een kleine uitstulping. Nog meer naar buiten buigt de kromme scherp naar achteren. Hij eindigt in een lange punt. De punt raakt weer het jukbeen. Hay had vermoedelijk ongelijk. De achterrand is diep hol gekromd. Die vormt meteen de voorrand van de "fossa subtemporalis". Dat is een grote opening in de achterzijde van het verhemelte. Door de opening liep een spier die de kaak sloot. Die is bovenaan verbonden met het schedeldak.
Het epipterygoïde is een driehoekig element. De bovenste punt loopt staafvormig uit. Die staaf loopt langs de achterrand van het laterosfenoïde. De voorrand is recht. De achterrand is hol. Het rust met een gewelfd facet op de bovenzijde van het pterygoïde.
Onderkaken.
Zoals de meeste gewervelden heeft "Ceratosaurus" twee gepaarde onderkaken, links en rechts. Anders dan bij de mens zijn die vooraan niet vergroeid tot een enkele "mandibula". Een opmerkelijk en verwarrend kenmerk van "Ceratosaurus", dat hij met veel grote theropoden deelt, is dat deze onvergroeide onderkaken ieder in het midden, dus aan beide zijkanten van de kop, een extra gewricht hebben. Het gewricht scheidt de voorkant van de onderkaak van de achterkant. Het staat slechts een beperkte beweging toe. De bekende paleontoloog Robert Thomas Bakker heeft daaraan in 1986 in zijn boek "The Dinosaur Heresies" in verband met "Ceratosaurus" speciaal aandacht besteed wat de onjuiste indruk heeft gewekt dat dit kenmerk een specialiteit van "Ceratosaurus" alleen is. Het kenmerk wordt vaak verward met het vermogen van slangen hun bek aan de voorkant 'uit te rekken' om prooien breder dan de kop in hun geheel door te slikken, waarbij beide onderkaken van voren uit elkaar klappen. Zo'n beweeglijkheid was er bij "Ceratosaurus" niet tussen de voorste punten van de onderkaken. De onderkaaksmiddengewrichten klapten niet naar binnen zodat de punten van voren uit elkaar gingen, maar naar buiten zodat de hele bek korter en breder werd en de punten juist meer kops naar elkaar toe gingen staan. De gezamenlijke voorkant van de onderkaken werd zo naar achteren getrokken. Dit verhoogt de zaagwerking van de tanden. Dat de voorste punten niet uit elkaar konden klappen, wordt bewezen door het feit dat bij fossielen de onderkaken vaak als één geheel bewaard zijn gebleven, wat duidt op vrij strakke kapselverbindingen in een 'symfyse' waarmee bij basale theropoden meestal geen echte botverbinding bedoeld wordt. Daarbij is er het simpele gegeven dat de normale kaakgewrichten al toestonden de bek enorm verticaal open te sperren, terwijl de ingang door de verbreding ook vergroot werd. Het was dus niet nodig de muil speciaal vooraan te verbreden, gegeven het feit dat "Ceratosaurus", anders dan slangen, grote prooien niet in één keer opslokte. Gilmore begreep in 1920 de functie van het zijgewricht nog niet. Wel nam hij waar dat het dentarium de botten van het achterste deel van de kaak overlapt.
Het voorste bot van de onderkaak is het "os dentale" of dentarium. Dit is het bot dat de tanden draagt. In iedere onderkaak staan vijftien tanden. De tanden van "Ceratosaurus" worden in het Engels vaak "fluted" genoemd. Hiermee bedoelt men niet dat ze ingesnoerd zijn, maar dat ze, onderaan, verticale richels hebben in de vorm van cannelures, dus gescheiden door uithollingen overdwars. De tanden staan in aparte tandkassen. Die worden gescheiden door dunne tussenschotten. Naar achteren lopen die uit in interdentaalplaten. Dit zijn opstaande verbeningen die tussen de binnenzijden van de tanden liggen. Ze ondersteunen zo de tandenrij van achteren. Gilmore kende deze structuren niet als zodanig en noemde ze "rugosae", 'verruwingen'.
Het dentarium is smal en langwerpig. Vooraan loopt de onderrand geleidelijk naar boven op. Er is dus geen 'kin' zoals bij sommige andere theropoden. Onder de tandenrij loopt een horizontale rij aderkanalen. De binnenkant van het dentarium wordt bedekt door een langwerpig bot, het "os spleniale". Bovenaan reikt dit niet helemaal tot aan de kaakrand. Hay dacht dat de bovenliggende strook deel uitmaakte van het spleniale. Gilmore dacht dat er sprake was van een extra bot, een supradentarium. Tegenwoordig wordt dit ook wel gezien als een voorste uitloper van een "os coronoideum". Gilmore lukte het niet een coronoïde te identificeren. De strook bot bedekt de interdentaalplaten. Vooraan is de strook lager en de bedekking minder. Achteraan lijkt de strook de bovenkant van het spleniale te overlappen. Dat is een aanwijzing dat het inderdaad om een apart element gaat. Op het spleniale bevindt zich achteraan een groot ovaal foramen. Onderaan loopt het spleniale naar achteren uit in een vingervormig uitsteeksel. Dat vormt een verbinding met het angulare.
De achterkant van de onderkaak is hoger want daar is ook de bijtkracht het hoogst. Marsh beschreef de achterste botten van de onderkaak helemaal niet. De achterkant bestaat meer vooraan uit het surangulare met daaronder het angulare. Het angulare is een plat element. De beennaad met het surangulare, die dat element meer aan de binnenzijde raakt, is overdwars golvend. Het angulare bevindt zich voornamelijk aan de buitenwand van de onderkaak. Achteraan overlapt het de onderrand van het prearticulare wat. Vooraan wordt het zelf aan de buitenzijde overlapt door het dentarium. In een holte op de binnenkant rust de achterkant van het spleniale. Het vingervormig uitsteeksel hiervan kronkelt zich onder het surangulare, over de onderrand van de kaak. Tussen de voorkanten van het angulare en surangulare ligt aan de buitenzijde van de kaak een opening, de "fenestra mandibularis externa". Deze maakt de werking van het zijgewricht mogelijk. Het surangulare is tamelijk laag. Er is geen aparte "processus coronoides". De bult op het achterste deel van de onderkaak is dus laag. Als de muil gesloten werd, verdween deze bult achter het quadratojugale van de schedel. Achter het angulare bevindt zich het praearticulare. Het articulare en praearticulare zijn bij het holotype niet meer duidelijk gescheiden door een zichtbare beennaad. Hay dacht daarom dat het stuk bot wellicht een voorste uitsteeksel was van het articulare. Hiermee weersprak hij een toen gangbare hypothese dat het om een stuk van het angulare zou gaan. Het zou volgens Hay echter ook het praearticulare kunnen zijn. Dit werd in 1920 door Gilmore bevestigd. Een dergelijke naadloze vergroeiing van articulare en praearticulare was namelijk door Henry Fairfield Osborn ook gemeld van "Tyrannosaurus". Het praearticulare overlapt de onderrand van het articulare. Daarvan wordt de onderrand weer overlapt door het angulare. Het achterste bot is het articulare. Dit vormt het onderste kaakgewricht. Het bot is wat breder dan lang. In de bovenkant bevinden zich twee uithollingen. Die zijn gescheiden door een schuine richel. In de holten passen de knobbels van het quadratum. De onderkaken scharnieren zo met de schedel. Het gewricht stond een eenvoudige beweging op en neer toe.
Tanden.
De tandformule is 3-15:15. Er staan er dus drie in de praemaxilla, en vijftien in zowel bovenkaaksbeen als dentarium. Aangezien die beenderen gepaard zijn, gelden die aantallen per zijde. Het totaal in de kop is dus zesenzestig. Bij het holotype zijn alle tanden in de praemaxillae verloren gegaan. Marsh en Gilmore moesten het aantal tanden daarin dus afleiden uit de lege tandkassen. Uit andere exemplaren blijkt dat de eerste premaxillaire tand het grootst is. De andere nemen naar achteren licht in omvang af. Deze tanden overlappen elkaar licht. Ze hebben een eironde dwarsdoorsnede. Ze zijn verticaal gegroefd aan de tongzijde. De tanden zijn in het algemeen dolkvormig ofwel 'zyfodont': afgeplat en naar achteren gebogen. De vergelijking met een dolk kan echter het vaak geuite misverstand oproepen dat ze dan ook 'vlijmscherp' zouden zijn. In feite zijn punt en snijranden vrij bot. De snijranden zijn ten dele bezet door kartelingen of "denticula". Deze 'tandjes' zijn kleine botte uitstulpingen. Die worden aan hun bases verbonden door minuscule dieperliggende scherpe snijrandjes. Het vastbijten van een prooi perst diens vlees naar die randjes die het dan doorsnijden. Dit systeem voorkomt dat de snijranden snel beschadigd raken. Dezelfde functie heeft de afronding van het spits van de kroon. De "denticula" hebben een dichtheid van tien per vijf strekkende millimeter. Bij de maxillaire tanden heeft zowel de voorkant als de achterkant een snijrand met "denticula". De voorste snijrand buigt, naar het spits toe, iets richting achterzijde tand. De achterste snijrand buigt aan het ondereinde juist naar de voorzijde. Op het spits bezien levert dat dus een soort wervel op. Zulke draaiingen treden bij meer grote theropoden op. De voorrand is iets naar binnen gericht, de achterrand iets naar buiten. Daarom worden die randen bij gewervelden 'mesiaal' respectievelijk 'distaal' genoemd. Bij latere vondsten bleek dat de premaxillaire tanden minder "denticula" op de voorste snijrand hebben, een afwijkend kenmerk.
Overigens werd het belang van een beschadiging sterk beperkt door het feit dat de tanden steeds vervangen werden. De tand hoefde het zo maar enkele maanden uit te houden. Boven iedere tand waren steeds één of meerdere vervangingstanden aan het groeien. Dat de maxillaire tanden van "Ceratosaurus" zo lang waren, werd dus mogelijk gemaakt door een hoog bovenkaaksbeen. De tanden werden in een 'golf' vervangen. Vermoedelijk waren er twee van zulke golven in de tandenrij. De tanden werden dan om en om vervangen. Dat leidde tot de situatie dat sommige tanden in de rij veel langer waren dan andere. Voor de occlusie maakte dat weinig uit omdat de tanden van de onderkaken binnen die van de bovenkaken vielen. In 2019 stelde een studie naar een tand vast dat die in 107 dagen aangemaakt was. Dat viel te bepalen aan de hand van de groeilijnen. Dit zijn de zogenaamde von Ebnerlijnen in het dentine. De vervangingstijd is vergelijkbaar met die van andere meer basale grote theropoden. Natuurlijk zal die ook per tand en individu gewisseld hebben.
De voorste maxillaire tanden zijn erg groot. Gilmore kende geen tanden van "Allosaurus" ("Antrodemus") die absoluut groter waren. Behalve de grootte zag hij geen verschil tussen de tanden van "Ceratosaurus" en "Allosaurus". Bij het holotype is de grootste tand de vierde maxillaire van de linkerzijde. Die heeft een kroonlengte van zeven centimeter en een basisbreedte van zevenentwintig millimeter. Na de negende tand beginnen ze duidelijk in grootte af te nemen. De veertiende en vijftiende tand zijn erg klein. Ze ontbreken bij sommige exemplaren. De eerste drie maxillaire tanden hebben verticale groeven op de tongzijde. De interdentaalplaten van de bovenkaken vormen een hoge wal. Ze zijn versmolten. De wal is daardoor doorlopend op driehoekige inkepingen in de bovenrand na. Achter iedere inkeping ligt een foramen. Door iedere opening is een punt van een vervangingstand zichtbaar.
De tanden uit Uruguay tonen twee typen. Die van het eerste zijn matig afgeplat. Ze zijn ook slechts matig verlengd. Hun buitenzijde is plat. Hun binnenzijde is bol. Deze zijde heeft een lengtetrog. Er zijn ook zeven cannelures. Dit zijn verticale overdwars holle troggen. Die worden slechts gescheiden door hun opstaande randen. De voorste cannelure is beperkt tot het bovenste derde van de tandkroon. De volgende cannelures bevinden zich alleen op de onderste helft. Een uitzondering is de derde cannelure. Die beslaat vrijwel de volle lengte van de kroon. De voorste snijrand beslaat slechts het spits. De achterste snijrand ligt ver op de lipzijde. De rand is iets gebogen. De bolling is naar voren gericht. De vertandingen van de snijrand zijn rechthoekig. Ze zijn breder overdwars dan hoog. Ze zijn tamelijk ruw gebouwd. Hun uiteinden zijn afgerond. Die zijn breder dan de schacht. Ze staan haaks op de snijrand. Tussen de bases bevinden zich duidelijke groeven. Het tandemail toont fijne vervloeiende richels. Op buitenzijde en binnenzijde bevinden zich zwakke golvingen overdwars. Ze zijn dikker op de buitenzijde. Ze bereiken de randen niet. Deze tanden hebben een grootte die wijst op een lichaamslengte van ruim zes meter. De grote vertandingen zouden erop wijzen dat gelijksoortige tanden niet tot spinosauriden behoren zoals eerder gedacht.
Het tweede type betreft kleinere tanden. Het is licht naar achter gebogen. De afplatting is gering. Ook de langwerpigheid is gering. De basis is ovaal in doorsnede. De buitenzijde toont vier cannelures. Die bevinden zich op de uiterste helft of twee derden deel van de tand. De vertandingen hebben een vierkante dwarsdoorsnede. Ze staan haaks op de snijrand. Hun uiteinde is afgerond. Groeven tussen de vertandingen ontbreken. De achterste snijrand is naar buiten verplaatst. Bij deze rand nemen de vertandingen richting basis sterk in grootte af. Deze basis is weer inwaarts gebogen. Het email heeft richels die in elkaar overlopen. Ze zijn zo laag dat ze alleen onder strijklicht zichtbaar zijn. Golvingen overdwars of aan de randen ontbreken.
Postcrania.
Wervelkolom.
Marsh verlengde de rug in zijn publicatie uit 1892 naar voren toe met zes wervels, iets waarvan Gilmore in 1920 begreep dat het het dier helemaal uit balans zou hebben gebracht. Gilmore merkte op dat hij een eerste schets van Marsh gevonden had die het correcte aantal liet zien. Volgens Gilmore bestaat de wervelkolom uit negen halswervels, veertien ruggenwervels, vijf sacrale wervels en ruim eenenvijftig staartwervels. Hij liet het aantal prescrale wervels opzettelijk op drieëntwintig uitkomen, gelijk aan "Allosaurus". Bij het holotype is de indeling onzeker. De wervels zijn er namelijk bewaard gebleven in vier reeksen. Achter de negende halswervel en de zesentwintigste staartwervel is er een hiaat van één wervel. De zeventiende en achttiende wervel ontbreken. Bij de museumopstelling werd er voor de tiende presacrale wervel en de zevenentwintigste staartwervel een replica van een wervel toegevoegd. Het puntje van de staart ontbreekt. Het totale aantal staartwervels zal echter niet veel hoger hebben gelegen. Gilmore schatte het op drieënvijftig. Moderne indelingen tellen de wervels toch wat anders. Zij komen uit op twaalf ruggenwervels en zeven sacrale wervels.
Nek.
Marsh werd getroffen door het feit dat de wervellichamen van de halswervels van voren een hol gewrichtsfacet hebben. Ze zijn dus amficoel, 'aan beide zijden hol'. Tot dan toe ontdekte dinosauriërs hadden opisthocoele wervels. Die hebben een bolle voorkant en holle achterkant. Marsh begreep meteen dat het verschil wees op het behoren tot een heel andere groep. Het viel Marsh ook al op dat alle wervels van de nek en rug, alsmede de voorste staartwervels, intern sterk uitgehold waren. Tegenwoordig weten we dat dit een gevolg is van pneumatisering. Net als de huidige theropoden, de vogels, ademde "Ceratosaurus" namelijk met ondersteuning van luchtzakken. Deze vulden zich van de luchtpijp uit en pompten de lucht naar voren door de stijve longen. De luchtstroom liep zo steeds in één richting. Dat voorkwam dat er 'dode lucht' bleef hangen. Daarbij bewoog de lucht zich zo tegen de bloedstroom in. Dat bevorderde de zuurstofopneming. De goede zuurstofvoorziening wijst op een actieve levenswijze en een hoge stofwisseling. De luchtzakken hadden vele vertakkingen door het hele lichaam. Bij de wervels eindigden die in uitstulpingen, "diverticula". Deze drongen tijdens de vroege groei van een individu de wervels binnen. Daarbij werd het bot daarvan voor een groot deel uitgehold. Alleen botwanden en tussenschotten bleven dan over. Marsh zag al dat er diepe uithollingen op de zijkanten van de wervels lagen. Tegenwoordig worden die pleurocoelen genoemd. Iedere uitholling omvatte een "diverticulum" van de luchtzak van de nekbasis. Dat kreeg via een gat in het laagste punt toegang tot het binnenste van de wervel. Dit laatste ontging Marsh. De functie van dit systeem is nog onduidelijk. Het kleine volume van de holten in de wervels maakt het onwaarschijnlijk dat ze een belangrijke rol speelden in de ademhaling. Het is wel verondersteld dat ze dienden voor de afkoeling van het lichaam.
Overigens beschreef Gilmore de halswervels eerder als amfiplat. Ze zijn van achteren hol en van voren vrijwel plat.
De voorste halswervel is de atlas. Marsh noch Gilmore konden een proatlas bij het holotype ontdekken. De atlas vormt de verbinding met de achterhoofdsknobbel van de schedel. Als zodanig bewaart hij de meer oorspronkelijke bouw van wervels van vroege Tetrapoda. Vooraan is er een intercentrum. Dit is het originele hoofdlichaam van wervels. Hier is het intercentrum een wigvormig element aan de voorste onderzijde van de atlas. Van voren bezien heeft het een rechthoekig profiel. Het intercentrum is van voren hol om de onderzijde van de achterhoofdsknobbel te omvatten. Aan weerszijden van de holte eindigen de beenstijlen bovenaan in schuin naar boven en bezijden gerichte vlakken. Daarop rusten de neurapofysen. De gepaarde neurapofysen zijn nog goed te onderscheiden. Bovenaan vormen ze twee doornuitsteeksels. Alleen in het midden zijn ze verbonden door platte uitlopers. Die vormen het dak van het ruggenmergkanaal. Meer naar achter in de reeks wervels zijn ze versmolten in de wervelboog. Meer onderaan in de atlas bevindt zich het tandvormig uitsteeksel. Dit brengt de krachten van de schedel over op de tweede halswervel. Het steekt naar voren in een holte in de achterkant van het intercentrum. Het intercentrum heeft licht bolle zijkanten. De onderkant is licht overdwars hol. Aan de achterste onderzijde is het intercentrum verticaal afgevlakt. Het loopt namelijk helemaal onder de atlas door en raakt de draaier, de tweede halswervel. Het raakvlak van de draaier bestaat uit het hypocentrum. Het vertegenwoordigt een element dat oorspronkelijk tussen atlas en draaier in lag. Bij "Ceratosaurus" is het naadloos vergroeid met het hoofdlichaam van de draaier. Het tandvormig uitsteeksel is naar achteren toe weer met deze structuur vergroeid. Atlas en draaier vormen zo één geheel. Dit beschermt de voorste nek tegen ontwrichting bij het dragen van de zware kop. Ondanks zijn naam kon de draaier bij dinosauriërs geen belangrijke rollende beweging ten opzichte van de derde halswervel uitvoeren. De meeste rotatievrijheid was er bij de enkelvoudige achterhoofdsknobbel. De nek stond een grote verticale beweging naar beneden toe. De opwaartse beweging was minder vrij. Door afschuining zijn de halswervels namelijk in een S-bocht gedwongen. De neerwaartse curve begint bij de vierde wervel. De zijwaartse beweeglijkheid was goed. Latere ceratosauriërs zouden zich hierin specialiseren. 
De verdere halswervels hebben hoge doornuitsteeksels. Die zijn vrij dun overdwars. Ze hebben een goed ontwikkelde kiel op de onderzijde. Deze is echter bij de achterste wervels minder gevormd. De onderzijde is hol gekromd. De uitholling is vooraan veel dieper. De zijkanten zijn diep uitgehold. Verder heeft iedere zijkant twee pleurocoelen. Daarvan is er een voorste en een achterste. De achterste is de grootste. Hun zijuitsteeksels hangen vrij sterk af. Aan de basis van ieder zijuitsteeksel zijn er drie diepe uithollingen. Bij achterste wervels zijn de zijuitsteeksels zeer fors. De voorste gewrichtsuitsteeksels zijn groot. Deze "praezygapophyses" verbinden de wervel met de voorliggende "vertebra". Aan hun voorste uiteinden hebben ze platte facetten. Die raken platte facetten van de postzygapophyses, de achterste gewrichtsuitsteeksels van de wervel die ervoor in de reeks ligt. De voorste facetten zijn naar onder gericht en liggen op de naar boven gerichte facetten van de praezygapophyses. Ze zijn bedekt met kraakbeen zodat ze over elkaar kunnen glijden. Daarnaast zijn ze verbonden door een kapsel. De verbindingen verhinderen een fataal doorzakken van de nek. Ze staan een vrij grote opwaartse beweging toe. Ook een zijwaartse beweging maken ze mogelijk. De facetten van de praezygapophyses zijn schuin naar binnen en omlaag gericht, onder een hoek van vijfenveertig graden. De wervelboog is aan de zijkanten zo overdwars gebogen dat de zijuitsteeksels naar boven gericht worden. De epipofysen zijn sterk ontwikkeld. Het zijn uitsteeksels op de bovenrand van de achterste gewrichtsuitsteeksels. Zij zijn schuin naar boven en achteren gericht. Hieraan zaten epaxiale spieren vast. Daarmee konden nek en kop heen en weer bewogen worden. De achterste halswervels zijn sterk verkort. Bij de halswervels loopt een verticale richel omhoog van de voorste opening van het ruggenmergkanaal uit. Madsen dacht dat het hier ging om een zygosfeen. Dat is een bovenste secundair gewrichtsuitsteeksel. Zulke structuren zijn echter alleen bekend van Lepidosauromorpha. Een bekend voorbeeld zijn de slangen. Meestal wordt het bestaan van een zygosfeen bij theropoden niet aangenomen. Aan de achterkant loopt een gelijksoortige richel. Boven de voorste richel bevindt zich een grote uitholling. Die loopt naar onderen uit in een smalle verticale spleet.
Rug.
Gilmore viel op dat de ruggenwervels langgerekter zijn ten opzichte van die van "Allosaurus". "Ceratosaurus" heeft in dat opzicht een meer basale vorm. De randen van de centrumfacetten zijn ook minder uitgedijd. De voorste ruggenwervels zijn wel korter. De voorste is de kortste. Hun wervellichamen zijn amficoel. Het doornuitsteeksel van de derde wervel is vrij smal en laag. Dat van de vierde wervel is al wat hoger en breder. De vijfde wervel zet deze trend voort. Bij dinosauriërs raakt de bovenste ribkop een bovenste facet. Dat bevindt zich op een zijuitsteeksel, de diapofyse. Naar achteren in de reeks staat dat uitsteeksel schuiner omhoog. Bij het holotype wordt het hoogste punt bereikt bij de vijfde wervel. De diapofyse heeft een bolle bovenrand. Voorrand en achterrand zijn hol. Er is ook een onderste ribkop. Ook die heeft een eigen facet. Dat ligt op een apart uitsteeksel, de parapofyse. Die ligt vóór de diapofyse, in een hogere of lagere positie al naargelang de positie van de wervel in de reeks. Bij "Ceratosaurus" is de parapofyse langwerpig. Zij vormt een vingervormig uitsteeksel dat helemaal apart staat van de diapofyse. Het buigt naar beneden.
In de rug bevindt zich een hyposfeen-hypantrum-complex van secundaire gewrichtsuitsteeksels. Deze vullen de normale gewrichtsuitsteeksels, de zygapofysen, aan. Onder de achterste gewrichtsuitsteeksels bevindt zich een middelste extra uitsteeksel, de hyposfeen. Dat vormt een naar achteren uitstekende punt. De punt rust in het hypantrum van de achterliggende wervel. Het hypantrum is een middelste uitholling onder de voorste gewrichtsuitsteeksels. Het systeem voorkomt een uitzakken van de wervelkolom. Het is oorspronkelijk voor de Dinosauria.
De tweede ruggenwervel heeft geen pleurocoel meer. Bij verdere wervels zijn er diepe holten aan weerszijden van het doornuitsteeksel.
Heiligbeen.
Gilmore dacht dat de laatste ruggenwervel, de 23e presacraal, geen ribben droeg. Hij zou met slechts zijn zijuitsteeksels verbonden zijn met de darmbeenderen. Zijn doornuitsteeksel is vergroeid met dat van de 24e presacraal. Zulke wervels worden 'dorsosacraal' genoemd. Het gaat om wervels die uit de rug zijn 'ingevangen' door het heiligbeen. Ze vormen een overgang naar de 'echte' sacrale wervels. Ribben beginnen een verbinding te krijgen met het darmbeen. Tegenwoordig worden de dorsosacralen meestal als sacrale wervels beschouwd. Ook de 22e sacraal heeft zulke kenmerken. Toevoeging van de twee dorsosacralen leidt tot een telling van zeven in plaats van vijf sacrale wervels in het heiligbeen. De echte sacralen zijn vrij kort. Ze zijn in het midden tot een vijfde korter dan de dorsosascralen. Het viel Gilmore op dat dit bij "Allosaurus" anders was. Ze zijn hecht met elkaar vergroeid. Ze zijn ook versmolten met de sacrale ribben. Die zijn weer versmolten met de darmbeenderen van het bekken. Er zijn geen beennaden zichtbaar. De doornuitsteeksels zijn vergroeid tot een supraneurale plaat. De zijuitsteeksels zijn kort. In het algemeen hadden zulke grote theropoden nauwe heupen. Deze uitsteeksels droegen de krachten van de achterpoten over op de wervelkolom. Hun uiteinden vormen bij het holotype geen doorlopend juk. De zijuitsteeksels vormen één geheel met de sacrale ribben. Iedere sacrale rib ligt op de grens van twee wervels. Een uitzondering is de laatste rib die de staart vrij moet houden. De vijf sacrale wervels die Gilmore erkende, beslaan ongeveer de afstand tussen het voorste en achterste aanhangsel van de darmbeenderen.
Staart.
De staart maakt meer dan de helft uit van de lengte van het lichaam. Gilmore begreep dat zo de torso in evenwicht gehouden werd bij het lopen. De staartwervels zijn amficoel: met een holle voorkant en achterkant van het wervellichaam. Ze hebben lange chevrons. Marsh dacht dat de staart zo gebruikt kon worden als een peddel bij het zwemmen. Latere onderzoekers zouden dat idee soms oppikken. De chevrons zijn echter vooral lang aan de staartbasis, waar de waterverplaatsing bij een horizontale beweging gering zou zijn geweest. Het is waarschijnlijker dat ze plaats boden aan een extra dikke "Musculus caudofemoralis longus". Deze staartspier trok het dijbeen naar achteren. Een belangrijk deel van de kracht om het dier voort te bewegen werd hierdoor geleverd. Een stevige staartbasis wijst erop dat "Ceratosaurus" tot een goede versnelling in staat was. Bij de voorste wervels is de wervelboog even lang als het centrum. De staartwervels hebben vrij lange gewrichtsuitsteeksels. Ook de allerachterste wervels hebben zulke zygapofysen. Dit verstijft de staart. Gilmore besefte dit reeds. Hij nam echter ook een flinke beweeglijkheid aan, omdat het fossiel met een naar boven gekromde staart gevonden was. De voorste staartwervels zijn relatief lang: langer dan hoog. Ze zijn ook lichtgebouwd. Ze hebben een trog op de onderzijde. Die ligt in de lengterichting van de wervel. De trog wordt in tweeën verdeeld door een 'kiel'. Hun doornuitsteeksels zijn relatief hoog. Ze zijn ook glad aan de zijkanten. De voorkanten zijn hol naar voren gebogen. Het doornuitsteeksel is bovenaan iets overdwars verbreed. Ook is er daar een sterkere verbreding in de lengterichting. Die heeft de vorm van een bolling in de bovenste achterrand. Daaraan verbond een pees de achterliggende wervel. Voor peesaanhechting zijn de bovenste stukken veel ruwer. Naar achteren in de reeks worden de doornuitsteeksels dunner. Ook dat is niet overeenkomstig de veronderstelde functie als peddel. Ze bewegen zich ook naar de achterzijde van het wervellichaam. Naar achteren worden de wervels korter. Een absolute verlenging ervan in het midden van de staart ontbreekt dus. Ze worden ook meer cilindervormig. Hun zijkanten blijven echter afgeplat. De centra van de middelste staartwervels zijn opvallend sterk uitgehold. Naar achteren krijgen de staartwervels steeds kortere uitsteeksels. Helemaal achteraan zijn ze verdwenen. Bij "Ceratosaurus" houden de doornuitsteeksels op bij de eenendertigste wervel. De zijuitsteeksels verdwijnen bij de drieëndertigste wervel. Het is uitzonderlijk dat ze verder naar achteren doorlopen dan doornuitsteeksels. Gilmore kende in 1920 geen soorten waarbij dat ook het geval was. Dit kan duiden op een verhoogde verstijving van de staart. Het is echter ook mogelijk dat de musculatuur extra zwaar was. Vooraan zijn de zijuitsteeksels lang, recht, breed en plat. Die van de eerste staartwervel steken haaks uit. Ze lijken zo een verbinding te maken met het darmbeen. Ze raken dat bij het holotype echter niet. Dat was reden voor Gilmore de wervel niet bij het sacrum te rekenen. Naar huidige criteria is het echter een caudosacraal. Bij de tweede wervel staan de zijuitsteeksels schuin naar achteren. Ze maken een hoek van vijfenveertig graden. Maar naar achteren beginnen de zijuitsteeksels haaks op het centrum te staan. Bij de voorste wervels ontspruiten de zijuitsteeksels aan de wervelboog. Ze liggen daar boven het niveau van het ruggenmergkanaal. Naar achteren in de reeks zakken ze af. Tussen de tweeëntwintigste en zesentwintigste wervel bereiken ze de zijkant van het wervellichaam. Over het grootste deel van de staart, het voorste twee derden deel, zijn de voorste gewrichtsuitsteeksels vrij kort. Bij de staartpunt, het achterste derde deel, worden ze echter veel langer. Ze steken ver naar voren over de voorliggende wervel. Daar omklemmen ze de achterste gewrichtsuitsteeksels. Hierdoor wordt de staartpunt verstijfd. Wel achtte Gilmore nog een golvende beweging mogelijk. Dat contrasteerde hij met de zeer beweeglijke staartbasis.
Onderaan de staart bevindt zich een reeks aparte botten. Ze steken in twee gepaarde rijen naar beneden uit. Ieder paar is onderaan met elkaar vergroeid. Zo wordt een structuur gevormd die de 'haemaalboog' heet. Een andere aanduiding ervoor is 'chevron'. Van achteren bezien hebben de verbonden takken namelijk een V-vormig profiel. Door de bogen lopen de slagaderen en zenuwen van de onderste staart. De chevrons beschermen die als de staart op de grond rust. De bogen zijn bij "Ceratosaurus" relatief smal. Bovenaan is ieder chevronpaar iets naar binnen verdikt. Doordat de boog nauw is, overbrugt dit hem al. De verdikking steekt iets naar voren uit. Volgens Madsen duiden de korte uitsteeksels op een geringe beweeglijkheid tussen de wervels. Ook onderaan is er een verdikking. Zo vormen de takken daar een enkel uitsteeksel. Die uitsteeksels zijn aan de staartbasis behalve lang en dun ook tamelijk recht. Ze zijn relatief cilindervormig. Meer naar achteren in de reeks beginnen ze sterker te buigen. Tussen de negenentwintigste en vierendertigste wervel zijn de punten zelfs schuin omhoog gericht ten opzichte van de wervelas. De schachten krijgen echter geen sledevorm. Ze missen dus onderaan een naar voren stekende punt. Dat zal de staartpunt wat soepeler gehouden hebben. De chevron overlapt bovenaan de grens tussen twee wervels. Op die wervels bevinden zich kleine uithollingen als contactfacet voor het chevron. Die facetten zijn aan de staartbasis goed ontwikkeld. Meer naar achteren in de reeks worden ze ondieper. De eerste chevron ligt tussen de eerste en tweede wervel. De tweede chevron is het langst. Het heeft bij het holotype een lengte van 235 millimeter. De chevrons zetten zich door tot de eenenveertigste staartwervel.
Ribben.
De ribben zijn gepneumatiseerd. De nekribben zijn niet vergroeid met de halswervels. Bij het holotype werden ook stukken borstrib aangetroffen. Gilmore wees erop dat die bij het opgestelde skelet sterk gerestaureerd waren. Andere exemplaren laten zien dat de ribben bovenaan tamelijk recht zijn. Dat impliceert dat de borstkas smal is. De buik van theropoden werd beschermd door gastralia, buikribben. Die vormden een 'korf'. Om en om liggen links en rechts overdwars korte ribstukken. In het midden lopen die over een gedeelte evenwijdig. Daar wordt zo een vrijwel continue botlaag gevormd. De ribstukken bestaan weer uit verschillende segmenten. Meestal is er een rij buitenste en binnenste segmenten. Gilmore gaf aan dat het holotype weinig informatie verschaft over de precieze structuur.
Voorste ledematen.
Schoudergordel.
De arm van Tetrapoda zit vast aan de schoudergordel. Die bestaat uit de schouderbladen en de ravenbeksbeenderen. Het ravenbeksbeen groeit tegen de onderzijde van het schouderblad aan. Bij het holotype is de schoudergordel maar gedeeltelijk bewaard gebleven. Het bovenste uiteinde van het schouderblad ontbreekt. Van het ravenbeksbeen is weinig over. Dit weerhield Marsh er niet van de schoudergordel als model te gebruiken voor zijn reconstructie van "Allosaurus". Het schouderblad wordt meestal zo beschreven alsof het bot horizontaal ligt. De 'bovenrand' van het blad staat dan gelijk aan de voorrand in een natuurlijke positie. Die bovenrand is tamelijk scherp. De 'onderrand' is dikker. De grootste dikte wordt bereikt boven het schoudergewricht. Van dat gewricht maakt het schouderblad de bovenste, het ravenbeksbeen de onderste helft uit. Ondanks de kleine armen is de schoudergordel groot van omvang. Deze diende kennelijk dus niet alleen om de arm te ondersteunen. De schoudergordel moet de voorkant van de borstkas ondersteund hebben. Daarbij diende hij als aanhechtingsvlak voor belangrijke spieren.
Bij het schouderblad is de voorrand hol gekromd. De achterrand is in het midden bol. Bij later gevonden exemplaren is de bovenkant wel bewaard. Het bovenste derde deel daarvan is licht hol gekromd. Het onderste derde deel is scherp gekromd. Van het schoudergewricht uit loopt een richel naar voren. Evenwijdig daaraan ligt eronder een groeve. Het ravenbeksbeen vormt vooraan een halve cirkel. De curve daarvan loopt door in het voorste schouderblad. De voorste onderrand is wat afgeschuind. De curve onder de onderste beenlip van het schoudergewricht is ondiep. Het bultje voor de aanhechting van de "musculus biceps bracchii" steekt horizontaal uit. Van daaruit loopt een verheffing naar de onderste lip van het schoudergewricht. Het ravenbeksbeen wordt doorboord door een "foramen coracoideum". Dat heeft de doorsnede van een liggende ovaal. Het loopt door tot de beennaad met het schouderblad.
Deel van de schoudergordel is het vorkbeen. Dat ontbrak bij het holotype. Dit viel eerdere onderzoekers niet op omdat men meende dat een vorkbeen alleen bij vogels voorkwam. Het zou een aanpassing zijn om de krachten van de slagvlucht op te vangen. Bij basale theropoden is het vorkbeen V-vormig. De uiteinden verbinden de "processus acromiales" van de schouderbladen. Daar lagen ze vermoedelijk bovenop. Later werden er elementen gevonden waarvan gedacht werd dat ze vorkbeenderen van "Ceratosaurus" vertegenwoordigden. Helemaal zeker is dat niet. Ze zijn ook wel geïdentificeerd als buikribben. Als het vorkbeenderen zijn, zouden ze in beginsel ook van "Allosaurus" of "Torvosaurus" kunnen stammen.
Algemene bouw van de arm.
Marsh besprak in 1884 de voorpoot van "Ceratosaurus" helemaal niet, vanwege de slechts gedeeltelijke preservering. Bij het holotype ontbreekt het opperarmbeen. Van een bewaarde ellepijp ontbreekt de schacht. De lengte ervan is echter af te leiden uit de bewaarde oorspronkelijke posities van de uiteinden. Het spaakbeen is sterk beschadigd door samendrukking. Het gebrek aan gegevens weerhield Marsh er niet van in reconstructies de voorpoot van "Allosaurus" op die van "Ceratosaurus" te baseren. De illustratie toont een onjuiste interpretatie. Marsh dacht dat de tweede vinger de meest robuuste was. Daarbij was zijn telling van de vingerkootjes dubieus. De illustratie toont een formule van 2-3-3-3. De skeletopstelling gebruikt de formule 2-3-3-1. Gilmore dacht dat de echte formule 2-3-4-3 of 2-3-4-2 was. "Ceratosaurus" had dus als ceratosauriër vier vingers, terwijl de meeste andere theropoden uit de Laat-Jura, meestal afgeleide Tetanurae, er drie hadden. In de vroege Jura en het late Trias kwamen wel meer viervingerige theropoden voor. De vierde vinger was wel kleiner, en had wellicht geen klauw; van "Ceratosaurus" zijn überhaupt geen handklauwen bekend.
Opperarmbeen.
Het opperarmbeen ontbreekt bij het holotype; het is echter bekend van enkele andere exemplaren. MWC 1 bewaart een gedeeltelijk linkeropperarmbeen. Dat heeft een lengte van negentwintig centimeter. Het is daarmee duidelijk minder gereduceerd dan bij latere Ceratosauria. Ook UUVP 549 bewaart een opperarmbeen. Het opperarmbeen is bovenaan verbreed. In het midden van de verbreding bevindt zich een halve bol, de 'kop'. Die past in het schoudergewricht. Links en rechts steken twee hoeken uit. Daarvan liggen de bovenranden min of meer op één lijn. De deltopectorale kam is niet veel meer dan een zwelling. Naar onderen versmalt de schacht eerst sterk. Het onderste uiteinde is echter weer flink verbreed. De onderste gewrichtsknobbels zijn weinig ontwikkeld. Het onderste uiteinde is daardoor relatief afgeplat. Het ondervlak vormt een rechte lijn in zijaanzicht.
Pijpbeenderen van de onderarm.
De ellepijp heeft in bovenaanzicht het gebruikelijke driestralige profiel. Dit maakt het bovenvlak driehoekig. De scherpe punt van de driehoek steekt naar voren. De achterrand is breed afgerond. Binnenzijde en buitenzijde van de driehoek lopen eerst snel naar elkaar toe. Meer naar voren staan ze bijna evenwijdig. De voorrand van de ellepijp vormt de voorste 'straal'. In een scherpe richel loopt die naar beneden. In vooraanzicht is de schacht dus veel smaller dan de bovenkant. De richel loopt vermoedelijk naar achteren over in de binnenste achterrand. Een beschadiging maakt dit echter onzeker: de hele middenschacht bestaat in feite uit gips. De onderste helft van de voorkant blijft vlak. Op die helft loopt meer naar de buitenzijde nog een richel. Achteraan het bovenvlak bevindt zich het uitsteeksel van de "processus olecrani". Dit is verbonden met de "Musculus triceps brachii". Deze spier strekt de arm. Omdat die arm vrij klein is, hoeft de spier niet sterk te zijn. Het uitsteeksel is wel robuust maar niet lang. De binnenzijde en bovenzijde zijn afgerond. Dat geldt ook voor het uiteinde. Daarentegen draagt de buitenzijde een horizontale wigvormige richel. Het uiteinde heeft twee bulten. Een daarvan is naar achteren gericht. De andere is naar boven gericht. Buiten zijwaarts ligt er op de schacht een derde richel waar het spaakbeen in past. In bovenaanzicht vormt deze richel een fors driehoekig uitsteeksel. Dit wordt wel het coronoïde genoemd. De richel ligt dicht bij de achterrand. Zij zorgt voor de articulatie met het spaakbeen. Dat ligt tegen de voorrand van deze kam. Vóór de richel is een ruw vlak. Dat kan duiden op een hechte kapselverbinding met het spaakbeen. De onderarm was vermoedelijk niet in staat tot pronatie. De palm van de hand kon dus niet naar achteren gedraaid worden. De palmen waren dan steeds naar elkaar gericht. Het ruwe vlak wordt van voren begrensd door een veel lagere richel. Die loopt naar boven uit in een klein driehoekig facet. Ook daarvan is het oppervlak ruw. Het facet articuleerde vermoedelijk met het spaakbeen. De binnenzijde van de ellepijp is bovenaan bol. Meer naar beneden wordt daar de schacht vlak. Nog lager loopt een diagonale richel van boven en voren naar achteren en beneden. Aan de binnenste onderzijde is de schacht weer vlak. Het oppervlak daar toont wel kleinere groeven. Het vlak is licht naar voren gedraaid. In zijaanzicht is de ellepijp bovenaan sterk verbreed. De verbreding is daar ongeveer vijfmaal die van het midden van de schacht. Tussen de voorkant en de "processus olecrani" ligt een komvormige uitholling. Die diende als articulatie met het opperarmbeen. De ellepijp is onderaan maar weinig verbreed. Het profiel is daar afgerond. Het ondervlak is niet afgeschuind.
Het spaakbeen is bovenaan overdwars verbreed. De schacht is licht ingesnoerd. In zijaanzicht is de schacht hol naar achteren gekromd. Die kromming is het sterkst in de bovenste helft. Het oppervlak ervan is glad. Op het midden van de voorkant van de schacht bevindt zich een kleine ruwe bult. De onderste voorzijde is een driehoekige verbreding. Er lopen verticale groeven over. Ook de onderste achterzijde is driehoekig. Er zit een deuk in. Daarin past een hoek van de onderste ellepijp. De onderste buitenzijde vormt een driehoekige trog. De onderrand daarvan wordt gevormd door een verruwing. De voorrand en achterrand zijn richels. De binnenzijde heeft een kleinere richel evenwijdig aan het bovenvlak lopen. In het midden heeft die richel een verdikking. Daar wordt de ellepijp geraakt. Onder de richel ligt een ovale verruwing. Daar hechtte zich vermoedelijk een spier aan. Lager bestaat de onderste helft van de schacht uit twee verticale facetten. Die maken een hoek met elkaar. Het voorste facet is richting romp gericht. Het achterste facet is meer naar buiten geroteerd. Het bovenvlak is hol. Het heeft een D-vormig profiel. De rechte zijde bevindt zich aan de buitenkant. Aan de voorzijde, binnenzijde en achterzijde ligt een opstaande richel. Het stuk ertussen is vrijwel plat. Het ondervlak is rond. Aan de achterste binnenhoek steekt echter een kleine driehoek uit. Het heeft een kleine holte in de onderzijde. Verder is het vlak plat. Ook die zijde is niet afgeschuind.
Pols.
Bij het holotype bewaart de pols geen carpalia. De botten van onderarm en middenhand zijn echter op zekere afstand van elkaar bewaard gebleven. Dit weerspiegelde volgens Gilmore het feitelijke hiaat. Daarin zouden niet-verbeende carpalia van kraakbeen hebben gelegen. Dit wordt bevestigd door het feit dat sommige latere ceratosauriërs wel verbeende carpalia hebben. De studie uit 2016 wees erop dat het afgietsel tussen hand en middenarm een afgebakende textuur heeft. De originele matrix zou dus gestructureerd kunnen zijn door kraakbeenweefsel.
Middenhand.
Er zijn vier middenhandsbeenderen. Daarvan zijn het tweede en derde het grootst. Het eerste en vierde middenhandsbeen zijn niet alleen kleiner, maar ook minder robuust. Ze zijn dus zowel korter als niet verbreed aan de uiteinden. Het eerste middenhandsbeen heeft een basale vorm: langer dan breed en met goed ontwikkelde onderste gewrichtsknobbels. Het heeft bovenaan een afgeschuind facet voor het contact met de verbreding van het tweede middenhandsbeen. Het facet is aan de buitenkant gelegen. Die benaming past de standaardoriëntatie toe. Daarbij is de laterale zijde naar het tweede middenhandsbeen gericht. Bij de werkelijke houding van de hand wees die zijde echter naar achteren. De werkelijke buitenzijde is die welke officieel de voorste heet. Die ligt tegenover wat in de gangbare terminologie de achterzijde heet. Dit vertegenwoordigt de palmzijde van de hand. Bij "Ceratosaurus" is die naar de romp gericht. De officiële binnenzijde is in feite naar voren gericht. Het facet is cirkelvormig. Het is iets verhoogd ten opzichte van de schacht. Het ligt ook iets naar 'voren' toe. Dat geldt vooral voor het achterdeel bij de pols. De achterrand van het facet loopt zo wat schuin. Het facet beslaat het bovenste derde deel van de schacht. Bij basale Tetanurae is dat typisch de helft. Het bovenvlak van het eerste middenhandsbeen is naar achteren verbreed. Die verbreding loopt onder een hoek van dertig graden over in de schacht. De verbreding naar voren is veel korter. De verbreding is het sterkst in de lengte van de buitenzijde van het vlak. Dat maakt dat het vlak naar binnen wat taps toeloopt. Volgens Gilmore geldt dat voor het bovenvlak als geheel. Sindsdien is het element beschadigd geraakt. Nu loopt althans de achterrand schuin af naar binnen. De schacht is veel smaller dan de uiteinden. De doorsnede ervan is rechthoekig. Voorkant, achterkant en buitenkant daarvan zijn hol gebogen. Onderaan zijn de gewrichtsknobbels overdwars platte schijven. Ze zijn onderling sterk asymmetrisch. De schijf aan de buitenzijde, dus de kant van het tweede middenhandsbeen, is het langst. Dit roteert het ondervlak naar binnen toe, naar de zijde van het lichaam. Gilmore begreep dit al. Dit doet de eerste vinger bij strekking afstaan van het vlak van de rest van de hand. De klauw van de vinger kan zo gebruikt worden als wapen. Bij "Ceratosaurus" is het echter de vraag of die klauw extra groot was. Het kleine eerste middenhandsbeen wijst daar niet op. De schacht van het eerste middenhandsbeen is ook niet naar het lichaam gedraaid. De buitenste knobbel is ook overdwars het breedst. In buitenaanzicht is de knobbel asymmetrisch. Het achterste deel is ruimer dan het voorste. Dat is echter alleen sterk ontwikkeld bij de linkerhand. De rechterhand toont dit veel minder. Het verschil kan een gevolg zijn van vervorming van het fossiel. Het kan ook een toevallige asymmetrie van het lichaam vertegenwoordigen. De binnenste knobbel is maar een lage richel. De knobbel heeft geen putjes voor het kapsel. De verbreding naar voor en achter is gering. De groeve tussen de onderste gewrichtsknobbels is vrij scherp. Hij loopt door naar de voorkant en achterkant. Naar voren loopt de groeve over in een vrij grote put voor het kapsel. De put heeft een ruw oppervlak. Hij wordt aan de zijde van de vinger begrensd door een naar voren uitstekende dwarsrichel. Aan de buitenzijde van het element bevindt zich een cirkelvormige kapselput. Die ligt op de middenlijn van die zijde. De knobbels zijn iets naar de palmzijde gedraaid.
Het tweede middenhandsbeen is het grootste bot van de hand. Het is aan beide uiteinden verbreed. Aan de zijde van de pols stulpt het zowel overdwars als van voor naar achter uit. Het midden van de schacht is sterk ingesnoerd. In dwarsdoorsnede is het cirkelvormig. De voorzijde van de schacht is licht bol. De achterzijde is hol. Bovenaan ligt daar een groeve voor de pees van de buigende spier. Onderaan is er een diepere trog voor het peeskapsel. Ertussen ligt een vlak stuk. De voorzijde van de bovenste verbreding heeft een ondiepe driehoekige uitholling met de punt naar beneden gericht. Aan de bovenkant van de uitholling bevinden zich korte lengtegroeven. De bovenrand heeft hier drie segmenten. Het binnenste en buitenste segment maken een hoek van vijftien graden met het bovenvlak. Het middelste stuk staat haaks op de schacht. De buitenzijde van de verbreding heeft een contactfacet met de binnenzijde van het derde middenhandsbeen. Ook dit is driehoekig van vorm. De punt ervan loopt naar beneden tot het midden van de schacht. De bovenzijde toont weer lengtegroeven. De bovenste hoeken zijn asymmetrisch. De voorste hoek is een hoge driehoek. De achterste hoek is een lage halve cirkel met opstaande randen. De palmzijde heeft bovenaan ook een driehoekige uitholling. Die dient als groeve voor de pees van de buigende spier. De breedte van de groeve beslaat bijna de hele achterzijde. Opnieuw zijn er bovenaan lengtegroeven. Aan de zijkanten wordt de groeve begrensd door lage richels. Onderaan loopt zij geleidelijk uit in de bolling van de schacht. Onderaan vormt de palmzijde een trapezium. Dit is verruwd. Het steekt naar achteren uit. Het beslaat ook weer de volle breedte. Het loopt door tot vlak boven de onderste gewrichtsknobbels. Daar eindigt het in een dwarsrichel. Aan de binnenzijde ligt bovenaan een rond contactfacet met het eerste middenhandsbeen. Het facet is licht hol gekromd. Het beslaat het bovenste derde deel van de schacht. In vooraanzicht staat het facet uit van de schacht. Het toont zich als een rechthoekige beenwal. De bovenrand van het facet bestaat uit twee symmetrische afgeronde richels. Ze zijn respectievelijk naar de voorzijde en de palmzijde gericht. Beide hebben een driehoekig profiel. De groeve tussen de onderste gewrichtsknobbels is maar ondiep. Boven de groeve ligt aan de voorkant een kleine deuk. Volgens Gilmore paste daar de bovenkant van de klauwbasis in bij strekking. De bovenkant is recht afgesneden. Het bovenvlak heeft een vierkant, iets trapeziumvormig, profiel. Het is licht bol. Het is langer aan de buitenzijde dan aan de binnenzijde. De randen aan voorzijde en buitenzijde zijn recht. Ze staan echter niet haaks op elkaar. Samen vormen ze een hoek van tachtig graden. Zo ontstaat een kleine scherpe punt. Die overlapt de voorste binnenrand van het derde middenhandsbeen. De binnenrand is licht bol. De achterrand is iets hol. Het bovenvlak is ruw, voor de aanhechting van een kraakbeenkap. Het ondervlak is schuin naar binnen gedraaid. Dat betekent dat ook de tweede vinger naar het lichaam gericht is. Het is sterk verbreed. De verbreding overdwars is echter minder dan bij het bovenvlak. Het ondervlak heeft twee gewrichtsknobbels. Ze worden gescheiden door een duidelijke trog. De knobbels op zich zijn in vooraanzicht vrij symmetrisch. De middelste knobbel is wel smaller overdwars. In zijaanzicht zijn ze halfcirkelvormig. De trog zet zich voort op de achterzijde en voorzijde. Daar vervloeit hij met het putje voor het kapsel. Het putje is ruw. Het wordt aan de zijkanten en de bovenkant begrensd door een opstaande beenlip. Het kapselputje aan de binnenzijde ligt iets naar voren ten opzichte van de schachtas. Het is veel kleiner dan dat van de buitenzijde. Dat is rond en ligt in het midden.
Het derde middenhandsbeen is het langste bot van de hand, hoewel het weinig scheelt. Het is in omvang wat kleiner dan het tweede. Het heeft wel dezelfde robuuste bouw, zij het in mindere mate. Gilmore zag tweede en derde middenhandsbeen als het 'dragende' deel van de hand. Het is natuurlijk de vraag of de korte voorpoten ooit enig gewicht droegen. Voor Gilmore was het iets natuurlijker om er zo over te denken omdat hij steeds van de 'voorvoet' sprak. De uiteinden zijn flink verbreed, vooral het bovenste. Bovenaan is er een rechthoekige verbreding overdwars en van voor naar achter. Het bovenste gewrichtsvlak toont een centrale uitholling. Die zou echter een artefact kunnen zijn van erosie. Er is namelijk alleen wat matrix te zien. Die zou een beschadiging in de top kunnen opvullen. Het bovenvlak heeft een driehoekig profiel. Op de voorkant bevindt zich aan de binnenste bovenkant een rechthoekige verheffing. Deze is verticaal kort en horizontaal breed. De binnenzijde is boven aan het voorste driekwart gevormd als een rond facet. Daarmee werd contact gemaakt met het tweede middenhandsbeen. Het facet is vlak en ruw. Het achterste kwart van de bovenste schacht vormt hier een gezwollen oppervlak. Dit steekt wat naar achteren uit. Het bovenste deel van de buitenzijde is gevormd als een tetraëder. De voorste vrije ribbe daarvan vervloeit als een lage richel naar beneden met de schacht. De richel loopt over de hele schachtlengte door. Evenwijdig loopt meer naar voren een tweede lage richel, op de hoek met het voorvlak. Ook die loopt helemaal naar onderen door. Beide richels zijn vrij scherp. De binnenzijde heeft een lage lengterichel op de bovenste helft. Die is afgerond met de dwarsdoorsnede van een halve cilinder. De lijnen van de binnenzijde en buitenzijde snijden elkaar naar voren toe. Dat maakt het voorvlak smaller. Het is licht bol gekromd. De bovenste verbreding is iets om de lengteas gewrongen. Van boven bezien is de verbreding met de klok mee geroteerd. De achterzijde steekt bovenaan dus wat schuin naar buiten. Het vormt daar een sterk uitgehold vlak. Dat loopt vrij ver naar beneden door. De holte schept een opstaande beenlip aan de buitenzijde. Die overkapt de zijde van het vierde middenhandsbeen. De holte vormt meer naar binnen een groeve. Die scheidt de tetraëder van de bolling aan de achterste binnenkant. De schacht is minder afgerond dan bij het tweede middenhandsbeen. Zij heeft in wezen wel een ronde doorsnede. De achterzijde is bol. Die bolling is overdwars asymmetrisch. Meer aan de binnenzijde bereikt zij de rand niet. Daardoor ontstaat een ondiepe lengtetrog. Die wordt begrensd door twee lage richels. De trog eindigt net boven de onderste gewrichtsknobbels. Het ondervlak is ook hier schuin naar binnen gedraaid. Het heeft een vierkant profiel. Het is licht gegroefd. Ook hier bevindt zich boven het vlak wat Gilmore een 'kleine deuk' noemde. Het vlak is iets van voor naar achteren afgerond. De onderste gewrichtsknobbels steken uit ten opzichte van de schacht. Beide knobbels hebben een cirkelvorm in zijaanzicht. Ze zijn sterk asymmetrisch. De buitenste knobbel steekt verder naar onderen uit. Hij is ook overdwars veel breder. De groeve die de knobbels scheidt loopt naar achteren door. Naar voren echter is de omvang beperkt. Daar is de groeve vervangen door de 'deuk'. In feite gaat het hier om de put van het gewrichtskapsel. Daaraan was het kapsel verankerd. De put is hoger dan breed. De bodem ervan is ruw. Dit zijn beide basale kenmerken. De diepte van de put is gering. Hij is omgeven door een beenrichel. Het kapsel was ook bevestigd aan de zijkanten van de gewrichtsknobbels. De middelste knobbel heeft daartoe een ondiepe groeve. De buitenste knobbel heeft een echte put. De omtrek daarvan is rond. De put beslaat zowat het hele zijvlak. Hij is iets naar voren geplaatst ten opzichte van de knobbel als geheel.
Het vierde middenhandsbeen is veel kleiner dan de eerste drie. Het is aanzienlijk slanker. De proporties zijn niet anders dan bij verwanten. Het is korter dan het tweede en derde middenhandsbeen. Het is langer dan het eerste middenhandsbeen. Dat is wel weer veel dikker. Volgens Gilmore was het vierde middenhandsbeen hard op weg te verdwijnen. Hij leefde echter in een tijd waarin de leeftijd van de Aarde ernstig onderschat werd. Heel de Jura zou hoogstens een half miljoen jaar geduurd hebben. Dat impliceerde een hoog evolutietempo. In feite duurde die periode een vijftig miljoen jaar. Het tempo kan dus een stuk lager liggen. Het is goed mogelijk dat de voorouders van "Ceratosaurus" al tientallen miljoenen jaren zo'n hand hadden. Het bovenvlak heeft het profiel van een komma. De binnenrand daarvan rijst wat omhoog. Zo wordt een afgeronde punt gevormd. De achterrand van het bovenvlak is diep hol naar voren toe. Dat schept lateraal weer een bolling. Die steekt naar achteren maar ook mediaal uit. Aan de andere kant van de holte ligt de afgeronde punt. De doorsnede overdwars daarvan is veel kleiner dan die van de laterale bolling. De laatste heeft in de buitenzijde een verticale groeve. De voorrand van het bovenvlak is bol. De bolling is het sterkst richting buitenzijde. De bovenkant heeft een klein raakvlak met het derde middenhandsbeen. Dat maakt het mogelijk de relatieve oriëntatie te bepalen. Het is ten opzichte van het andere middenhandsbeen iets naar buiten en achteren gedraaid. De bovenzijde is duidelijk van voor naar achter verbreed. Zij is daarin veel breder dan de schacht. De verbreding overdwars is echter gering. De schacht heeft een holle kromming aan de kant van het derde middenhandsbeen. Bovenaan is de dwarsdoorsnede driehoekig. Meer onderaan is die rond. De achterste bovenzijde toont ruwe groeven. Die kant raakt het derde middenhandsbeen. De bovenste zijkant heeft een ondiepe trog. Die diende vermoedelijk voor de geleiding van een de vinger buigende pees. De trog loopt niet ver naar onderen door. De onderzijde is maar licht verbreed. Ook de onderste gewrichtsknobbels zijn slechts zwak ontwikkeld. Eigenlijk is het onderste uiteinde een enkel vlak. Dit ondervlak is van voor naar achter afgerond. Het is slechts licht gegroefd. Het vormt zo een soort condyle. De binnenzijde daarvan is afgevlakt. Dat vlak rustte vermoedelijk tegen de buitenzijde van het derde middenhandsbeen. Het vlak heeft geen duidelijke kapselput. De buitenzijde van de condyle heeft echter wel zo'n put. Die is rond, groot en welgevormd. Dat is kennelijk het restant van de erin versmolten buitenste gewrichtsknobbel. Ondanks de reductie van de onderkant draagt het vierde middenhandsbeen nog een vinger.
Vingers.
Bij het holotype was een aantal eerste kootjes van de vingers bewaard. Van de eerste vinger is niets over. Het functionele distale gewrichtsvlak van het eerste middenhandsbeen bewijst echter dat de vinger wel bestaan heeft. Het eerste kootje van de tweede vinger is een robuust element. Het is bovenaan breder dan de schacht lang is. Die verbreding is er vooral van voor naar achter. De verbreding naar voren is beperkt. Zij heeft de vorm van een zwelling. Ook de schacht iets eronder steekt bol uit. Meer naar de buitenzijde is er een ondiepe groeve. Vooral naar achter steekt een flinke beenlip uit. Die bevindt zich meer richting binnenzijde. Hij is vrij hoekig en vormt een verheven zone op het gewrichtsvlak. De lip maakt het mogelijk de vinger goed te krommen. Hij begrenst ook de binnenzijde van een groeve voor de pees van de krommende spier. Aan de buitenzijde is er een kleinere lip. Die heeft de vorm van een afgeronde uitstulping. Die is vooral naar buiten gericht, minder naar achteren. De bolling begrenst de achterkant van de ondiepe groeve op de buitenzijde. De voorkant wordt begrensd door de scherpe rand tussen buitenzijde en voorzijde. De peesgroeve op de achterzijde is smal en diep. Hij loopt naar boven toe uit tot over het gewrichtsvlak. Daarbij wordt hij steeds ondieper. Van voor naar achter is er een bolling op het gewrichtsvlak. Die past in de groeve in het middenhandsbeen. De voorkant van het bovenvlak vormt een bolle brede boog. De binnenrand is recht. Die is perfect mediaal gericht. De buitenrand is in twee facetten verdeeld. Het voorste daarvan wijst schuin naar voren. Dit facet is hol gekromd. Het achterste is wat naar achteren gericht. Het vormt een rechte lijn. Het bovenvlak zelf is hol. De holte beslaat het grootste deel van het gewricht. Hij is onderverdeeld in twee kleinere inzinkingen. Deze worden gescheiden door een lage richel. Die loopt van voor naar achter op een derde van de binnenzijde vandaan. De inzinkingen verschillen in grootte en diepte. De buitenste is kleiner en dieper. Beide uithollingen lopen door in de hoeken van het vlak. De schacht loopt naar onderen snel taps toe. De dwarsdoorsnede ervan is een vierkant. Achterzijde en binnenzijde zijn plat. De voorzijde is hol. De buitenzijde is geërodeerd. Dat maakt het onmogelijk de bolling te bepalen. De onderste buitenste gewrichtsknobbel is anderhalfmaal langer dan de binnenste. Die laatste is echter overdwars breder. De bouw doet de tweede vinger naar binnen richten, richting romp. Naast het holotype bewaart ook specimen UMNH 5278 een eerste kootje van de tweede vinger. Dit werd in 2000 door Madsen aangezien voor een teenkootje.
Het eerste kootje van de derde vinger is even groot als dat van de tweede. Het mist echter de lange beenlip. Wel is er vooraan op de rand een bollende verbreding. Die is halfcirkelvormig en op de middenlijn geplaatst. De verbreding was een aanhechting voor de pees van de strekkende spier. Eronder is de schacht overigens niet bijzonder bol. Dit stuk is van de rand af bedekt met ondiepe verticale evenwijdige groeven. Onderaan toont de voorkant een kleine, maar diepe groeve voor de pees. De groeve ligt iets aan de buitenzijde van de verticale middenlijn. Zij eindigt iets boven de gewrichtsknobbels. De schacht wordt overdwars snel smaller dan het bovenvlak. De binnenzijde heeft bovenaan een sterke verbreding naar achteren. Dit is de aanhechting voor de pees van de krommende spier. De verbreding steekt naar boven uit, richting middenhand. Op de binnenkant van dit uitsteeksel bevindt zich een smalle diepe groeve richting schacht. Ervoor ligt een kleine piramidevormige uitstulping. Die bevindt zich ter hoogte van de achterrand van de schacht. Het uitsteeksel wijst richting tweede vinger. Ook de achterste buitenzijde heeft een verbreding. Die is veel smaller. Beide verbredingen zijn aan de achterzijde plat. Tussen beide uitstulpingen bevindt zich een diepe peesgroeve. Die loopt niet door over de achterzijde. Op de binnenzijde is ook de bovenste voorkant flink verbreed. De schacht heeft een rechthoekige dwarsdoorsnede. De breedte overdwars is daarbij groter dan die van voor naar achter. De binnenzijde van de schacht is glad. De achterzijde is plat. De bovenste buitenzijde toont een verheven facet. Dit is plat, driehoekig en naar buiten gericht. Over het midden van de buitenzijde loopt een ondiepe lengtegroeve naar beneden. Die eindigt net boven de buitenste gewrichtsknobbel. Bij het overeenkomende kootje van de linkerhand is deze groeve slechter ontwikkeld. Ook dit kootje heeft asymmetrische onderste gewrichtsknobbels. Verticaal is de buitenste langer dan de binnenste. Dat richt ook de derde vinger naar binnen. Deze knobbel eindigt in een kegelvorm. Horizontaal is de binnenste tweemaal breder. De knobbels worden gescheiden door een brede groeve. Deze zet zich door over het voorvlak. De binnenste knobbel heeft een rond profiel. Het mist een putje voor het gewrichtskapsel. De buitenste knobbel heeft wel zo'n putje. Dat is iets naar voren geplaatst. De knobbel is schijfvormig in buitenaanzicht. Het putje is overeenkomstig groot en rond. Het gewrichtsvlak met het derde middenhandsbeen is van boven bezien min of meer vijfhoekig. De voorkant vormt daarbij een punt. De voorste binnenhoek vormt een kleine uitstekende punt. De achterrand wordt ingekeept door de peesgroeve van de krommende spier. De inkeping ligt duidelijk meer aan de buitenzijde. Het bovenvlak is zwak hol gekromd. Alleen aan de uiterste binnenkant is het vlak licht bol.
Het eerste kootje van de vierde vinger is veel kleiner. Bovenaan is het maar weinig verbreed. De verbreding is overdwars en naar voren toe. Naar voren en naar het midden is de verbreding het sterkst. De schacht heeft een ronde dwarsdoorsnede. Het bovenvlak heeft een lichte uitholling. De mate daarvan is slecht vaststelbaar wegens het contact met het vierde middenhandsbeen. De onderzijde is nog smaller. Het element loopt dus taps toe. Echte gewrichtsknobbels ontbreken. Er is slechts een ondiepe groeve in het ondervlak. Het ondervlak is recht afgesneden. Deze vinger was dus niet naar binnen gericht. In 2016 werd dit uiteinde omschreven als een enkelvoudige condyle. Volgens Gilmore was het maar de vraag of er meer kootjes in de vinger waren. Volgens hem was er hoogstens nog een stompje aanwezig. In ieder geval zou er geen vinger van drie kootjes aanwezig zijn zoals Marsh nog geïllustreerd had. Eigenlijk geloofde hij dus meer in de formule 2-3-4-1-0. De studie uit 2016 ging echter uit van een tweede kootje. Dat zou dan over de condyle kunnen hebben gedraaid. Het had dan vermoedelijk niet de vorm van een klauw. Van geen enkele dinosauriër zijn echte klauwen op de vierde of vijfde positie bekend. Soms is er een soort afgeknotte kegel van schubben aanwezig. De algehele reductie van de voorpoot maakte de hand kwetsbaar. De massa van de romp dreigde die af te rukken bij botsingen. Een reductie van de vierde vinger verminderde het risico op gevaarlijke schade. Een verdere bescherming bood een hoornkegel. De formule was dan 2-3-4-2-0
De studie uit 2016 concludeerde dat de bouw van de onderarm en de middenhand tamelijk basaal is, gelijkend op oudere soorten als "Eoabelisaurus", "Dilophosaurus" en "Berberosaurus", maar dat de hand wel het afgeleide kenmerk bezit van korte bovenste vingerkootjes. Ondanks deze gedeeltelijke reductie zou de hand een grijpende functie hebben behouden. Het holotype leverde in deze studie (Carrano &amp; Choiniere, 2016) belangrijke nieuwe inzichten op in de morfologie van "Ceratosaurus" in relatie tot de evolutie van de voorarm van niet-aviale Theropoda. Niet-aviale theropoden zijn de uitgestorven voorlopers van de levende vogels. De ellepijp en het spaakbeen tonen opvallende gelijkenissen met die van "Eoabelisaurus" en "Dilophosaurus", maar missen dan weer kenmerken van afgeleide Abelisauroidea.
Achterste ledematen.
Bekken.
De beenderen van het bekken, de gepaarde darmbeenderen, schaambeenderen en zitbeenderen, zijn bij het holotype hecht vergroeid. Marsh kon zo met zekerheid de identiteit van deze elementen vaststellen. Tot 1884 was het bekken van grote theropoden namelijk vaak niet goed beschreven geweest. Omdat de schaambeenderen en zitbeenderen van theropoden veel langer zijn dan bij huidige reptielen, werden ze aangezien voor heel andere botten. Marsh gaf een hele opsomming van wat er in het verleden mis was gegaan. De darmbeenderen werden voor ravenbeksbeenderen uit de schouder aangezien. Ook werden ze soms omgedraaid gereconstrueerd. Schaambeen en zitbeen werden verwisseld. Soms werd gedacht dat de schaambeenderen geen deel uitmaakten van het bekken.
Nog in 1920 vond Gilmore het bekken het meest gave dat van theropoden bekend was. De versmelting zag hij niet als een onderscheidend kenmerk. Hij vermoedde dat het een gevolg was van de hoge individuele leeftijd van het holotype. Eenzelfde verschijnsel had hij waargenomen bij een "Diplodocus" in het "Carnegie Museum". Het viel hem op dat het bekkenkanaal van theropoden smaller was dan dat van plantenetende dinosauriërs. Indertijd werd wel geopperd dat theropoden levendbarend waren. Later zou dat ook van sauropoden gedacht worden. Daar was dan juist het brede kanaal een argument. Er zou dan een volgroeider jong door kunnen. Gilmore bedacht echter dat voor een gegeven grootte van het jong, het ei altijd nog breder zou zijn. Levendbarendheid zou dus een oplossing kunnen zijn voor een smal geboortekanaal. Later werd duidelijk dat alle theropoden eieren legden. Die waren bij grote soorten cilindervormig. De geringe diameter overdwars vergde slechts een nauwe ruimte tussen zitbeen en staart.
De darmbeenderen vormen het bovenste deel van het bekken. Ze omklemmen het heiligbeen. Via de sacrale ribben worden de reactiekrachten opgewekt door de lopende achterpoten van de darmbeenderen overgedragen aan de wervelkolom. Het darmbeen vormt daartoe het bovenste deel van het heupgewricht. Het darmbeen heeft grotendeels de vorm van een plaat. Daaraan zijn spieren bevestigd die de achterpoot bewegen. Sommige daarvan lopen naar het dijbeen, andere naar het onderbeen. De voorzijde van het darmbeen draagt spiergroepen die gespiegeld zijn ten opzichte van de achterzijde. De verticale hoogte van het darmbeen weerspiegelt de dikte van de spierlagen. Het viel Gilmore op dat die hoogte een derde minder was dan bij "Allosaurus". Verder was de inkeping tussen voorblad en aanhangsel voor het schaambeen veel smaller dan bij die soort. Bij het holotype zijn de voorkanten en achterkanten van de darmbeenderen beschadigd. Marsh restaureerde die in zijn afbeelding afgerond. Gilmore vermoedde echter dat het voorblad recht afgesneden was. De darmbeenderen raken elkaar bovenaan niet op de middenlijn. Er blijft een afstand bestaan van vijf tot zes centimeter. De afstand is vooraan en achteraan groter. Het blad is dus hol gekromd. De bovenrand is wat naar binnen gekruld. Achteraan is die krulling het sterkst. De doornuitsteeksels van het heiligbeen steken over de volle lengte boven de darmbeenderen uit. Boven het heupgewricht kromt het blad naar buiten. Het vormt daar een soort afdakje. De rand daarvan is scherp. Dit diende om de opwaartse kracht uitgeoefend door de achterpoot op te vangen. Het bovenvlak van het dijbeen is de grote trochanter. Daarom wordt zo'n afdakje wel de antitrochanter genoemd. De structuur gaat bij theropoden naar boven over in de "crista supracetabularis". Op de binnenkant van het achterblad loopt een richel schuin naar boven. Die is verbonden met de sacrale ribben.
De zitbeenderen zijn vrij slank. Ze steken schuin naar achteren en onderen. Ze zijn aan hun achterste uiteinden vergroeid. Boven die vergroeiing raken de schachten elkaar volgens Marsh over de onderste helft. Gilmore had het in 1920 over de onderste driekwart. Het raakvlak met het schaambeen is relatief hoog. Een "processus obturatorius" ontbreekt. Dat is een uitsteeksel op de voorrand dat veel bij Tetanurae voorkomt. De gepaarde hoofdlichamen van de zitbeenderen buigen onderaan naar elkaar toe. Zo sluiten ze het bekkenkanaal van onderen af. Het uiteinde eindigt in een kleine 'voet'. Daarvan steekt vooral de voorste punt uit. De vorm die Marsh aangeeft is echter niet bij het holotype aanwezig. Het merendeel van de voeten was daar al begin twintigste eeuw verdwenen. Misschien dat het aangetroffen materiaal completer was. 
De schaambeenderen eindigen onderaan ook in een voet die een stuk groter is. Marsh suggereerde dat daarop gezeten werd. Het dier rustte dan op het bekken terwijl de romp horizontaal gehouden werd. De voeten stonden zo naast de heupen op de grond. "Ceratosaurus" kon op deze wijze een laag profiel houden en toch in één beweging opstaan. Volgens Marsh lag het dier zo in een hinderlaag om een prooi op te wachten. Paul heeft later de zittende functie van de 'voet' bevestigd. Het hoofdlichaam van het schaambeen wordt doorboord door een ovaal "foramen obturatum". Hieronder bevindt zich een diepe inham tussen schacht en hoofdlichaam. In 2000 zag Stephen Brusatte dit als een autapomorfie. Het foramen is aan de onderkant gesloten. Het loopt dus niet door tot in de inham. Het raakvlak met het zitbeen is hoog. De gepaarde schachten van de schaambeenderen krommen naar elkaar toe. Gilmore viel op dat ze daarbij wel een V-vorm in vooraanzicht handhaven. De meeste grote theropoden hebben een Y-vorm. De schachten zijn bij theropoden vaak verbonden via een beenschort. Volgens Gilmore was het holotype te zwaar gerestaureerd om de omvang daarvan te bepalen. Wel meende hij waar te nemen dat een foramen direct boven de symfyse ontbrak. De onderste uiteinden ontbreken bij het holotype. Het is dus niet duidelijk wat de vorm en omvang waren van de 'voeten'. Bij het holotype werden ze gereconstrueerd met "Allosaurus" als model. De tekening bij Marsh wijkt daar weer iets van af. Gilmore kon in 1920 niet meer bepalen of dat wellicht gebaseerd was op waarneming in het veld van nog onbeschadigde uiteinden.
Achterpoten.
Het dijbeen is gekromd als bij de meeste grote theropoden. De schacht is bol naar voren gekromd. In achteraanzicht is het profiel golvend. De bovenzijde kromt naar binnen. De schacht daaronder is in achteraanzicht recht. De onderzijde kromt naar buiten. Het dijbeen is langer dan het scheenbeen. Dat duidt erop dat "Ceratosaurus" niet sterk gespecialiseerd was in het rennen. De nek van het dijbeen is vrij kort. Er is vrijwel geen insnoering. De kop staat min of meer haaks op de schacht. Hij is iets naar voren en boven gericht. De "trochanter minor" is relatief klein en laag. Deze beenstijl was wellicht verbonden met de "musculus iliacus". Hij was van de "trochanter major" gescheiden door een schuine kloof. De "trochanter minor" steekt daar nauwelijks boven uit. De vierde trochanter is kort. Dit is een uitsteeksel aan de binnenste achterrand. Het diende als aanhechting voor een staartspier, de "musculus caudofemoralis longus". Deze retractorspier trok het dijbeen naar achter. De korte vierde trochanter, vergeleken met "Allosaurus", kan duiden op een lagere maximumsnelheid. Het kan echter ook samenhangen met het lagere absolute gewicht. Dat wordt bevestigd door de relatief hoge positie. De hoge aanhechting van de pees zou het mogelijk gemaakt hebben de achterpoot in een snelle frequentie te bewegen.
Bij het scheenbeen is het bovenvlak halvemaanvormig. Het heeft achteraan twee lobben. De binnenste lob is de grootste. Eronder loopt een diepe trog naar beneden. Die trog wordt ten dele overkapt door de richel van de "crista fibularis". Vooraan dat bovenvlak steekt de "crista cnemialis" recht naar voren uit. Die kam is echter naar onder over de schacht maar matig ontwikkeld. Voor onderaan is het aanhechtingsvlak voor de opgaande tak van het sprongbeen kort. De hoogte bedraagt ongeveer de helft van de breedte van de schacht. Het vormt wel een diepe uitholling. Het vlak helt dertig graden naar binnen. De binnenrand is tamelijk recht. De buitenste onderste gewrichtsknobbel steekt verder naar onderen uit. 
Het kuitbeen loopt naar beneden niet sterk taps toe. De onderkant is vierkant afgeschuind, niet afgerond. De enkelbeenderen omvatten twee bovenste botten: het sprongbeen en het hielbeen. Daarmee is het scheenbeen vergroeid. Zo'n gezamenlijk element wordt een tibiotarsus genoemd. Er was vermoedelijk ook een onderste reeks tarsalia. Die hadden bij theropoden de vorm van kleine beenschijfjes. Boven het derde rechtermiddenvoetsbeen is zo'n schijfje aangetroffen. Dat zou dus het derde tarsale kunnen zijn. Gilmore vermoedde dat oorspronkelijk ook een vierde tarsale aanwezig geweest was.
Het sprongbeen en hielbeen zijn hecht vergroeid. De beenderen zijn zo sterk versmolten dat zelfs geen beennaad zichtbaar is. Samen vormen ze een halve cilinder. De opgaande tak van het sprongbeen is kort vergeleken met "Allosaurus". Het bovenvlak van deze tak loopt naar achteren naar beneden af. Bij "Allosaurus" loopt dit vlak evenwijdig aan het ondervlak. De achterrand is hol. De bovenrand is stomp. Het hielbeen ligt naast het sprongbeen, aan de buitenzijde. Het fungeerde niet als een hiel bij de mens. Het was niet verbonden met de voet. Het vormde met het sprongbeen het bovenste gewrichtsvlak van de enkel. Het hielbeen is balkvormig. Het is hoger dan breed. Bovenop heeft het een holte waar het ondereinde van het kuitbeen in paste. Deze depressie is driehoekig van profiel. Een andere uitholling bevindt zich aan de buitenzijde.
De middenvoetsbeenderen zijn over de volle lengte vergroeid tot een metatarsus. Het viel Marsh al op hoe sterk deze toestand leek op die van de vogels. Hij zag dat als een teken van een nauwe verwantschap. Onderzoekers die het daar niet mee eens waren, verklaarden de vergroeiing als een pathologie. Gilmore was het in 1920 duidelijk dat een hechte verbinding de normale toestand is bij theropoden. De versmelting bij het holotype zou het gevolg kunnen zijn van een hoge individuele ouderdom. Marsh nam waar dat het vijfde middenvoetsbeen geheel gereduceerd was. Hij meende dat ook een eerste middenvoetsbeen bij de soort ontbrak. Gilmore zag er echter een aanhechtingsvlak voor op het tweede middenvoetsbeen. Van daar af stak het eerste middenvoetsbeen vermoedelijk wat naar bezijden. Het derde middenvoetsbeen is het centrale bot in de dragende middenvoet. Het bovenvlak ervan is achteraan/onderaan het breedst. Bij "Allosaurus" is dat andersom.
Osteodermen.
Over de rugkam loopt een rij beenplaatjes. Die waren in het Smithsonian in de opstelling meegenomen door ze half in het gips te verzinken. Voor Marsh was het de eerste keer dat hij een theropode tegenkwam met osteodermen. Ook daarna zouden die niet aangetroffen worden zodat "Ceratosaurus" hierin voorlopig uniek blijft. Een rij met verbeende platen op de middenlijn van de rug was vermoedelijk oorspronkelijk voor de Archosauria en is binnen de Dinosauria ook bekend van de Thyreophora. In beginsel is het mogelijk dat "Ceratosaurus" een tak vertegenwoordigt die de osteodermen onafgebroken bezat, geërfd van een basale archosaurische voorouder, maar dat is onwaarschijnlijk. Het kan zijn dat "Ceratosaurus", of een meer directe voorouder, de osteodermen opnieuw heeft ontwikkeld. Een andere mogelijkheid is dat theropoden een rij hoornstructuren droegen op de middenlijn die alleen bij "Ceratosaurus" is verbeend. Volgens Marsh bestonden de beenplaatjes uit verbeend kraakbeen. Tegenwoordig worden osteodermen meestal gezien als verbeende diepere huidlagen.
De osteodermen zijn in het omringende gesteente aangetroffen in hun oorspronkelijke positie boven de wervelkolom. Ze lagen boven de vierde en vijfde halswervel en de vierde tot en met tiende staartwervel. Gilmore nam aan dat ze tussen de nek en staart doorliepen, een continue reeks vormend van de achterkant van de schedel af, en zich wellicht over het grootste deel van de staartlengte voortzetten. Bij de halswervels werden de osteodermen direct op de doornuitsteeksels liggend gevonden. Vermoedelijk waren ze naar die positie afgezakt. Bij de staart bevinden ze zich namelijk vijfentwintig tot achtendertig millimeter boven de doornuitsteeksels. Volgens Gilmore vertegenwoordigde dit de dikte van de tussenliggende huid en spierlagen.
Bij de nek lijkt het erop of met iedere wervel één osteoderm overeenkwam. Bij de staart is dat minder duidelijk. Daar liggen boven zeven wervels een vijftiental onregelmatige langwerpige kleine brokken been. Het kan zijn dat dit de restanten vormen van grotere osteodermen. Daar wijst namelijk de bouw van de osteodermen boven de nek op. Die hebben de vorm van een kleine beenlap waarvan de zijden zijwaarts van het doornuitsteeksel afhangen. In het midden vormt zich zo een lage afgeronde richel in de lengterichting. Het kan zijn dat die als basis fungeerde voor een hoge hoornstructuur. De afplatting wijst echter eerder op een beschermende functie door het zijwaarts afbuigen van een beet als het dier aangevallen werd. Ook zo'n afgeplatte schub zou vermoedelijk bedekt zijn geweest door een dikke hoornlaag.
Naast de beenplaten op de rug is ook een osteoderm die wellicht een ander deel van het lichaam beschermde gevonden. De pantserplaat werd in het omringende gesteente aangetroffen, maar Gilmore kon in 1920 al niet meer bepalen wat de oorspronkelijke positie geweest was. Het gaat om een min of meer rechthoekige plaat, zeven centimeter lang en achtenvijftig millimeter breed. De plaat is licht overdwars hol gebogen, waarbij aangenomen wordt dat de holle zijde de onderkant vertegenwoordigt. Dat wijst erop dat zij in de lengterichting van een lichaamsdeel lag. Dat kan op de bovenkant van de romp of staartbasis geweest zijn zodat de positie horizontaal was. Het is ook mogelijk dat de positie verticaal was op het dijbeen. De onderkant van de plaat is tamelijk glad, de bovenkant ruwer. De verruwing van de bovenkant diende vermoedelijk voor de verankering van een dikke hoornlaag. De onderkant toont in het midden een lage zwelling in de lengterichting. De bovenkant toont echter geen enkele speciale ornamentering buiten het verruwd zijn. Dat is eigenaardig omdat grote osteodermen aan de buitenkant meestal een verhoging, stekel of kiel hebben. De plaatvormige osteoderm suggereert dat een groot deel van het lichaam bepantserd was. Het is echter ook geopperd dat de osteoderm helemaal niet van "Ceratosaurus" afkomstig is. Het skelet werd namelijk vlak naast dat van "Stegosaurus" gevonden. Pantserplaten zou men eerder van deze thyreofoor verwachten. Daartegen spreekt dat zulke pantserplaten niet van andere Stegosauria bekend zijn.
Naast die van het holotype zijn nog andere osteodermen aan "Ceratosaurus" toegeschreven. Die toeschrijving is niet helemaal zeker. Ze zijn meestal niet in verband gevonden met skeletelementen. Een uitzondering is een reeks, in 1920 door Gilmore gemeld, die boven de voorste wervels van USNM 4735 lag. "Ceratosaurus" is echter een plausibele herkomst. Ze verschillen van de pantserplaten van Thyreophora. Het zijn beenlappen. Bovenop is er een dikke richel in de lengterichting. Die is overdwars afgerond. Ze lijken dus op de structuren die bij het holotype in lengterichting op het midden van de rug liggen. Hun botstructuur is poreus. Sommige osteodermen hebben een inventarisnummer: UUVP 25, 93, 102, 113, 208, 236, 351, 361, 367, 469 en 507. Deze groep werd binnen een straal van vijf meter gevonden van ceratosaurusbotten. Ze stammen uit de "Cleveland-Lloyd Dinosaur Quarry".
Fylogenie.
Marsh plaatste "Ceratosaurus" in 1884 in een eigen Ceratosauridae en zelfs in een eigen orde Ceratosauria, mede vanwege de afwijkende amficoele halswervels. Deze indeling werd eerst echter niet algemeen aanvaard. De algemene kennis over theropoden was in die tijd te gering om het belang van zo'n kenmerk correct in te schatten. Marsh's grote rivaal Edward Drinker Cope wilde in 1885 nog wel meegaan in een Ceratosauridae, maar bevestigde geen Ceratosauria. Eenzelfde positie nam dat jaar Louis Dollo in: het was een ceratosauride, maar viel verder niet te determineren dan als Theropoda. Andere paleontologen zagen "Ceratosaurus" niet als wezenlijk verschillend van andere grote theropoden en Marsh's medewerker Georg Baur zette het dier in 1891 dan ook in de gebruikelijke verzamelbak voor zulke vormen: de Megalosauridae. In 1893 maakte Richard Lydekker van "C. nasicornis" een "Megalosaurus nasicornis", dus zelfs de geldigheid van het geslacht "Ceratosaurus" ontkennend. Niet iedereen ging in deze trend mee: in 1896 bijvoorbeeld erkende Charles Jean Julien Depéret toch een Ceratosauridae, evenals John Clavell Mansel-Pleydell in 1902 en Gilmore in 1920. Sommige onderzoekers zagen het dier als een zeer afwijkende tak die alleen maar een uiterlijke gelijkenis toonde met grote Theropoda. In 1909 was Friedrich von Huene er niet zeker van dat het überhaupt om een theropode ging en dorst het niet verder te classificeren als Saurischia. In 1911 dacht Karl Alfred von Zittel dat het wel een theropode was, maar niet een megalosauride doch een groot uitgevallen lid van de Coeluridae, een term die toen gebruikt werd om kleine roofsauriërs aan te duiden. In 1914 had von Huene zijn gedachten helemaal de vrije loop gelaten en veronderstelde dat "Ceratosaurus" behoorde tot een vermeende groep van basale vleesetende Saurischia, de zogenaamde Pachypodosauria, samen met vormen waarvan tegenwoordig wordt begrepen dat het om plantenetende basale Sauropodomorpha gaat zoals "Massospondylus" en "Plateosaurus". In 1923 had Von Huene dit standpunt weer verlaten en sloot zich min of meer bij Von Zittel aan door aan te nemen dat "Ceratosaurus" een lid was van de Coelurosauria. Hij meende toen een vorm gevonden te hebben die een voorloper zou zijn geweest van "Ceratosaurus" en die hij daarom "Proceratosaurus" doopte. In 1926 plaatste hij beide in de Ceratosauridae dat hierdoor het karakter van een echte groep kreeg. De soorten hadden een neushoorn en een lichte bouw gemeen; later onderzoek toonde echter aan dat ze in het geheel niet nauw verwant waren: "Proceratosaurus" is een lid van de Tyrannosauroidea.
In het midden van de twintigste eeuw werden dergelijke taxonomische uitstapjes vergeten en verhardde de systematiek van de dinosauriërs tot een onveranderlijke orthodoxie. "Ceratosaurus" was daarin weer een lid van de Megalosauridae zoals in het grote standaardwerk van Alfred Sherwood Romer uit 1956. Ook in het handboek van Rodney Steel uit 1970 werd het dier geclassificeerd als een megalosauride. In de jaren zeventig begon men te beseffen dat de hele taxonomie van de Theropoda meer op grootte dan werkelijke verwantschappen gebaseerd was geweest. Na dat decennium wordt "Ceratosaurus" niet meer bij de Megalosauridae ingedeeld maar enkel nog bij de Ceratosauridae. Waar die dan bij hoorden, was niet meteen duidelijk, maar in de jaren tachtig werd een methode ontwikkeld om de verwantschappen van dieren exact te berekenen: de cladistiek. In 1986 publiceerde Jacques Gauthier een cladistische studie waarin "Ceratosaurus" zich in een eigen grote aftakking bevond, voor de naam waarvan Gauthier teruggreep op het Ceratosauria van Marsh. Die tak werd als basaal gezien en "Ceratosaurus" deelde hem met de vroege Coelophysidae. Latere studies wezen er echter op dat die laatste groep een nog meer basale aftakking vormde. Begripsmatig kan dat opgelost worden door de tak van "Ceratosaurus" de Neoceratosauria te noemen, tot welke klade "Ceratosaurus" dan per definitie behoort. Die tak bleek van de jaren tachtig af veel soortenrijker te zijn dan eerder vermoed. In Gondwana, of althans de daarvan later afgesplitste continenten als Zuid-Amerika, Afrika en India, werden veel neoceratosauriërs ontdekt. Tot aan het uitsterven van de grote dinosauriërs waren die daar belangrijke roofdieren geweest. Het beeld dat "Ceratosaurus" in zijn tijd een soort 'levend fossiel' was geweest of een 'mislukt evolutionair experiment', moest dus drastisch worden bijgesteld. Wel vertegenwoordigt "Ceratosaurus" binnen de Neoceratosauria een vrij basale tak, wat past bij het feit dat hij uit de Jura stamt. Die kleinere klade wordt tegenwoordig weer de Ceratosauridae genoemd. In 2004 stelde Oliver Walter Mischa Rauhut dat "Ceratosaurus" van die groep niet de enige bekende soort was, "Genyodectes" uit het Onder-Krijt van Argentinië als basale ceratosauride suggererend. "Ceratosaurus" is nog steeds de oudste en jongste bekende neoceratosauriër uit Noord-Amerika.
In 2012 vond Rauhut in een cladistische analyse de volgende positie van "Ceratosaurus" in de evolutionaire stamboom van de Ceratosauria:
Het kan echter ook zijn dat "Ceratosaurus" minder basaal geplaatst was. In 2017 publiceerde Wang Shuo een analyse waarin de Ceratosauridae de zustergroep waren van de Abelisauridae. In 2018 benoemde Rafael Delcourt hun klade als de Etrigansauria. "Ceratosaurus" viel nog steeds uit als een nauwe verwant van "Genyodectes". Volgens Wang is de basale positie van "Ceratosaurus" als een aparte tak gebaseerd op vijf kenmerken. Het quadratojugale is vergroeid met het quadratum. Bij het dentarium ligt de achterzijde van de onderste achterste tak recht onder de bovenste. Bij de achterste ruggenwervels liggen de parapofysen duidelijk onder het niveau van de diapofysen. Het schaambeen raakt de "processus obturatorius" van het zitbeen. Bij het dijbeen bevindt zich boven de onderste gewrichtsknobbels een dwarsrichel.
Bedacht moet worden dat zulke analyses altijd slechts voorlopig zijn. Nieuwe fossielen en een betere bestudering van oude fossielen zullen de stamboom doen veranderen. Vooral de verwantschap met "Genyodectes" is onzeker gezien de beperkte resten die van die soort gevonden zijn. Recente analyses hebben soms tot resultaat gehad dat "Genyodectes" een basaal lid van de Abelisauridae was in plaats van een ceratosauride.
Levenswijze.
"Ceratosaurus" was een roofdier. Hij leefde in de VS in een gebied met een warm klimaat. Er was een nat en een droog seizoen. Het landschap was halfopen met kleine riviertjes. "Ceratosaurus" was niet het enige grote roofdier in zijn leefgebied: hij deelde die rol met "Allosaurus" en "Torvosaurus". Ook de ceratosaurustanden uit Uruguay zijn samen met tanden van "Torvosaurus" gevonden. Dat heeft de vraag opgeroepen hoe de niches verdeeld werden. Gregory S. Paul stelde in 1988 dat de opvallend lange tanden van "Ceratosaurus" een aanpassing waren om extra grote prooi te kunnen bejagen, bijvoorbeeld wat grotere Sauropoda. Het zou ook kunnen zijn dat "Ceratosaurus" solitair joeg — en dus individueel meer 'slagkracht' nodig had — terwijl "Allosaurus" in jachtgroepen te werk ging.
In 1998 werd een andere analyse van het probleem gegeven door Donald Henderson. Deze meende dat "Allosaurus" in twee morfen voorkwam, een met een lange snuit en een met een kortere schedel. Een theropode met een kortere schedel zou een grotere bijtkracht bezeten hebben aan de snuitpunt en bezat kennelijk een andere jachttactiek dan de langschedelige vorm die zijn prooi uitschakelde door het toebrengen van vele lange ondiepe wonden. Omdat "Ceratosaurus" ook een relatief lange schedel heeft, zou het een concurrent geweest zijn van de morfe met de lange kop. Dat verklaarde volgens Henderson waarom in de "Cleveland Lloyd Dinosaur Quarry", waar deze vorm in groot aantal gevonden is, slechts schamele resten van "Ceratosaurus" te vinden zijn: die werd er weggeconcurreerd. Daarentegen zou in de "Dry Mesa Dinosaur Quarry" de allosaurusvariant met de korte kop te vinden zijn wat weer verklaart waarom er meer ceratosaurusfossielen opduiken. De concurrentie of selectiedruk door de langsnuitige morfe zou ook verklaren waarom "Ceratosaurus" langere tanden heeft dan "Allosaurus": de evolutie zou de kant opgegaan zijn van het verwerven van een eigen niche doordat de grotere tanden een ruimere variatie aan mogelijke prooien mogelijk maakten — of bij het leegpikken van kadavers zouden met de lange premaxillaire tanden misschien bepaalde organen eenvoudiger bereikt hebben kunnen worden. Daarom ook zou "Ceratosaurus" vrij groot geweest zijn onder zijn directe verwanten: grotere dieren kunnen naast kleine dieren ook grote prooien buitmaken. Andere functies van de tanden zag Henderson in het soortonderscheid of in het intimideren van vijanden.
Een groot probleem voor Hendersons conclusies is dat later duidelijk werd dat de vermeende kortschedelige morfe van "Allosaurus", die ook wel gezien is als een aparte soort "A. atrox", vermoedelijk helemaal niet bestaan heeft. De korte schedels zijn het gevolg van foute reconstructies. Er is ook geen eenduidig verband tussen hun lengte en de vindplaatsen. Dat "Ceratosaurus" op sommige locaties zeldzamer lijkt, kan dus niet veroorzaakt zijn door een verschillende concurrentie van die aard. De suggestie dat "Ceratosaurus" met een verlenging van de tanden de richting opging van een andere jachttechniek, blijft echter plausibel, hoewel bedacht moet worden dat we niet weten hoe lang de tanden van zijn directe voorouders waren want die laatste zijn niet bekend — het is dus onzeker of zo'n verlenging door concurrentie met "Allosaurus" tot stand kwam of met een eerdere langschedelige theropode. Omdat de langste maxillaire tanden meer naar achteren in de kaak geplaatst waren, zou hun verlenging overigens de bijtkracht vergroot hebben zodat het juist "Ceratosaurus" zou zijn geweest die de niche van een 'kortschedelige' vorm bezette. Overigens wees G. Mazzetta er in 1998 op dat bij "Ceratosaurus" de bijtkracht over de lengte van de onderkaak heen veel meer geleidelijk afnam dan bij een echte kortschedelige vorm als "Carnotaurus" — waarvan de bijtkracht trouwens niet zo groot was.
De studie van Henderson beklemtoont dat "Ceratosaurus" überhaupt veel zeldzamer schijnt te zijn geweest dan "Allosaurus". Dat beeld kan echter vertekend zijn door de enorme aantallen allosaurusfossielen die in de "Cleveland Lloyd Dinosaur Quarry" zijn aangetroffen. Vroeger werd "Ceratosaurus", omdat hij van de vroegste theropoden zekere kenmerken bewaarde die de Tetanurae verloren hadden, wel als een basaal dier gezien dat gedoemd was uit te sterven, van welk proces de Morrison dan de eindfase toonde. De ontdekking van een hele tak Ceratosauria die het tot het eind van het Krijt uithield en in Zuid-Amerika juist de verwanten van "Allosaurus" verdrong, laat het gevaar zien van een dergelijke simplistische schematisering. De bekende gegevens laten zich ook verenigen met de hypothese dat "Ceratosaurus" aan een opmars bezig was.
In 2004 stelden Robert Thomas Bakker en Gary Bir dat "Ceratosaurus" vooral bij riviertjes leefde en joeg op longvissen, krokodillen en schildpadden. De tanden van "Ceratosaurus" zouden namelijk vooral, en relatief vaker dan die van "Allosaurus", in rivierafzettingen gevonden zijn. Er is een oververtegenwoordiging van 7,5. Al eerder had Bakker gemeend dat de hoge kam diende om de flexibele staartbasis tot voortstuwingsorgaan in het water te maken. Dit zou bevestigd worden door een vrij soepele romp en de lange chevrons. Ook deze hypothese is niet algemeen aanvaard. Zij werd verworpen door een studie van Yun Changyu uit 2019. Zoals alle bekende basale theropoden moet "Ceratosaurus" redelijk in staat geweest zijn om te zwemmen. Er is echter geen duidelijke samenhang tussen lange doornuitsteeksels en een zwemmende levenswijze. Gespecialiseerde zwemmende Tetrapoda hebben een kam in het midden van de staart, niet aan de basis. Daarbij zijn bij waterbewoners de doornuitsteeksels staafvormig, niet afgeplat. De chevrons zijn niet langer dan bij andere theropoden. Ze tonen ook geen speciale aanpassingen aan een zijdelingse beweging. Een onderste verbreding overdwars bijvoorbeeld, ontbreekt. Inderdaad zijn romp en staart door kortere gewrichtsuitsteeksels soepeler dan bij de Tetanurae, maar dat geldt voor alle Ceratosauria en dat zullen niet allemaal viseters geweest zijn. Ook wordt de staart nog verstijfd door een hyposfeen-hypantrum-complex. Daarbij zijn de staartwervels amficoel. Dat wijkt af van de procoele wervels bij krokodillen, die een soepeler zijwaartse beweging toestaan. Eenduidige aanpassingen aan een semi-aquatische levenswijze ontbreken. De oogkassen liggen niet boven het niveau van het schedeldak. Evenmin is dat het geval bij de neusgaten. "Ceratosaurus" kon dus niet direct onder het wateroppervlak zwemmend zijn prooi observeren. De romp is niet speciaal verlengd. Een kronkelbeweging om zich voort te stuwen kon er niet mee worden uitgevoerd. De achterpoten zijn niet verkort. Dat belemmert een hoge slagfrequentie die effectief is om mee te zwemmen. Yun moest toegeven dat er enkele mogelijke aanpassingen aan het eten van vis zijn. De premaxillaire tanden hebben een wat rondere doorsnede. Ook hebben ze cannelures. Hiermee lijken ze op de tanden van Spinosauridae. Die worden vaak als viseters gezien. Daarbij zijn de neusbeenderen vergroeid. Dat zou de torsie uitgeoefend door een spartelende vis kunnen opvangen. De meeste eigenschappen van de schedel wijzen echter niet op het eten van vis. De schedel is hoog, niet breed. Dat belemmert een zijwaartse beweging van de kop in het water. Ook is er geen verbeend secundair verhemelte. Dat zou het toegestaan hebben met de neusgaten te ademen terwijl de muil zich onder het wateroppervlak bevond. Yun concludeerde dat het hoogstens plausibel was dat "Ceratosaurus" zijn dieet meer dan andere theropoden aanvulde met vis. Wegens concurrentie met krokodillen was dat maar een marginale niche. Dat zou dan de relatieve zeldzaamheid kunnen verklaren. Yun beklemtoonde echter dat dit alles hoogst onzeker was.
De meeste roofdieren zijn opportunisten, dus "Ceratosaurus" zal een longvis of krokodil niet versmaad hebben als de gelegenheid zich voordeed er een te verschalken. Het gebit van "Ceratosaurus" is echter niet gespecialiseerd in het vangen van vissen: de maxillaire tanden zijn niet kort en kegelvormig. Ze hebben de normale dolkvorm om grote prooien te verwonden. Daarom veronderstelde Bakker dat het ontwikkeld was voor het kraken van een pantser als van een krokodil of schildpad, of van een harde modderbol waarin longvissen het droge seizoen plegen te overleven. Dat komt echter niet overeen met bekende aanpassingen van durofage soorten die typisch korte brede tanden hebben met een platte kroon bedekt met een dikke emaillaag. Dat "Ceratosaurus" vooral bij riviertjes leefde, kan niet sterk empirisch ondersteund worden door de tandvondsten want daarvan zijn er te weinig, maar als het zo was, zou het ook verklaard kunnen worden door het feit dat hij joeg op plantenetende dinosauriërs die juist daar voorkwamen. In dat geval zou "Ceratosaurus" volgens Bakker met zijn nauwe schedel en gedrongen lichaam in het dichter begroeide terrein bij een rivier meer manoeuvreerbaar zijn geweest dan "Allosaurus". "Ceratosaurus" zal bij gelegenheid ook aas gegeten hebben waaronder kadavers van andere theropodensoorten: in 2000 beschreef Daniel Chure een schaambeen van "Allosaurus" waarvan de 'voet' afgeknaagd leek te zijn door een roofdier met grote tanden, waarvoor "Ceratosaurus" de meest waarschijnlijke kandidaat is. Zulke knaagsporen van "Ceratosaurus" zijn overigens niet zeldzaam en wijzen erop dat de soort algemener zou kunnen zijn geweest dan de vrij zeldzame skeletresten doen vermoeden.
Reeds Marsh meende in 1884 dat de hoorn op de neus als een "most powerful weapon for offense and defense" bij de jacht en gevechten met andere soorten gebruikt zou kunnen worden en Gilmore viel hem daarin bij. David Bruce Norman in 1985 en Paul in 1988 begrepen echter dat de overdwars smalle hoorn daar veel te zwak voor was en ook een penetrerende punt ontbrak — Marsh was dat laatste overigens ook al opgevallen, maar hij dacht dat de hoorn "trenchant" was, dus met een snijrand. Ze meenden echter dat de hoorn gebruikt zou zijn bij gevechten tussen mannetjes om rivalen een pijnlijke, maar niet dodelijke klap te verkopen. Timothy Rowe beklemtoonde in 1990 een andere interpretatie. Ook andere grote theropoden hebben vaak, zij het wat kleinere, hoorns op de neus en boven de ogen. Rowe zag de overeenkomstige structuren bij "Ceratosaurus" als pronkorganen, mede nuttig om te dreigen en intimideren. Kennelijk speelde dat in het gedrag van "Ceratosaurus" een grote rol en had hij daarom langere uitsteeksels. Misschien werd die functie versterkt door de rugkam en de lange tanden. Als pronkorganen waren de hoorns wellicht fel gekleurd. Gilmore had in 1920 al een rol vermoed in de seksuele selectie.
Over de voortplanting is weinig bekend. Nesten noch eieren zijn gevonden. De enige informatie over de groei komt van het in 1999 gemelde jonge dier. Dat is nog niet vergroeid in de wervelbogen en de neushoorn en slechts gedeeltelijk vergroeid in het bekken. Het is het enige bekende exemplaar waarvan de neushoornhelften niet tot één geheel versmolten zijn. De neushoorn is bij dit specimen ook proportioneel kleiner. Dit zou erop kunnen wijzen dat de hoorn fungeerde als een teken dat een dier geslachtsrijp werd.
Bij fossielen die aan "Ceratosaurus" zijn toegewezen, heeft men soms aanwijzingen gevonden voor ziekte of slijtage. Een losse gebroken tand toont sporen die op heling wijzen, alsof er al tijdens het aanmaken van de tand een fractuur optrad; een reeds uitgebroken tand zal wel niet geheeld zijn, ook omdat tanden in een rap tempo gewisseld werden. Bij het holotype zijn het tweede en vierde middenvoetsbeen van de linkervoet gedeeltelijk vergroeid. Een medewerker van Marsh, Georg Baur, verklaarde dat al in 1890 als het gevolg van een trauma, iets wat latere onderzoekers bevestigd hebben. Daarbij werd ook vastgesteld dat de middenvoet van "Ceratosaurus" kleine scheurtjes toont die een gevolg zijn van de belasting tijdens het rennen; dit is een normaal verschijnsel dat bij de meeste grote theropoden aangetoond kan worden.
Perceptie bij het grote publiek.
"Ceratosaurus" is een van de bekendere dinosauriërs. Dat komt voornamelijk omdat het een Amerikaanse soort is, die daarbij al in de negentiende eeuw ontdekt werd en dus alle tijd kreeg uit te groeien tot een van de klassieke oertijddieren die standaard in populair-wetenschappelijke boeken opduiken. Ook de veel bezochte opstelling in het Smithsonian heeft daaraan bijgedragen, mede doordat de dinosauriërzaal daar in het begin weinig andere skeletten telde. Zijn markante hoorns en rugkam gaven het dier een aansprekend 'draakachtig' uiterlijk dat eenvoudig in het geheugen bleef hangen.
Illustraties.
Een eerste tekening van hoe het dier er bij leven zou hebben kunnen uitgezien, werd in 1899 gemaakt door Frank Bond, onder aanwijzingen van professor Wilbur Clinton Knight. Deze illustratie werd echter pas in 1920 door Gilmore gepubliceerd. In 1901 bracht Frederic Augustus Lucas een populair-wetenschappelijk boek over uitgestorven dieren uit, "Animals of the Past", waarin een prent was opgenomen door de bekende kinderboekenillustrator Joseph Michael Gleeson. Deze had daartoe informatie ingewonnen bij de paleontologisch illustrator Charles Knight. Volgens Gilmore was dit de meest geslaagde reconstructie. Hij liet die ook ophangen bij het museumskelet. In 1911 verscheen "Extinct Monsters and Creatures of Other Days: a popular account of some of the larger forms of ancient animal life" door dominee Henry Neville Hutchinson. Dit boek voor het grote publiek bevatte een ceratosaurusafbeelding van de hand van de Nederlander Joseph Smit. Deze vond Gilmore veel minder omdat ze duidelijk was gebaseerd op de foute reconstructie uit Marsh (1896). In 1915 maakte Gilmore zelf een kleimodel van "Ceratosaurus".
Na de jaren twintig was het beeld van "Ceratosaurus" lange jaren gefixeerd. Illustratoren tekenden Gleeson of Smit na en geleidelijk verloren de afbeeldingen iedere gelijkenis met het werkelijke dier. Daarin kwam in de jaren zeventig abrupt verandering door het werk van G.S. Paul die een moderne interpretatie gaf van "Ceratosaurus" als actieve, in een horizontale houding lopende rover, zich baserend op een persoonlijke observatie van het skelet van het holotype. Een tekening van een "Ceratosaurus" die, balancerend op zijn staart, twee allosauri met de achterpoten afweert, werd iconisch voor de "new look" van paleontologische illustraties. Een andere bekende tekening van Paul toonde twee vechtende individuen die elkaar met hun hoorn in de flank probeerden te stoten, overeenkomstig zijn hypothese over de functie van die structuur. De interpretatie van Paul zou in de jaren negentig dominant worden.
Verhalen.
In 1924 wordt "Ceratosaurus" opgevoerd in een fantasyroman, "The Land That Time Forgot" van Edgar Rice Burroughs. Het speelt op een mysterieus eiland waar dieren individueel de hele loop van de evolutie doormaken.
"Ceratosaurus" vond ook zijn weg naar de bellettrie. In de novelle "l'Uccisione del drago" ("Het Doden van de Draak") uit 1942, van de hand van de Italiaanse romanschrijver Dino Buzzati, trekt een groep mensen erop uit om een draak te doden. Het wordt de lezer gesuggereerd dat het in feite om de laatste overlevende ceratosaurus moet gaan, een wijfje dat met een klaaglijk gebrul de ondergang van haar soort bejammert. De keuze van Buzatti voor "Ceratosaurus" is gemotiveerd door het draakachtige uiterlijk van die dinosauriër, maar weerspiegelt ook de in de populair-wetenschappelijke boeken gangbare thematiek dat "Ceratosaurus" als basale vorm al in het Laat-Jura tot uitsterven gedoemd was.
Overigens was er in het begin van de twintigste eeuw een kryptozoölogische melding geweest van een wezen dat een echte ceratosauriër zou vertegenwoordigen. In 1908 meldden Georges Dupuy en Pierre Lavagneux in de winter van 1903 en op 24 december 1907 in de Yukon Territory een tweevoetig monster van vijftien meter lengte geobserveerd te hebben. Wegens een hoorn op de neus vergeleek Lavagneux het zelf met "Ceratosaurus". Tegenwoordig noemt men deze "cryptid" het "Partridge Creek Beast". Kryptozoöloog George M. Eberhart stelt in zijn "Mysterious Creatures" dat het vermoedelijk om een sterk verhaal gaat, erop wijzend dat de echte "Ceratosaurus" een stuk kleiner is, dat diens naam een grote bekendheid genoot en dat geen enkele echte dinosauriër, warmbloedig of niet, de felle koude in het gebied zou hebben overleefd. Een opmerkelijk detail in dit verband is dat het monster bedekt zou zijn met korte borstelharen, die pas op het eind van de twintigste eeuw bij grote theropoden aanwezig werden verondersteld.
Films en documentaires.
"Ceratosaurus" is ook in verschillende films te zien geweest. Een van de eerste films waarin prehistorische dieren optreden, het in 1913 geschoten en in 1914 uitgebrachte "Brute Force" van D.W. Griffith, toont "Ceratosaurus" als een van de voorhistorische monsters die een stam holenmensen bedreigen. Het verhaal weerspiegelt de voor de "popular culture" typische simplistische schematisering van de wereldgeschiedenis waarin de hele Oertijd op één hoop gegooid wordt: "Ceratosaurus" was natuurlijk geen tijdgenoot van de mens. Voor de film werd in een meervoudige belichting gebruik gemaakt van een klein model met een mechaniekje erin. "Brute Force" wordt vaak genoemd als de eerste 'realistische' film waarin een dinosauriër optreedt. "Ceratosaurus" is ook te zien in een beroemde tekenfilm, Walt Disneys "Fantasia" uit 1940. Op de muziek van Igor Stravinskys "Le sacre du printemps" vallen ceratosauri "Stegosaurus" en sauropoden aan die vastzitten in de modder. In 1948 werd "Ceratosaurus" getoond in een reguliere kleurenfilm, "Unknown Island" van Jack Bernhard. De film is gebaseerd op het thema van een "lost world", in dit geval een eiland waarop nog prehistorische dieren leven. De schurk van het verhaal, kapitein Tarnowski, doodt een ceratosauriër met een handgranaat terwijl in een andere scène een ceratosauriër het gevecht met een reuzenluiaard niet overleeft. De dieren worden gespeeld door mannen in pakken. In 1966 was "Ceratosaurus" opnieuw in kleur te zien in de film "One Million Years B.C." door Don Chaffey. Een overmaats exemplaar wordt verslagen in een gevecht met "Triceratops"; deze dieren waren in feite geen tijdgenoten. De ceratosauriër kon bewegen door een "stop-motion" uitgevoerd door Ray Harryhausen. "Ceratosaurus" vocht opnieuw met "Triceratops" in "The Land That Time Forgot", een film uit 1975 door Kevin Connor met een script van Michael Moorcock op basis van het gelijknamige boek van Burroughs. De dinosauriërs werden bewogen als handpoppen. In de vervolgfilm "The People That Time Forgot" uit 1977 worden twee ceratosauri verdreven met rookbommen. In de duurste direct to video film, "Theodore Rex", uitgebracht door Jonathan Betuel in 1995, is "Ceratosaurus" een van de dinosauriërs die door de gestoorde professor Elizar Kane gekloond worden. Het dier werd gespeeld door een man in een pak. In een komische scène uit "Jurassic Park III", een rolprent uit 2001, komt "Ceratosaurus" ook voor: als de protagonisten Mr. Kirby, Mrs. Kirby, Alan Grant en Eric Kirby in de verteerde resten van een door "Spinosaurus" verslonden mens naar een satelliettelefoon aan het zoeken zijn, worden ze door een roze ceratosauriër verstoord, maar het dier verwaardigt zich niet ze op te eten omdat ze door het wroeten in de uitwerpselen te veel stinken. Ten opzichte van vorige films was het realisme van de ceratosaurus flink verhoogd door het toepassen van digitale animatie. Van zulke "computer generated images" maakte ook de film "Age of Dinosaurs – Terror in L.A." uit 2013 gebruik; "Ceratosaurus" is hier een van de vele dinosauriërs die met DNA-technieken weer tot leven is gebracht.
Behalve in zulke fantasierijke uitbeeldingen, is "Ceratosaurus" ook ingezet voor meer educatieve doeleinden. Van de documentaire film "The Animal World" uit 1956 door Irwin Allen maakte ook een reeks scènes met dinosauriërs deel uit, door middel van "stop-motion" door Harryhausen verbeeld. Een ceratosauriër valt zijn tijdgenoot "Stegosaurus" aan; daarna vechten twee ceratosauri met elkaar en vallen van een rotswand. Harryhausen maakte er nogal een slachtpartij van; al te bloederige gedeelten werden er later door Allen uitgeknipt. In 2001 was "Ceratosaurus" te zien in de derde aflevering van de televisiedocumentaire "When Dinosaurs Roamed America". Een exemplaar, tot leven gebracht door CGI, weet een "Dryosaurus" te verschalken, maar later wordt er een het slachtoffer van "Allosaurus". In aflevering vier en zes van de televisieserie "Jurassic Fight Club" uit 2008 strijdt "Ceratosaurus" met "Allosaurus", nu als een meer evenwaardige tegenstander.

</doc>
<doc id="34818" url="https://nl.wikipedia.org/wiki?curid=34818" title="Planet Internet">
Planet Internet

Planet Internet was een van de grootste internetaanbieders (ISP's) van Nederland. Planet Internet was een merk van KPN Internet, een onderdeel van KPN Telecom.
Planet Internet begon in 1995 met het aanbieden van internettoegang en -content (inhoud). Het was een idee van de toen nog jonge student Michiel Frackers die Planet samen met Frans Straver oprichtte. In 1993 studeerde communicatiewetenschapper Frackers samen met Straver af op een scriptie over de 'succes- en faalfactoren van interactieve media op de consumentenmarkt'. Ze voorspelden daarin de integratie van radio, tv, computer, gedrukte media en telefoon. In 1997 is Planet Internet, formeel gezien, overgenomen door World Access, het eveneens in 1995 opgerichte bedrijf. World Access was een product- en merknaam van Videotex Nederland NV. In 1999 wijzigde de provider World Access/Planet Internet zijn naam in kortweg Planet Internet, en het moederbedrijf Videotex Nederland NV heette voortaan Planet Media Group NV. De KPN-dienst Het Net werd in 1999 een onderdeel van de Planet Media Group. Op 1 januari 2005 ging de Planet Media Group volledig op in KPN Telecom BV, en vanaf toen gebruikte men de handelsnaam KPN Internet. Eind 2019 werd Michiel Frackers veroordeeld tot 10 maanden gevangenisstraf, waarvan vijf voorwaardelijk, wegens witwassen en oplichting van het Ministerie van Economische Zaken. Na een hoger beroep is deze straf omgezet naar een taakstraf. 
Onafhankelijk van het Nederlandse bedrijf bestond er ook een Belgische provider met de naam Planet Internet België. Dit bedrijf is begin 2003 door KPN verkocht aan Scarlet.
De Duitse provider met de naam Planet Internet Deutschland opgericht in 2000 bleek geen succes te zijn en werd stopgezet in de herfst van 2001.
Planet.nl.
Planet.nl was tot 8 juli 2008 de website van Planet Internet. De inhoud van Planet.nl werd gemaakt door een redactie. De redactie van Planet.nl heeft op 31 december 2007 voor het laatst inhoud aan de site gegeven. Het stokje werd per 1 januari 2008 overgenomen door DAG. Planet beschikte over de oudste zelfstandige internetredactie van Nederland, die twaalf jaar heeft bestaan. DAG is op 1 oktober 2009 opgeheven. Het nieuws van de KPN-homepage werd vanaf toen geleverd door het ANP.
Overgang Planet in KPN.
Begin juni 2008 maakte KPN bekend te stoppen met voering van de merknaam Planet. Dit alles had te maken met een grote reorganisatie bij KPN, waarbij men het aantal merknamen wilde halveren. Een eerdere aankondiging kwam op 5 februari 2008. De bijna 600.000 abonnees gingen over naar KPN. Het webportaal Planet.nl werd vervangen door KPN Vandaag. De verhuizing van Planetklanten begon op 1 juli 2008, eerder maakten bronnen van Webwereld dit al bekend.

</doc>
<doc id="34819" url="https://nl.wikipedia.org/wiki?curid=34819" title="Atheromatose">
Atheromatose

Atheromatose is een gecompliceerde en langzaam voortschrijdende ziekte, waarbij vetachtige stoffen in de wand van slagaders worden afgezet. Daardoor ontstaat in eerste instantie een "fatty streak". Door verdere ophoping van vetachtige stoffen ontstaat een atheroom-plaat of plaque die bestaat uit een kern van vetachtige stoffen, dode schuimcellen en gladspierweefselcellen. Deze plaque is bedekt met een kapsel bestaand uit gladspierweefselcellen en extracellulaire matrix. Aderverkalking is een verouderde en misleidende naam, aangezien het niet de aders betreft, maar de slagaders en omdat verkalking slechts een bijkomstigheid is. Atheromatose treedt op naast de normale veroudering of arteriosclerose, waarbij de slagaders degenereren en minder elastisch worden. Samen worden deze twee atherosclerose (Grieks, "athere" = tarwebrij, "skleros" = hard) genoemd.
Een plaque kan zo sterk aangroeien, dat dit kan leiden tot afsluiting van een bloedvat. Echter, de frequentste ernstige complicaties ontstaan door het scheuren van de plaque, waardoor de inhoud ervan in de bloedbaan terechtkomt, en elders een embolie veroorzaakt, bijvoorbeeld een hartinfarct of herseninfarct.
Meest frequente plaatsen van aantasting.
Atherosclerose komt het meest voor op bepaalde voorkeursplaatsen in het vaatbed, waarbij de plaats het eventuele klinisch beeld bepaalt:
Volgens een artikel in het wetenschappelijke tijdschrft "Nature" van 14 september 2000 is – of was destijds – Atherosclerose de onderliggende oorzaak van 50 procent van alle sterfgevallen in de ontwikkelde landen.
Ziektemechanisme.
Vorming van de "fatty streak".
Lipoproteïnen circuleren in de bloedbaan. De belangrijkste hiervan, het lagedichtheidlipoproteïne (LDL), kan door de omlijning van het bloedvat (het endotheel) migreren en zich ophopen in de binnenste laag van het bloedvat, de "tunica intima". Daar bindt het LDL aan onderdelen (proteoglycanen) van de extracellulaire matrix; dit is een structuur bestaande uit onder andere collageen en elastine die ondersteuning biedt aan cellen. Ter plaatse ondergaat het LDL twee chemische veranderingen, namelijk oxidatie en glycosylering. De aldus ontstane reactieproducten dragen verder bij aan het proces van atherosclerose.
De tweede stap bestaat uit het aantrekken van witte bloedcellen (leukocyten, voornamelijk monocyten en lymfocyten) naar plaatsen waar het chemisch veranderde LDL zich in de intima bevindt. Ze worden aangetrokken door het gemodificeerde LDL zelf, door bepaalde cytokines en "monocyte chemoattractant protein-1" (MCP1). Als bloed normaal stroomt, gebeurt dit niet zo snel omdat dan stikstofmonoxide wordt gevormd. Dit heeft ontstekingsremmende eigenschappen, waardoor onder andere de leukocyten minder aan de vaatwacht hechten en LDL minder makkelijk door het endotheel heen kan migreren. Op plaatsen waar bloedvaten vertakken stroomt het bloed wervelend, waardoor ter plaatse geen of minder stikstofmonoxide wordt aangemaakt. Bij die vertakkingen komt vaker atheromavorming voor, doordat leukocyten daar dus makkelijker aan de vaatwand kunnen hechten.
Plaquevorming.
Eenmaal in de intima veranderen de monocyten in macrofagen. Deze hebben de mogelijkheid om het LDL in zich op te nemen; ze worden dan schuimcellen (histiocyten). Normaliter wordt een deel van het LDL weer uit de schuimcellen verwijderd door HDL-cholesterol, maar dit proces is verstoord bij het voortschrijden van atherosclerose, waardoor LDL zich blijft ophopen in schuimcellen. De schuimcellen veroorzaken een ontstekingsproces door cytokines af te geven, zoals interleukine-1 en tumornecrosefactor-alfa, waardoor nog meer macrofagen worden aangetrokken. Een aantal van de schuimcellen zal afsterven (apoptose) en vormt de kern van de atherosclerotische plaques. Daarbij komt de inhoud van de schuimcellen vrij, wat verder bijdraagt aan het ontstekingsproces. Door de ontsteking migreren gladde spiercellen (SMC) uit de omringende laag, de tunica media, naar de plaque. Ook maken zij een kapsel van bindweefsel om de kern door de productie van extracellulaire matrix (ECM). In de plaques bevinden zich ook geactiveerde T-cellen die interferon-gamma kunnen maken, wat gladde spiercellen aanzet tot vermenigvuldiging. In een vergevorderd stadium hoopt zich calcium in de plaque op, evenals stoffen die in botten voorkomen. Wat er met het calcium in de plaque gebeurt (calcificatie), vertoont overeenkomsten met botvorming. Hierdoor wordt de plaque 4-5 maal zo stijf als zonder de calcificatie. Een en ander verklaart de in onbruik geraakte term aderverkalking. De calcificatie dient als barrière ter bescherming tegen verdere ontstekingsreacties die de atherosclerose verergeren. In de leeftijd van 60-69 jaar komen calcificaties voor bij driekwart van de mensen zonder vaatproblemen, en bij 100% van de 60-69-jarigen met een ziekte van de coronaire vaten.
Risicofactoren.
Atheromatose is een normaal verouderingsproces en komt nagenoeg bij iedereen voor. De belangrijkste en meest voorkomende risicofactoren zijn:
Behandeling.
Een oorzakelijke behandeling van het ziekteproces bestaat niet. De huidige behandeling is preventief van karakter: het verminderen van de risicofactoren door behandeling ervan, of door aanpassing van de levensstijl. Dit vertraagt het atherosclerotisch proces. Primair is preventie bij mensen zonder voorgeschiedenis van hart- en vaatziekten. Preventie na bijvoorbeeld een hartinfarct noemt men secundair, het is ter voorkoming van verdere progressie van de atheroclerose en eventueel een nieuw infarct of een CVA.
Naast medicamenteuze behandeling van een hoge bloeddruk, suikerziekte en een hoog cholesterolgehalte, zijn informatie/educatie en leefstijladviezen (lifestylemanagement) van groot belang. De belangrijkste adviezen zijn: stoppen met roken en met mate drinken, meer/gezond bewegen (zie richtlijn NHS) respectievelijk conditie verbeteren, afvallen (idealiter tot binnen de limieten voor een gezond gewicht, maar ieder gewichtsverlies is winst) en dieetadvies.
Het behandelen van een hoog cholesterolgehalte door middel van statines is tot nu de meest effectieve methode om het proces te vertragen en in bepaalde gevallen zelfs enigszins te doen teruggaan. Dit laatste is voor het eerst aangetoond bij rosuvastatine. In ander onderzoek kon dit reductie-effect overigens niet worden gereproduceerd, wel het vertragingseffect.
Wanneer er vernauwingen bestaan is het soms mogelijk deze op te heffen of te verminderen (dotteren) of te omzeilen door een "bypass" (omleidingsoperatie).
Het geven van kalkoplossende middelen zoals EDTA bij chelatietherapie is zinloos en leidt in wetenschappelijke onderzoeken met controlegroep niet tot een meetbare verbetering van de doorbloeding van het vat.

</doc>
<doc id="34820" url="https://nl.wikipedia.org/wiki?curid=34820" title="Children of Bodom">
Children of Bodom

Children of Bodom was een metalband uit de Finse stad Espoo. De stijl van de band valt onder het genre melodieuze deathmetal, hoewel hun muziek ook wel beïnvloed is door powermetal, symfonische metal en black metal (vooral de oudere albums).
Beschrijving.
Children of Bodom was actief in de periode 1993–2019. De groep combineert ruwe zang ('grunts' en 'screams') met keyboard en snelle gitaarsolo's. De teksten van Children of Bodom zijn meestal Engelstalig.
De band bestond bij het uiteenvallen van de band uit:
De volgende mensen hebben ook op enig moment deel uitgemaakt van de band:
Discografie.
Singles.
Niet-uitgebrachte demo's.
Children of Bodom heeft ook nog een aantal nooit uitgebrachte demo's gemaakt. Dit zijn: "Shining" (1996), "Ubiquitos Absence Of Remission" (1995) en "Inearthed Implosion Of Heaven" (1994).
Covers.
De band heeft over de jaren meerdere covers geproduceerd, die uiteindelijk in 2009 verzameld zijn op het album "Skeletons In The Closet". 
Op dit album zijn covers terug te vinden van de Ramones, Scorpions, Slayer, Kenny Rogers, Iron Maiden, Alice Cooper, Billy Idol, Poison en Britney Spears.

</doc>
<doc id="34822" url="https://nl.wikipedia.org/wiki?curid=34822" title="Hermes (vervoerbedrijf)">
Hermes (vervoerbedrijf)

Hermes (voluit: Hermes Groep NV) is een Nederlands vervoerbedrijf dat het stads- en streekvervoer verzorgt in het Samenwerkingsverband Regio Eindhoven (SRE) en in de Stadsregio Arnhem Nijmegen. In de laatste regio rijdt Hermes onder de merknaam Breng. Naast busdiensten in de genoemde regio's verzorgt Hermes in de Stadsregio Arnhem Nijmegen tevens een treindienst, onder de merknaam Brengdirect. Sinds 11 december 2016 rijden alle bussen in de provincie Noord-Brabant onder de merknaam Bravo ("Brabant vervoert ons").
Geschiedenis.
Het bedrijf is in 1995 ontstaan uit een fusie van "Zuidooster" (ZO) uit Gennep en "Verenigd Streekvervoer Limburg" (VSL) uit Heerlen. De nieuwe onderneming werd genoemd naar de Griekse god Hermes die de beschermheer van de wegen, reizigers en koophandelaren was. Het hoofdkantoor van Hermes was in Weert, gekozen omdat Weert centraal in het nieuwe vervoergebied lag en geen historische binding met Zuidooster of VSL had. Bij ontstaan had Hermes een groot vervoergebied, bestaande uit het Gelderse Rivierenland, het streekvervoer rond Nijmegen (in samenwerking met "CVD" en later "Novio"), streekvervoer in het noordoosten van Noord-Brabant ten oosten van de lijn Eindhoven-Veghel-Uden-Oss, inclusief stadsdiensten in Helmond en Eindhoven, en de gehele provincie Limburg. Het noorden van Limburg was vroeger in handen van Zuidooster en de rest van Limburg, met uitzondering van de stadsdienst van Maastricht die gereden werd door "SBM", was het gebied van VSL. De aandelen waren voor een groot deel in handen van de "VSN-Groep".
Hermes werd onderverdeeld in vijf Business Units (BU): BU Vervoer Eindhoven (met onder andere rayons Eindhoven, Helmond), BU Vervoer Nijmegen (met onder andere rayons Nijmegen, Gennep, Tiel en Uden), BU Vervoer Noord- en Midden-Limburg (met onder andere rayons Venlo, Weert en Roermond), BU Vervoer Zuid-Limburg (met onder andere rayons Sittard, Maastricht en Heerlen) en BU Techniek.
In 1998 werd Hermes ingedeeld bij de VSN-2 Groep en bestemd voor verkoop. Hermes werd uiteindelijk niet verkocht en werd een dochteronderneming van "Connexxion", een fusie van de bedrijven uit de VSN-1 Groep.
Tegenwoordig is het hoofdkantoor in Eindhoven gevestigd, zodat het kantoor weer in het concessiegebied van Hermes staat.
Openbare aanbestedingen.
Hermes is sinds zijn ontstaan een aantal concessies kwijtgeraakt. Vervoer in de Zuid-Limburgse concessie Heuvelland ging in mei 1995 naar het Amerikaanse Vancom, welke in 1998 werd overgenomen door Arriva. Arriva verkocht de Limburgse tak aan Connex (nu Veolia) en deze reed hier onder de naam Limex wat in 2006 werd ingelijfd bij Veolia Transport. Het busvervoer in het Gelderse Rivierenland ging over naar Arriva.
In 2002 raakte Hermes de concessie Noordoost Brabant kwijt aan BBA en werd het vervoer in Noord-Brabant beperkt tot het gebied van de SRE. Hierdoor werden vanaf 5 januari 2003 bestaande lijnen naar Nijmegen geknipt in Cuijk (lijn 91 Uden-Cuijk-Nijmegen tot 91 en 55), Grave (lijn 90 's-Hertogenbosch-Nijmegen en lijn 92 Sint Anthonis–Nijmegen tot 90/92 en 54) en Uden (lijn 21/121 Eindhoven–Uden–Grave–Nijmegen in 21/121 tot 99/199). Hermes voerde de ritten vanaf Cuijk en Grave uit, BBA de ritten naar Cuijk en Grave. BBA voerde sommige lijnen in samenwerking met Hermes uit, lijn 23 Boxmeer–Helmond (werd compleet door Hermes gereden), lijn 25 Veghel–Helmond (Hermes verzorgde alle ritten in het weekend van Helmond tot aan Boekel, het einde van het SRE gebied), lijn 99/199 Uden–Nijmegen (werd compleet door Hermes gereden) en lijn 21/121 Uden–Eindhoven. In december 2003 werd lijn 21 ingekort tot Beek en Donk–Eindhoven en ging geheel naar Hermes. Sneldienst 199 werd opgeheven en sneldienst 121 verloor het sneldienst karakter door delen van de route van lijn 21 over te nemen. Lijn 121 bleef in samenwerking met BBA uitgevoerd worden, BBA reed grootste deel van de ritten, op maandag t/m vrijdag reed Hermes tot 19.00 een deel van de ritten.
Vanaf 5 januari 2003 ging de concessie voor het Gelderse Rivierenland van Hermes over naar Arriva. Doorgaande lijnen van Nijmegen via Druten werden geknipt in Druten.
In 2005 kreeg Hermes te horen dat het bij de openbare aanbesteding de concessies Meierij en Oost-Brabant in Noord-Brabant had gewonnen. De provincie bleek echter een rekenfout gemaakt te hebben en de lijn ging naar Arriva. BBA tekende protest aan en de aanbesteding werd ongeldig verklaard en moest opnieuw gebeuren.
Op 10 december 2006 heeft Veolia Transport Limburg de concessies Zuid-, Midden- en Noord-Limburg, omvattende al het busvervoer en de regionale spoorlijnen in de Provincie Limburg, overgenomen. Hierdoor verdween Hermes uit Limburg.
Op 10 december 2006 zou Hermes de concessies in het oosten van Brabant overnemen van BBA/Veolia, welke de voormalige concessie Noord-Oost en Meierij (stadsvervoer in 's-Hertogenbosch en het omliggende streekvervoer) omvat. Hierdoor zou Hermes weer terug in het oosten van Noord-Brabant komen. Connexxion gaf in oktober 2006 te kennen zich geheel terug te willen trekken door een administratieve fout in de offerte. De Provincie Noord-Brabant ging hiermee niet akkoord en beide partijen spanden een rechtszaak aan. Na verschillende stakingen door BBA personeel kwam er een nieuw akkoord waarin Arriva de concessies van Hermes zou overnemen per 1 januari 2007. De samenwerking die met BBA opgezet was op de geknipte lijnen bleef in stand.
Hiermee werd het gebied waarin Hermes reed beperkt tot Eindhoven, Helmond, de omliggende streekdiensten in SRE/De Peel en Nijmegen, waar het de streekdiensten van KAN-Zuid voor haar rekening nam.
Op 28 januari 2008 werd bekendgemaakt dat Hermes de aanbesteding van het gehele SRE-gebied heeft gewonnen. De nieuwe concessie ging in op 14 december 2008 en duurt maximaal 8 jaar. Hermes behield hiermee zijn eigen concessies in dit gebied en won de concessie De Kempen (tot dan toe verzorgd door BBA).
De ingang van de nieuwe concessie werd gevierd met een dag gratis busvervoer, samenvallend met een koopzondag in Eindhoven. Vanaf die dag keerde ook lijn 121 terug naar Hermes, welke sinds 2002 in gezamenlijke exploitatie met eerst BBA en daarna Arriva is uitgevoerd.
In 2009 werd de nieuwe concessie voor het vervoersgebied van de Stadsregio Arnhem Nijmegen (nieuwe naam voor het KAN) gewonnen door Novio. Novio, Hermes en Connexxion gingen vanaf 13 december 2009 in deze regio verder onder de naam Breng. Hiermee verdween Hermes ook uit Nijmegen.
Op 17 mei 2011 maakte de Stadsregio Arnhem Nijmegen bekend dat Hermes zich als een van twee vervoerders had ingeschreven voor de nieuwe concessie met ingang van 9 december 2012. Keolis was de andere inschrijver. Deze lang lopende concessie van 10 jaar omvat behalve de busdiensten in de regio Arnhem-Nijmegen ook de treindienst Arnhem-Doetinchem. Bij winst zou Hermes de productnaam van Breng moeten gaan verder voeren. Op 14 juni 2011 werd door de Stadsregio bekendgemaakt dat de concessie aan Hermes gegund is. Vanaf 9 december 2012 verzorgt Hermes voor 10 jaar het openbaar vervoer in de Stadsregio Arnhem-Nijmegen en keerde daarmee terug naar een deel van haar oude vervoersgebied. Aangezien deze aanbesteding ook de regionale treindienst Arnhem – Doetinchem omvat, is Hermes sinds 9 december 2012 ook actief op het spoor.
De nieuwe busconcessie in Zuidoost-Brabant – die op 15 december 2015 toegekend werd aan Hermes – ging op 11 december 2016 in. Dat hing samen met de aanschaf van 43 nieuwe elektrische bussen en de laadinfrastructuur die nodig is om deze bussen te kunnen laten rijden.
Experimenten met vormen van openbaar vervoer.
Hermes heeft in Nederland een aantal revolutionaire experimenten gedaan met diverse vormen van openbaar vervoer. Omdat Hermes reed/rijdt in dunbevolkte gebieden zijn onder andere Ho &amp; Go en de Lijntaxi ontwikkeld.
Hermes was ook de eerste in Nederland dat experimenteerde met dynamische reisinformatie aan bushalten in dunbevolkte gebieden. In de zomer van 2005 verrezen in Sittard en omgeving de zogenaamde Infotins. Deze Infotins verdwenen weer na het verlies van de concessie. De Infotins verrezen later weer in het gebied van het Samenwerkingsverband Regio Eindhoven waar ook al een ander systeem van dynamische reisinformatie in werking was.
Materieel.
Zowel van Zuidooster als VSL kwamen vele DAF/Den Oudsten MB200 standaardstreekbussen, DAF SB220/Den Oudsten B88 en DAF SB220/Den Oudsten B89 Alliance bussen naar Hermes. Vanuit Zuidooster kwamen ook gelede B89 Alliance bussen op een DAF SBG220 chassis en DAF SB220/Berkhof ST2000 stadsbussen en van VSL gelede bussen van Berkhof op een SBG220 chassis. De streekbussen behielden hun gele kleuren en kregen blauwe schortplaten.
Hermes investeerde in een nieuwe generatie van Alliance bussen, de B95 integraal bus. Deze bussen werden geleverd in de nieuwe Hermes huisstijl, wit met schuine verticale blauwe en gele strepen. Er werden meer dan tachtig van dit soort aangeschaft om de verouderde standaardstreekbussen te kunnen vervangen. Voor de stadsdienst in Eindhoven schafte Hermes onder meer B96 Alliance stadsbussen, Berkhof Premier bussen en later de nieuwe Jonckheer stadsbus van Berkhof. Sinds 2003 schafte Hermes geleidelijk de nieuwe Berkhof Ambassador aan. De eerste bussen gingen grotendeels naar Limburg en een enkele naar Nijmegen om de laatste standaardstreekbussen te vervangen. Hermes schafte meer dan honderd van deze bussen aan.
Met het verlies van de concessies in Limburg zat Hermes opeens met een bussenoverschot. Een deel van de busvloot is in het weekend van 9 en 10 december 2006 overgebracht uit Limburg naar Friesland. Connexxion had aldaar de concessies Noord- en Zuidwest-Friesland overgenomen van Arriva. Het betrof de B95 Alliance bussen en de eerste generatie Ambassador bussen (1700 serie), op drie bussen na die in Eindhoven de oudste stadsbussen vervangen hadden. Ook waren enkele bussen naar andere concessies van Connexxion gegaan. Doordat Hermes een groot deel van de vloot niet meer nodig had, konden deze bussen instromen bij Connexxion. Het was de bedoeling dat een groot deel van de moderne bussen de oudere bussen in Eindhoven ging vervangen zodra Connexxion kon beschikken over nieuwe bussen voor Friesland.
Bijna alle Ambassador bussen van de 1800 serie uit Limburg zijn naar Eindhoven/Helmond en Nijmegen gegaan waar ze de B88 en B89 Alliance bussen gingen vervangen. Hierdoor reden er op de streekdiensten van Hermes vanaf dat moment alleen nog Ambassador en B95 Alliance bussen.
In februari 2007 werd een deel van het wagenpark van Arriva in Noord-Brabant afgekeurd. Als tijdelijk vervangende bussen had Arriva onder andere terzijde gestelde B88, B89 Alliance en B95 Alliance van Hermes gehuurd.
In september 2007 werden een aantal Alliance bussen van stalling Nijmegen voorzien van stickers met de opdruk "Waalsprinter". Dit is een snelle busverbinding tussen transferium Ressen met het centrum van Nijmegen en de universiteitswijk Heijendaal.
Vanaf november 2008 werd het wagenpark in de regio Eindhoven vernieuwd. Het wagenpark moest volgens de nieuwe concessie-eisen worden vernieuwd. Voor de streekdiensten kwamen nieuwe Ambassador bussen. Voor de stadsdienst van Eindhoven kwamen bussen van het type MAN Lion's City in dienst. De huisstijl werd voor deze bussen gemoderniseerd. Op 14 december 2008, de ingang van de nieuwe concessie, waren alle nieuwe bussen in dienst genomen. Verder maakte Hermes ook gebruik van Phileas voertuigen. Deze voertuigen waren eigendom van het SRE. De Jonckheer stadsbussen gingen voor een korte periode naar Novio in Nijmegen. De Ambassadors werden door Connexxion naar andere gebieden doorgeschoven. De rest van het materieel ging buiten dienst. Later kwamen enkele Ambassadors terug naar Eindhoven om te dienen als reservebussen. Deze bussen werden in de nieuwe huisstijl gespoten.
Vanaf december 2009 verdwenen de laatste Hermes bussen in Nijmegen. Enkele bussen werden omgestickerd naar Breng kleuren, andere bussen werden door Connexxion buiten dienst gesteld of ontdaan van hun Hermes strepen en doorgeschoven naar andere gebieden.
Voor de nieuwe concessie Arnhem Nijmegen werden enkele bussen van de vorige concessie overgenomen, zoals trolleybussen in Arnhem en de Citaro stadsbussen op aardgas uit Nijmegen. Per 9 december 2012 kwam een nieuwe vloot in dienst voor de streekdiensten. Hiervoor schafte Hermes bussen van het type MAN Lion's City aan. Voor HOV lijnen werd voor een luxere uitvoering van deze bus gekozen. Alle bussen in de regio Arnhem Nijmegen rijden in de kleuren en naam van Breng. De logo's en de naam van Hermes zijn niet zichtbaar.
Vanaf half april 2016 werden de Hermes bussen omgebouwd naar de huiskleuren van de provincie Noord-Brabant . De bussen met een EURO5 motor werden niet omgebouwd, en gingen in december 2016 uit dienst. Alle bussen in heel de provincie gingen vanaf 11 december 2016 rijden onder de formule 'BRAbant Vervoert Ons' oftewel "Bravo".
Sinds januari 2017 zijn ex-Amsterdamse waterstofbussen 007 en 008 in gebruik genomen naast de vele VDL Citea SLFA-181 Electric bussen. Deze Phileas voertuigen hebben de nummers 1291 en 1290 en reden tot en met 2019 dagelijks nog een rondje door Eindhoven.
Bedrijfssituatie.
In 2002 had het bedrijf een omzet van 101,7 miljoen euro. Bij het bedrijf werkten toen zo'n 1350 mensen. De reizigers werden in 2002 vervoerd met 454 grote en kleine bussen. Het bedrijf was tot juni 2007 voor 76% eigendom van Connexxion Holding NV. De overige 24% van de aandelen waren tot juni 2007 in handen van de provincie Limburg (11,5%) en enkele Limburgse gemeenten verenigd in "Gebaltram" ("Vereniging van Gemeenten "Gemeenschappelijk bezit van aandelen in de LTM""), teruggaande op het tijdperk van de "Limburgsche Tramweg-Maatschappij" (LTM), een van de voorlopers van VSL. In juni 2007 heeft Connexxion alle aandelen van de provincie en Gebaltram voor 10 miljoen euro overgenomen en was sindsdien 100% eigenaar van Hermes.

</doc>
<doc id="34823" url="https://nl.wikipedia.org/wiki?curid=34823" title="Dark Tranquillity">
Dark Tranquillity

Dark Tranquillity is een Zweedse melodieuze deathmetalband en samen met At The Gates en In Flames pionier van de zogeheten Gothenburg stijl, een mengeling van de bruutheid van deathmetal met invloeden uit volksmuziek en jaren 80 New Wave of British Heavy Metal (met name Iron Maiden), een weinig gespeelde stijl.
Huidige bezetting.
Voormalige Leden

</doc>
<doc id="34826" url="https://nl.wikipedia.org/wiki?curid=34826" title="Aderverkalking">
Aderverkalking



</doc>
<doc id="34827" url="https://nl.wikipedia.org/wiki?curid=34827" title="San Juan (Puerto Rico)">
San Juan (Puerto Rico)

San Juan is een van de 78 gemeenten ("municipio") in Puerto Rico, een 'unincorporated territory' van de Verenigde Staten. De gemeente heeft een landoppervlakte van 124 km² en telt 395.326 inwoners (volkstelling 2010). San Juan is de hoofdstad en grootste stad van Puerto Rico. Ze is gelegen in het noorden van het eiland. In de agglomeratie rond de stad wonen ongeveer 2,5 miljoen mensen.
Geschiedenis.
In 1493 ontdekte Christoffel Columbus Puerto Rico en noemde de plaats waar nu de stad gelegen is San Juan Bautista. Deze plaats groeide vlug uit tot de belangrijkste militaire nederzetting van de Amerikaanse gebieden.
In 1508 werd Ponce de León er aangesteld als de eerste gouverneur van het eiland. Hij gaf het de naam "Puerto Rico", Spaans voor mooie of goede haven. De eerste echte nederzetting noemde men Caparra. Caparra lag zo'n drie kilometer ten zuiden van het smalle en kleine eiland San Juan, dicht in de buurt van een moeras, was moeilijk te verdedigen en lag tot slot ver van de zee. In 1511 kwam de oorspronkelijke Taíno bevolking in opstand. In 1521 verhuisde men naar het eiland waar nu Oud San Juan ligt. Ter bescherming tegen aanvallen door de Taíno, piraten en boekaniers, werden al snel de eerste versterkingen gebouwd. La Fortaleza was in 1540 als eerste gereed, later kwamen daar het kasteel San Felipe del Morro (El Morro), El Cañuelo, het kasteel van San Cristóbal en het fort van San Gerónimo bij.
In 1595 werd de stad aangevallen door sir Francis Drake. De Spanjaarden waren vroegtijdig gewaarschuwd en de verdediging was georganiseerd toen Drake met zijn vloot op 22 november voor de kust werd gesignaleerd. Op de 23e deed Drake een aanval met 1500 man, maar na een bloedig gevecht trokken zij zich terug. Drake vertrok met zijn vloot. In 1598 volgde een succesvolle aanval door de Engelsen onder leiding van George Clifford, de 3e graaf van Cumberland. Hij landde op 16 juni zijn troepen ten oosten van de plaats en twee dagen later kwamen ze over de San Antoniobrug op het kleine eiland. De stad werd ingenomen en op 1 juli volgde de overgave van El Morro. De Engelsen zochten vergeefs naar goud en zilver en velen kwamen om door tropische ziekten. Clifford besloot te vertrekken, maar voor zijn vertrek werd de stad geplunderd en alles van waarde werd meegenomen en de huizen in brand gestoken.
In 1625 volgde de Nederlander Boudewijn Hendricksz, in dienst van de West-Indische Compagnie, met zijn troepen. De stad werd geplunderd, maar het het kasteel San Felipe werd niet ingenomen. In 1797 vielen de Engelsen weer aan, nu onder bevel van admiraal Henry Harvey en sir Ralph Abercromby. Op 17 april 1797 landden zij hun troepenmacht van 14.000 man in Cangrejos, ongeveer vijf kilometer ten westen van San Juan. Het was een grote overmacht in vergelijking met de paar duizend Spaanse verdedigers. Harvey blokkeerde met zijn schepen de haven en Abercromby probeerde de stad over land te bereiken. De gouverneur van Puerto Rico, Ramón de Castro y Gutiérrez, bood fel tegenstand en de verovering van de stad werd verijdeld. Op 30 april verlieten de Engelsen Puerto Rico. Tijdens de Spaans-Amerikaanse Oorlog in 1898 werd de stad bezet door de VS.
In San Juan zijn verschillende historische gebouwen te vinden, zoals de kastelen El Morro en San Cristóbal en La Fortaleza, de residentie van de gouverneur.
In 1983 werden La Fortaleza en San Juan als historische plaatsen in Puerto Rico door UNESCO tot werelderfgoed verklaard.
Transport.
San Juan is een belangrijke haven, van waaruit suiker, tabak, koffie en fruit worden geëxporteerd, vooral naar de Verenigde Staten. Belangrijk voor de economie en industrie zijn toerisme, brouwerijen, rum, metaalproducten, cement en kleding. Diverse cruiseschepen doen de haven aan.
Bij de stad ligt de internationale luchthaven Luis Muñoz Marín International Airport.

</doc>
<doc id="34828" url="https://nl.wikipedia.org/wiki?curid=34828" title="Gloria in excelsis Deo (Bach)">
Gloria in excelsis Deo (Bach)

Gloria in excelsis Deo (BWV 191) is een door Johann Sebastian Bach gecomponeerde cantate. De drie delen van deze cantate zijn bewerkingen van drie delen van de oorspronkelijke Kyrie en Gloria (Mis in b-kleine terts, ‘Missa Brevis’) die Bach in 1733 componeerde voor August III van Polen. Later zou Bach deze drie delen weer hergebruiken voor zijn Hohe Messe.
Programma.
De cantate werd door Bach gecomponeerd voor een uitvoering in een kerstdienst, blijkend uit een aantekening op het manuscript in het handschrift van Bach ("J.J. Festo Nativit: Xsti." (Jesu Juva Festo Nativitatis Christi)" – Jezus, help! Voor de viering van de geboorte van Christus). Onbekend is wanneer deze cantate precies geschreven is. Het is in ieder geval een werk dat Bach op latere leeftijd schreef. Sommige bronnen spreken van een eerste uitvoering in 1740, andere bronnen spreken van een eerste uitvoering ter omlijsting van een academische rede in de Universiteitskerk Sint-Paulus van Leipzig op 25 december 1742. Weer een andere bron suggereert dat de cantate in op 25 december 1745 voor het eerst is uitgevoerd ter gelegenheid van een speciale kerstdienst om de Vrede van Dresden te vieren die een einde maakte aan de Tweede Silezische Oorlog.
Opvallend is dat deze cantate in het Latijn is geschreven. Het is de enige van de bewaard gebleven kerkcantates van Bach die in het Latijn geschreven is.
De tekst van de cantate is afkomstig van de volgende bronnen:
Muzikale bezetting.
De cantate is geschreven voor de, voor Bachs kerkcantates, ongebruikelijke bezetting van een vijfstemmig koor (met een dubbele sopraanpartij). Het orkest bestaat uit drie trompetten, pauk, twee dwarsfluiten, twee hobo's, twee violen, altviool en basso continuo.
Het eerste en het derde deel worden door het koor gezongen. Het tweede deel is een duet tussen een tenor en een sopraan, gezongen in de vorm van een aria.
Toelichting.
Het eerste deel ("Gloria in Excelsis Deo") is een bijna letterlijke kopie van het Gloria uit het werk uit 1733, op een paar details na. Zo maakte Bach bij deze cantate de fagot optioneel in plaats van verplicht en liet hij de zelfstandige traverso-partij, die in het origineel de partij van de hobo verdubbelde, weg.
Voor het tweede en derde deel moest Bach grotere wijzigingen doorvoeren ten opzichte van het origineel uit 1733. Deze wijzigingen zijn later bij het componeren van de Hohe Messe door Bach weer teruggedraaid.
Het tweede deel ("Gloria Patri et Filio et Spiritui sancto") is een bewerking van de "Domine Deus" uit de Mis van 1733. Waar "Domine Deus" echter zes tekstregels kent, kent het "Gloria Patri et Filio et Spiritui sancto" slechts één tekstregel. Hierdoor kan het effect dat de twee zangpartijen verschillende tekstregels zingen, niet worden gebruikt. Muzikaal is de aria een liefdesaria, ter herkennen aan twee stemmen die als het ware om elkaar heen cirkelen, waarin twee stemmen (de sopraan en de tenor) eer bewijzen aan God, Christus en de Heilige Geest bezingen. De solisten worden begeleid door de fluit, strijkers en een pizzicato-spelende bassocontinuo. Ten opzichte van het origineel is het stuk behoorlijk ingekort, doordat het derde deel uit "Domine Deus" ("Agnus Dei") dat naar het lijden van Christus refereert is weggelaten.
Het derde deel ("Sicut erat in principio, et nunc et semper et in saecula saeculorum. Amen") is een bewerking van het laatste deel van het Gloria uit de Mis uit 1733 ("Cum sancto Spiritu, in gloria Dei Patris. Amen"). Omdat de nieuwe tekst veel langer is, moest Bach aan het begin enkele maten toevoegen en verschillende stemmen elkaar overlappend laten zingen. In het "saecula saeculorum" ('tot in der eeuwigheid') komt de muziek precies samen op lange noten (die de eeuwigheid aangeven) en melismes. Op enkele plaatsen is een ripieno-markering aangebracht waar het orkest dus volledig speelt. Een vergelijkbaar effect gebruikte Bach eerder in de kerstcantate Unser Mund sei voll Lachens (BWV 110).

</doc>
<doc id="34829" url="https://nl.wikipedia.org/wiki?curid=34829" title="Doxologie">
Doxologie

Een doxologie (Grieks: "doxa" - eer, heerlijkheid) is een liturgische formule ter afsluiting van een gebed of een voorlezing. Een doxologie brengt eer aan de heerlijkheid van God. Dit gebruik is ontleend aan de doxologieën in gebeden van zowel het jodendom als het christendom en worden veelvuldig gebruikt in de liturgie. Doxologieën worden zelf besloten door een acclamatie ("Amen"). 
In het christendom is de doxologie van het Pater Noster zeer bekend: "Quia tuum est regnum, Et potestas, Et gloria in saecula. Amen" (‘Want van U is het koninkrijk en de kracht en de heerlijkheid in eeuwigheid. Amen').
Zowel in het Oude Testament (bijv. na Ps. 41, 72, 89, 106) als in het Nieuwe Testament (vooral in de brieven van Paulus) vindt men vele doxologieën. Het christendom kent het "Gloria Patri" (Eer aan de Vader ...) als de kleine doxologie en het "Gloria in excelcis Deo" (Eer aan God in den hoge ...) als de grote doxologie.
Katholieke liturgie.
In de katholieke liturgie komt de doxologie onder meer voor in de mis en de getijden. 
waarop de gelovigen antwoorden met de acclamatie "Amen".
Genoemde formules tonen eveneens het trinitarische karakter van de doxologie. Daarentegen plaatst de zogenaamde Kleine Doxologie ("Gloria Patri et Filio et Spiritui sancto") de Vader, Zoon en Heilige Geest naast elkaar als eenheid (en niet in relatie tot elkaar). Dit gebruik om de eenheid van de Triniteit te benadrukken stamt uit de Oosterse kerken, waarschijnlijk als gevolg van de daar hevigere strijd tegen het arianisme, dat zich in de christologie tegen de leer van de Drievuldigheid keerde.
Muziek.
Men maakt onderscheid tussen de "Grote Doxologie", het Gloria (Eer aan God in de hoge) en de "Kleine Doxologie":
Een voorbeeld van het gebruik van de doxologie in de barokmuziek is de cantate Gloria in excelsis Deo van Johann Sebastian Bach. Deze cantate heeft als titel de naam van de grote doxologie (dit is tevens het openingskoor) en de aria bezingt de kleine doxologie.

</doc>
<doc id="34830" url="https://nl.wikipedia.org/wiki?curid=34830" title="Luitzen Egbertus Jan Brouwer">
Luitzen Egbertus Jan Brouwer

Luitzen Egbertus Jan (Bertus) Brouwer (Overschie, 27 februari 1881 – Blaricum, 2 december 1966) was een Nederlandse wiskundige en filosoof. Hij is de grondlegger van de intuïtionistische wiskunde en van de moderne topologie. Naar hem is de dekpuntstelling van Brouwer genoemd.
Biografie.
Brouwer was van kinds af aan een briljante leerling. Toen hij negen was ging hij naar de hbs in Hoorn. Hij behaalde het diploma hbs-B en daarna deed hij nog in één jaar gymnasium-alfa en -beta aan het Stedelijk Gymnasium Haarlem. Op zijn 16e ging hij wis- en natuurkunde studeren aan de Universiteit van Amsterdam, waar hij in 1904 zijn doctoraalexamen behaalde. Zijn eerste publicatie behandelde rotatie (wiskunde) in vier dimensies. Drie jaar later promoveerde hij cum laude bij Diederik Johannes Korteweg op een proefschrift getiteld "Over de Grondslagen der Wiskunde".
Werk.
Proefschrift.
In zijn dissertatie nam Brouwer afstand van Kants stelling dat de driedimensionale euclidische ruimte a priori gegeven was. Het enige a prioristische element in de wetenschap was volgens Brouwer de tijd.
Een ander opvallend punt hierin was de rol van de logica in de wiskunde. Wiskunde was volgens Brouwer onafhankelijk van de logica. Hiermee nam hij stelling tegen grote wiskundigen van zijn tijd als de logicist Bertrand Russell en de formalist David Hilbert. Volgens Brouwer waren de wiskundige denkhandelingen van de mens oorspronkelijke creaties.
Verder nam hij afstand van de axiomatische methode, dat wil zeggen dat men uitgaande van enkele axioma's alle stellingen kan afleiden. Deze methode is onbruikbaar om de wiskunde op te grondvesten.
In zijn proefschrift schreef hij ook dat het principe van de uitgesloten derde ("tertium non datur": er is geen derde (mogelijkheid)), dat wil zeggen iets is waar of iets is niet waar, correct was. Hierop kwam hij later terug. In latere jaren verwierp Brouwer dit principe en daarmee ieder bewijs uit het ongerijmde.
Topologie, intuïtionisme en significa.
Tussen 1909 en 1913 was Brouwer zeer productief en legde hij de grondslagen van de moderne topologie. In deze periode verwierf hij internationale faam en legde hij contacten met de internationale wiskundige wereld.
In 1912 werd Brouwer benoemd tot buitengewoon hoogleraar aan de Universiteit van Amsterdam. Zijn inaugurele rede was getiteld "Intuïtionisme en Formalisme". Een jaar later volgde zijn benoeming tot gewoon hoogleraar als opvolger van Diederik Johannes Korteweg. Korteweg op zijn beurt nam de vrijgevallen plaats van buitengewoon hoogleraar in totdat hij in 1918 met emeritaat ging.
Na zijn benoeming tot hoogleraar werkte Brouwer hoofdzakelijk aan de opbouw van de intuïtionistische wiskunde. Zijn verwerping van (grote delen van) de klassieke wiskunde oogstte zowel bijval als tegenstand bij zijn tijdgenoten. Uiteindelijk is de intuïtionistische wiskunde een gerespecteerde minderheidsstroming gebleven.
Omstreeks 1915 maakte hij kennis met belangrijke Nederlandse aanhangers van de significa van Victoria Lady Welby. Het leidde ertoe dat hij in 1917 met onder meer Frederik van Eeden en Gerrit Mannoury de "Signifische Kring" oprichtte en korte tijd betrokken was bij de oprichting van de Internationale School voor Wijsbegeerte te Amersfoort.
Brouwer heeft vele lezingen gegeven. In Wenen gaf hij in 1928 twee lezingen, getiteld "Mathematik, Wissenschaft und Sprache" en "Die Struktur des Kontinuums". Onder zijn gehoor bevonden zich Kurt Gödel en Ludwig Wittgenstein. Van Wittgenstein wordt gezegd dat hij, geïnspireerd door Brouwer, weer aan filosofie ging doen. Wittgenstein, die eerder vond dat hij met zijn Tractatus Logico-Philosophicus alles al gezegd had wat er te zeggen viel, lijkt invloed van Brouwer verwerkt te hebben in zijn postuum gepubliceerde "Philosophische Bemerkungen".
Grondslagenstrijd.
In de jaren twintig ontbrandde de grondslagenstrijd tussen Brouwer en Hermann Weyl enerzijds, en David Hilbert anderzijds. In 1928 werd Brouwer, ondanks verzet van Albert Einstein, uit de redactie gezet van de "Mathematische Annalen", een gezaghebbend wiskundig tijdschrift. Brouwer was hierdoor zeer aangeslagen en zou nooit meer zo creatief worden als daarvoor.
Tijdens de oorlogsjaren was hij het verzet ter wille en probeerde hij zijn joodse vrienden te helpen. Hij liet echter zijn vele contacten met Duitse wiskundigen niet beïnvloeden door het feit dat zijn eigen land door Duitsland bezet was. Hij adviseerde zijn studenten de loyaliteitsverklaring te tekenen, opdat zij dan met rust zouden worden gelaten en zich nuttig zouden kunnen maken in het verzet. Na de oorlog werd hem hiervoor het recht om colleges te geven voor enkele maanden ontzegd. Brouwer was hierdoor diep gekwetst en overwoog om te emigreren.
In 1951 nam hij afscheid van de Universiteit van Amsterdam en in de jaren vijftig gaf Brouwer nog een groot aantal lezingen in Zuid-Afrika, de Verenigde Staten (onder meer aan het MIT en Princeton, New Jersey) en Canada. In Princeton bezocht hij de Oostenrijker Kurt Gödel, die daarnaartoe gevlucht was in 1939.
In 1966 overleed Brouwer aan de gevolgen van een verkeersongeluk toen hij de weg voor zijn huis in Blaricum overstak. Bij de begrafenis van Brouwer - in zeer kleine kring - werd door Max Euwe een toespraak gehouden.
Brouwer was lid van de Koninklijke Nederlandse Akademie van Wetenschappen, de Royal Society in Londen, de Pruisische Academie van Wetenschappen in Berlijn en de Akademie der Wissenschaften in Göttingen. Hij ontving eredoctoraten van de universiteiten van Oslo en Cambridge. Hij was Ridder in de Orde van de Nederlandse Leeuw.
Huwelijk.
Bertus Brouwer is op 31 augustus 1904 in Amsterdam getrouwd met Lize de Holl (Epe, 5 augustus 1870 – Naarden, 11 oktober 1959). Hun huwelijk bleef kinderloos. Lize (Reinharda Bernardina Frederica Elisabeth) was een dochter van Jan de Holl (1834-1880) en Eelbarta Johanna Jacoba Sasse (1843-1931). Haar vader was arts en verloskundige in Epe en Nieuwer-Amstel. Lize was ruim tien jaar ouder dan Bertus. Zij was eerder getrouwd geweest met de arts Hendrik Peijpers (De Rijp, 2 januari 1854 – Amsterdam, 15 januari 1904). Uit dat huwelijk had zij een dochter Louise, die op 26 maart 1893 werd geboren in Nieuwer-Amstel en op 18 april 1988 ongehuwd is overleden in Amsterdam. Haar huwelijk met Hendrik werd op 8 december 1898 ontbonden. In 1900 is Lize farmacie gaan studeren aan de Universiteit van Amsterdam. Na haar studie vestigde zij zich als apothekeres aan de Overtoom in Nieuwer-Amstel. De boekhouding van de apotheek werd door Bertus gedaan.
Trivia.
Op 21 september 2007 presenteerde TNT Post een postzegel met daarop de beeltenis van Brouwer.
Sinds 1970 wordt eens in de drie jaar de Brouwermedaille uitgereikt op het onder auspiciën van het Koninklijk Wiskundig Genootschap georganiseerde Nederlands Mathematisch Congres.

</doc>
<doc id="34831" url="https://nl.wikipedia.org/wiki?curid=34831" title="Decreet Basismobiliteit">
Decreet Basismobiliteit

Het decreet basismobiliteit van 20 april 2001 is een wet die voorzag in de uitbreiding van het stads- en streekvervoer van De Lijn in Vlaanderen. In dit decreet werd gesteld dat iedere Vlaming recht heeft op een minimum OV-aanbod. Het recht op mobiliteit gold overigens alleen in woongebieden op werkdagen tussen 6:00 en 21:00 en op zater-, zon- en feestdagen tussen 08:00 en 23:00.
Eind 2006 moest er binnen een straal van 750 meter een bushalte zijn vanaf elk huis in een plattelandsgemeente. Voor kleinstedelijke gebieden moest er binnen een straal van 650 meter een bushalte zijn en bij grootstedelijke gebieden binnen een straal van 500 meter. Op het platteland moesten daarom extra lijnen worden geopend en in de (grote) steden zou het bestaande OV worden verbeterd (meer capaciteit, betere doorstroming). 
Met behulp van een prioriteitenlijst moesten alle Vlaamse gemeenten geleidelijk aan OV op basismobiliteitsniveau krijgen. De Vlaamse minister van Mobiliteit publiceerde elk jaar een lijst met gemeenten die aan dat niveau voldeden. Burgers binnen deze gemeenten hadden recht op compensatie als het aanbod onverhoopt niet aan de norm van basismobiliteit voldoet omdat hun recht op mobiliteit door de overheid geschonden wordt.
Elk jaar trok de Vlaamse regering 25 miljoen euro (extra) uit om de invoering van basismobiliteit mogelijk te maken.
Onder de regering-Bourgeois kwam er in 2019 een decreet basisbereikbaarheid, dat dit decreet wijzigde.

</doc>
<doc id="34832" url="https://nl.wikipedia.org/wiki?curid=34832" title="Lijst van Nederlandse provincies naar oppervlakte">
Lijst van Nederlandse provincies naar oppervlakte



</doc>
<doc id="34834" url="https://nl.wikipedia.org/wiki?curid=34834" title="Theoretische scheikunde">
Theoretische scheikunde



</doc>
<doc id="34835" url="https://nl.wikipedia.org/wiki?curid=34835" title="Fourier transformatie">
Fourier transformatie



</doc>
<doc id="34836" url="https://nl.wikipedia.org/wiki?curid=34836" title="Fourier-transformatie">
Fourier-transformatie



</doc>
<doc id="34837" url="https://nl.wikipedia.org/wiki?curid=34837" title="Lek (rivier)">
Lek (rivier)

Lek is een Nederlandse rivier die vanaf Wijk bij Duurstede de voortzetting vormt van de Nederrijn en zich bij Kinderdijk verenigt met de Noord: als Nieuwe Maas zet de rivier zich in westelijke richting voort. De lengte bedraagt 62 kilometer. De rivier is geklasseerd voor verschillende CEMT-klassen. Klasse Va voor het deel Wijk bij Duurstede – Stuw- en sluizencomplex Hagestein, klasse VIa voor de route benedenstrooms Hagestein – Krimpen aan de Lek.
Geschiedenis.
Uit geologisch onderzoek van de Universiteit van Utrecht blijkt dat de eerste aanzet van de Lek rond 200 v.Chr. is ontstaan, als gevolg van een doorsteek van een oeverwal bij Wijk bij Duurstede en Rijswijk. Rond het begin van onze jaartelling werd de Lek een actieve(re) rivier als zijtak van de Rijn voor de afvoer van het Rijnwater. De oudste geschreven bronnen vermelden de naam van de rivier tussen de tweede helft van de 8e eeuw en de eerste helft van de 10e eeuw als "Lokkia(m)" en "Loccham". De Lek eindigde voor de 9e eeuw bij Lexmond in de rivier de Ammer (na de 9e eeuw ook de Lek genoemd). Het actiever worden van de Lek leidde tot een langzame dichtslibbing van de Kromme Rijn, maar de verplaatsing van de hoofdstroom door de Lek in plaats van de Kromme Rijn, gebeurde pas op zijn vroegst in de 10e eeuw. De Lek werd in 1122 definitief de hoofdstroom van de Rijn omdat bij Wijk bij Duurstede de oorspronkelijke Rijnloop werd afgedamd. De oude Rijnloop via onder meer de Kromme Rijn en de Oude Rijn verloor door de veranderde waterhuishouding sindsdien zijn betekenis als hoofdwaterweg. In 1285 werd vervolgens de Hollandse IJssel bij Klaphek afgedamd waardoor de stad Utrecht de directe verbinding met de rivier verloor. Om deze verbinding te herstellen werd in 1374 de Vaartsche Rijn gegraven en bij Vreeswijk een houten sluis aangelegd. In de laatste vijftien jaar zijn de dijken langs de Lek verhoogd en heeft de rivier, door het vergraven van uiterwaarden, meer ruimte gekregen om hoge rivierafvoeren te verwerken. 
Tijdens Oud en Nieuw van 1624 brak de Lekdijk door bij Tull en ‘t Waal. Grote delen van Utrecht en Holland werden getroffen. Het water stroomde door tot aan Rotterdam, Delft en Leiden en ook tot Amsterdam. Als noodreparatie werd een ringdijk van wilgenhout aangelegd. Voor de permanente reparatie van de Lekdijk werden eeuwigdurende obligaties uitgeschreven. Voor een aantal van deze obligatie wordt nog steeds rente betaald door de opvolger van het Hoogheemraadschap Lekdijk Bovendams, het Hoogheemraadschap De Stichtse Rijnlanden. De oudste bekende eeuwigdurende obligatie waar nog steeds rente over wordt betaald is een van deze obligaties, ooit aangeschaft door Elsken Jorisdochter en nu in het bezit van de New York Stock Exchange.
Ligging.
De Lek vormt tot ten westen van Culemborg de provinciegrens tussen Utrecht en Gelderland, doorkruist bij Vianen Utrechts gebied, vormt dan tot bij Willige-Langerak de Utrechts-Zuid-Hollandse grens, en loopt ten slotte geheel over Zuid-Hollands grondgebied.
Aan de Lek liggen geen grote steden, maar een aantal al dan niet historische plaatsen: achtereenvolgens Wijk bij Duurstede, Beusichem, Culemborg, Vianen, Nieuwegein, Ameide, Lexmond, Lopik, Nieuwpoort Groot-Ammers en Schoonhoven. Bij de monding zijn: Lekkerkerk, Krimpen aan de Lek en Kinderdijk grotere plaatsen. De grootste plaats aan de Lek is Nieuwegein, waarvan het moderne centrum weliswaar niet aan de rivier ligt, maar de historische kern Vreeswijk wel.
De Lek staat onder meer via het Amsterdam-Rijnkanaal, Lekkanaal en Merwedekanaal in verbinding met andere waterwegen. Het Amsterdam-Rijnkanaal kruist de Lek bij Wijk bij Duurstede en het Merwedekanaal bij Vianen. Een verouderde waterverbinding is de Vlist die vanaf Schoonhoven vroeger een verbinding met de Hollandse IJssel vormde. 
Bij Hagestein bevindt zich een groot stuwcomplex.
De Lek doorsnijdt de Nieuwe Hollandse Waterlinie. Ter bewaking van toegang tot Holland zijn twee grote forten gebouwd. Dit zijn Fort Honswijk en Fort Everdingen.
Oeververbindingen.
Bruggen over de Lek zijn: de Jan Blankenbrug in de A2 ten westen van Vianen en de Hagesteinsebrug in de A27 ten oosten van Vianen. Stroomopwaarts ligt bij Culemborg de Kuilenburgse spoorbrug. Verder kan de rivier via pontveren worden overgestoken bij Krimpen aan de Lek, Bergambacht, Schoonhoven, Ameide, Vreeswijk, Culemborg, Beusichem en Wijk bij Duurstede.
Voor overzichten:

</doc>
<doc id="34838" url="https://nl.wikipedia.org/wiki?curid=34838" title="Wim Dik">
Wim Dik

Wim Dik (Rotterdam, 11 januari 1939 – Helvoirt, 19 juni 2022) was een Nederlands politicus en bestuurder. Bij het grote publiek was hij vooral bekend als de voorzitter van de Raad van Bestuur van de PTT, later KPN.
Biografie.
Na zijn middelbare school studeerde hij elektrotechniek aan de Technische Hogeschool in Delft. Hierna studeerde hij nog enkele jaren economie aan de Nederlandse Economische Hogeschool in Rotterdam (de huidige Erasmus Universiteit Rotterdam).
Na zijn militaire dienstplicht trad Dik in 1964 in dienst van Unilever. In 1978 werd hij directeur van het soep- en vleeswarenbedrijf van Unilever in Oss. Hiernaast was hij actief binnen D'66. Halverwege de jaren zeventig was hij vicevoorzitter van de partij, later werd hij voorzitter van het bestuur van de Stichting Wetenschappelijk Bureau D'66.
Dik bleef drie jaar directeur van Unox in Oss, totdat hij in 1981 door D'66 werd gevraagd om staatssecretaris van Economische Zaken te worden in het kabinet-Van Agt II en aansluitend het kabinet-Van Agt III. Deze functie, waarin hij was belast met de exportbevordering, vervulde hij ruim een jaar. Toen het kabinet viel, keerde Dik terug naar Unilever, waar hij 4P Drukkerij Reclame in Rotterdam ging leiden. In 1985 werd hij voorzitter van de Nederlandse Unilever Bedrijven. In 1988 vroeg het kabinet hem de verzelfstandiging van het Staatsbedrijf der PTT ter hand te nemen, als opvolger van Cor Wit.
Dik beoogde Koninklijke PTT Nederland, zoals het bedrijf zou heten bij de beursgang in 1994, om te vormen van een ambtelijke organisatie naar een commercieel bedrijf. Het postbedrijf (TPG Post) werd in 1998 afgesplitst en het overblijvende PTT Telecom ging verder als Koninklijke KPN. Dik restte de leiding van dit telecombedrijf. Koninklijke KPN kocht onder andere het Duitse telecombedrijf E-Plus. Het was de periode van de grote ICT-bloei en het aandeel KPN steeg eind februari 2000 op de effectenbeurs naar 133,50 euro.
In maart 2000 trad Dik af bij Koninklijke KPN. Hij werd opgevolgd door Paul Smits. De prijs van het aandeel KPN, die na het aftreden van Dik nog verder steeg (147,95 euro op 10 maart 2000), zakte naar 46,85 euro op 30 juni 2000 en kelderde verder naar 12,26 euro op 29 december 2000. Zijn succes bleek zeer kortstondig te zijn geweest.
Dik werd in 1999 hoogleraar "Management van ICT-georiënteerde organisaties" aan de Technische Universiteit Delft. Zijn hoogleraarschap eindigde in 2006.
Wim Dik overleed in juni 2022 op 83-jarige leeftijd.

</doc>
<doc id="34839" url="https://nl.wikipedia.org/wiki?curid=34839" title="Emeritaat">
Emeritaat

Emeritaat is het pensioen van een hoogleraar, magistraat of geestelijke. "Emeritus" is een Latijns woord dat letterlijk vertaald 'uitgediend' betekent; een gangbaar Nederlands equivalent is "rustend" of "in ruste".
Wetenschap.
Een hoogleraar met emeritaat kan de titel 'emeritus professor' (em. prof. of prof. em.) of 'emeritus hoogleraar' voeren. Dit geldt niet voor een hoogleraar die voor het pensioen na een al dan niet tijdelijke aanstelling is gestopt. Veel hoogleraren blijven ook na hun pensioen wel actief in hun vakgebied en ze blijven vaak ook verbonden aan hun instelling, vaak in de vorm van een nulaanstelling of gasthoogleraarschap. Gewoonlijk verrichten emeriti dan geen beheers- of bestuurstaken meer en vaak geven ze ook geen onderwijs meer. Emeriti blijven vaak actief bezig met wetenschappelijk onderzoek, bezoeken congressen en kunnen wettelijk volgens het ius promovendi optreden als promotor tot vijf jaar na het emeritaat (of een andere vorm van eervol ontslag), waarbij ze promovendi begeleiden bij het schrijven van hun proefschrift.
Geestelijkheid.
Bij priesters en bisschoppen betekent het emeritaat dat de geestelijke niet langer verplicht is de missie of parochie te bedienen en vervangen wordt/ is. Emeriti geestelijken blijven echter veelal op kleinere schaal actief in de bedieningen van de sacramenten. Bisschoppen consacreren nog andere bisschoppen, priesters en bisschoppen celebreren veelal nog de Heilige Mis.
Bij predikanten betekent emeritering dat iemand geen eigen gemeente meer heeft, maar het recht behoudt om in kerkdiensten voor te gaan en de sacramenten, doop en avondmaal te bedienen.
Emeritaat kan ook wegens ziekte worden verleend en in de praktijk vragen de meeste predikanten die iets anders gaan doen emeritaat aan, zij treden niet werkelijk af.
Op 26 februari 2013 werd duidelijk dat paus Benedictus XVI na zijn aftreden de titel van paus emeritus ging dragen. Het aftreden van een paus was sinds 1415 niet meer voorgekomen. In de toekomst zullen aftredende pausen de titel " 'Emeritus bisschop van Rome' " gaan voeren.
Muziek.
Ook een organist in ruste kan zich emeritus of emerita noemen.

</doc>
<doc id="34840" url="https://nl.wikipedia.org/wiki?curid=34840" title="Promotierecht">
Promotierecht



</doc>
<doc id="34841" url="https://nl.wikipedia.org/wiki?curid=34841" title="Ius promovendi">
Ius promovendi

Ius promovendi (uitspraak: /jus promo'vɛndi/; spelling ook "jus promovendi") is, in Nederland, het recht om een wetenschapper te promoveren, dat wil zeggen de graad van doctor toe te kennen. Dit recht is voornamelijk toegekend aan hoogleraren en ook aan instellingen. Uitoefening van het "ius promovendi" door universiteiten geschiedt met name bij de verlening van eredoctoraten.
Voor een hoogleraar geldt dat zij of hij na eervol ontslag nog vijf jaar het wettelijk recht behoudt om iemand te promoveren, oftewel als promotor op te treden, bijvoorbeeld vijf jaar na ingang van het emeritaat.
In juni 2017 werd een wetsvoorstel aangenomen om het "ius promovendi" uit te breiden naar niet-hoogleraren, met name gekwalificeerde universitair hoofddocenten (UHD's). Op verzoek van de Eerste Kamer is het in principe mogelijk dat lectoren aan hogescholen promotor zijn, maar ook zij dienen voldoende gekwalificeerd en als UHD aan een universiteit verbonden te zijn, eventueel met een minimale aanstelling. Het doel van de wet is onder meer aan te sluiten bij de praktijk in het buitenland, en een wetenschappelijke carrière in Nederland aantrekkelijker te maken. De VNSU (Vereniging van Universiteiten, de koepelorganisatie van het Wetenschappelijk Onderwijs in Nederland) heeft na het Kamerbesluit richtlijnen gemaakt, waarbij dit recht uitsluitend aan bepaalde UHD's wordt toegekend. De universiteiten hebben dit vervolgens verder uitgewerkt.
In 2024 maakten steeds meer universiteiten het ook voor universitair docenten (UD's) die aan de eisen voldoen mogelijk het ius promovensi te verkrijgen. Zo maakte de Technische Universiteit Eindhoven dat jaar bekend dat ook deze medewerkers het recht krijgen om iemand te promoveren.

</doc>
<doc id="34842" url="https://nl.wikipedia.org/wiki?curid=34842" title="Buitengewoon hoogleraar">
Buitengewoon hoogleraar

Een buitengewoon hoogleraar (Latijn: extraordinarius) is een hoogleraar die in deeltijd in dienst is bij een universiteit. De functie wordt niet zoals gewoon hoogleraren uit het normale onderwijsbudget van een universiteit betaald, maar buiten de vaste, reguliere aanstellingsplaatsen om.
Anders dan het bijzonder hoogleraarschap is een buitengewoon hoogleraarschap (extra-ordinariaat) niet ingesteld vanuit de middelen van een stichting of bedrijf, maar uit die van de universiteit zelf.
Nederland.
Buitengewoon hoogleraren werden reeds aangesteld bij de Illustere scholen. Personen vervulden deze functie deeltijds en hadden een iets lagere status dan de gewone hoogleraren. Tussen 1877-1905 werd de functie bij de rijksuniversiteiten afgeschaft, de gemeentelijke universiteit van Amsterdam behield in deze periode de functie. Vanaf 1905 had de buitengewoon hoogleraar examen- en promotierecht. In 1985 werd de functie van buitengewoon hoogleraar in Nederland afgeschaft en gelijkgesteld met de functie van gewoon hoogleraar.

</doc>
<doc id="34843" url="https://nl.wikipedia.org/wiki?curid=34843" title="Pompschroevendraaier">
Pompschroevendraaier

Een pompschroevendraaier is een schroevendraaier waarbij men het heft niet ronddraait, maar op- en neer (pompend) beweegt.
Door de speciale spiraalvormige groef in de steel gaat deze tijdens het pompen ronddraaien. De schroevendraaier is voorzien van een ratelmechanisme waardoor de steel steeds in één richting wordt vastgezet, in de andere richting kan deze vrij draaien. Het mechanisme heeft een schuifje, waarmee de draairichting kan worden veranderd. Het schuifje van de pompschroevendraaier werkt op dezelfde manier als bij de ratelschroevendraaier. Door het schuifje in de middenstand plaatsen wordt de steel vastgezet waardoor deze werkt als een gewone schroevendraaier. De schroevendraaier is voorzien van losse hulpstukken die vaak in het handvat kunnen worden opgeborgen. Na de introductie van de schroefboormachine is de pompschroevendraaier in onbruik geraakt.

</doc>
<doc id="34844" url="https://nl.wikipedia.org/wiki?curid=34844" title="Paul Smits (topman)">
Paul Smits (topman)

Paul Smits (Schiedam, 14 december 1946) is een voormalig voorzitter van de raad van bestuur van KPN. Ook is hij voorzitter geweest van de Nederlandse omroep AVRO.
Smits was een onopvallende, gemiddelde leerling. Na zijn middelbare school studeerde hij elektrotechniek aan de Technische Universiteit Delft. Hij werd in 1970 verkoper van computerapparatuur. Later werd hij kort afdelingshoofd bij de gemeente Rotterdam, verantwoordelijk voor de automatisering. Smits trad in 1983 in dienst bij het Staatsbedrijf der PTT. Hier maakte hij verder carrière. In 1996 werd Smits gevraagd voorzitter te worden van Unisource, een samenwerkingsverband van KPN met de buitenlandse telecommunicatiebedrijven Swisscom (Zwitserland), Telefonica (Spanje) en Telia (Zweden). Unisource mislukte en Smits keerde terug naar KPN. Vanaf 1 november 1998 zat hij in de raad van bestuur van KPN.
Nadat Wim Dik op 1 maart 2000 aftrad als voorzitter van de raad van bestuur van KPN, werd Smits zijn opvolger. KPN had op dat moment een schuldenlast van tientallen miljarden euro's en de ICT-hype zou enkele maanden later uit elkaar spatten.
Het belangrijkste wapenfeit van Smits was de alliantie met NTT DoCoMo uit Japan. Door deze samenwerking introduceerde KPN als eerste telecombedrijf in Europa i-mode in Nederland, België en Duitsland.
Zijn periode als topman van KPN kende daarnaast enkele mislukkingen. Zo spatten in 2000 en 2001 twee fusietrajecten van KPN met respectievelijk Telefónica en Belgacom uit elkaar. Ook de alliantie met het Hongkongse Hutchison Whampoa liep spaak, waardoor KPN miljarden extra euro's voor de Duitse UMTS-licentie moest betalen. In de zomer van 2001 werd Smits onder druk van de (financiële) buitenwereld onder curatele gesteld van de raad van commissarissen van KPN. Enkele maanden later trad hij af als voorzitter van KPN en werd hij voorzitter van KPN Mobile. Hij werd als voorzitter van KPN opgevolgd door Ad Scheepbouwer. In 2002 verliet hij KPN Mobile om toe te treden tot het bestuur van TeliaSonera te Stockholm. In Nederland werd hij commissaris bij Telfort en Enertel. Later werd hij president-commissaris van RET NV, commissaris bij Unit4 en voorzitter van Deerns NV.
Hij was vier jaar commissaris van Feyenoord en werd maatschappelijk actief als voorzitter van onder meer de Dierenbescherming.
Van 2004 tot 2005 was Smits voorzitter van de raad van commissarissen van TeliaSonera, een telecombedrijf uit Zweden en Finland.
Op 22 december 2007 werd bekendgemaakt dat Smits per 1 januari 2008 de nieuwe voorzitter van de omroep AVRO zou worden.
Smits werd voor zijn maatschappelijke activiteiten in 2011 benoemd tot Ridder in de Orde van Oranje-Nassau.

</doc>
<doc id="34845" url="https://nl.wikipedia.org/wiki?curid=34845" title="Els">
Els

ELS, Els of els kan betrekking hebben op:

</doc>
<doc id="34846" url="https://nl.wikipedia.org/wiki?curid=34846" title="Beitsen">
Beitsen

Beitsen is de oppervlaktebehandeling van materialen als hout, metaal en textiel.
Hout.
Beitsen van hout is het aanbrengen van een transparante of dekkende laag om vezels van bijvoorbeeld hout te beschermen tegen weer en wind en het oppervlak een mooi uiterlijk te geven. In tegenstelling tot vernis en lak, in de volksmond vaak verf genoemd, dringt beits gedeeltelijk in het hout. Beitsen die voor buiten geschikt zijn, hebben meestal een vochtregulerende werking en bieden vaak een uv-bescherming. Ook zijn er beitsen die alleen maar een kleurverschil, maar geen bescherming geven. Er zijn beitssoorten op water-, olie- en alcoholbasis. Bij transparante beitsen wordt gebruikgemaakt van verschillende kleuren om de suggestie van verschillende houtsoorten te geven. Kleurloze varianten behouden de originele kleur, maar beschermen minder tegen zonlicht en daarmee verkleuring.
Alle houtsoorten kunnen worden gebeitst, al geven naaldhoutsoorten, door de aanwezigheid van hars, meer problemen dan loofhoutsoorten. Het is in alle gevallen belangrijk dat het hout goed wordt voorbewerkt door het glad te schuren en stof- en vetvrij te maken.
Beits kan op verschillende manieren opgebracht worden: met de kwast, de verfspuit, een spons, een doek, enz.
Beits is een veel gebruikt product wat vaak uit natuurlijke oliën bestaat. Zo is de eerste beits ook wel perkoleum en ecoleum genoemd, gemaakt van lijnolie, deze natuurlijke beits is tot op heden een veel verkocht product op de Nederlandse markt. 
Beits voor buiten heeft een vochtregulerende (ademende) werking en beschermt door middel van UV blokkering tegen de werking van ultraviolette stralen van de zon.
Metalen.
Beitsen van metaal betreft behandeling van metalen met (zwakke) zuren. Door beitsen wordt de oppervlakte diepgaand gereinigd en wordt bijvoorbeeld de oxidelaag verwijderd. Beitsen gebeurt daarom als voorbereiding voor het aanbrengen van een extra oppervlaktelaag, of om de kristalstructuur beter naar voren te brengen voor microscopisch onderzoek.
Textiel.
Beitsen van textiel is een voorbehandeling die nodig is om de verf beter vast te houden bij het plantaardig verven van textiel, bijvoorbeeld wol.

</doc>
<doc id="34847" url="https://nl.wikipedia.org/wiki?curid=34847" title="Lak (houtbewerking)">
Lak (houtbewerking)

Houtlak of lak, is een harsachtige substantie die wordt gebruikt om hout te beschermen tegen inwerkingen van buitenaf, die van zowel klimatologische als mechanische aard kunnen zijn.
Lak bestaat uit hars opgelost in een weekmaker. Deze hars kan zijn:
Als weekmaker wordt bij alkydhars meestal terpentine gebruikt. De moderne kunststoflakken zijn meestal op waterbasis. Er zijn ook lakken die als basis natuurlijke grondstoffen hebben.
Net als bij beitsen is het belangrijk dat het hout voor het lakken goed glad wordt gemaakt en stof- en vetvrij.
Lak kan met een kwast, een roller of met een spuit worden opgebracht. Ook kan met een puimsteen in de 'natte lak' geschuurd worden, en vervolgens met een plamuurmes 'afgemest' worden. De nerven worden dan volgedrukt en/ of vermengd met eerdere lagen. Dit bevordert de levensduur, alhoewel het enigszins een 'ouderwetse verfmethode' is.
Lakbereiding.
Het bereiden van lak, ook lakstoken genoemd, vindt plaats volgens een heel wat ingewikkelder procedé dan verfbereiding. Hier is onder meer terpentijn (hars van bepaalde soorten sparren) en lijnolie bij nodig. Met name de terpentijn moet heel heet worden gestookt hetgeen, zeker in vroeger jaren, niet alleen brandgevaarlijk was, maar ook stankoverlast met zich meebracht. De recepten voor lakbereiding waren vroeger vaak beroepsgeheim.

</doc>
<doc id="34848" url="https://nl.wikipedia.org/wiki?curid=34848" title="Breuklijn">
Breuklijn

Breuklijn kan verwijzen naar:

</doc>
<doc id="34852" url="https://nl.wikipedia.org/wiki?curid=34852" title="Mr. Bean">
Mr. Bean

Mr. Bean is een personage gespeeld door Rowan Atkinson.
Hij is een onhandige, egoïstische, narcistische en vaak vindingrijke man die regelmatig in hilarische situaties terechtkomt bij het uitvoeren van taken die een normaal mens nauwelijks moeite zouden kosten, zoals zwemmen, het verven van een muur, het posten van een brief, het afleggen van een examen of het maken van een sandwich. Om uit de problemen te komen moet Mr. Bean steeds originele oplossingen verzinnen.
Een ander aspect van zijn persoonlijkheid wordt tot uitdrukking gebracht door zijn bijzondere band met zijn ietwat schriele teddybeertje Teddy, dat hij dan ook frequent met zich meeneemt tijdens zijn uitstapjes in de hem omringende wereld waarmee Mr. Bean door zijn vaak sociaal onaangepaste gedrag niet altijd op even ontspannen voet staat.
Werk.
Televisieserie.
In 1990 verscheen de serie "Mr. Bean", bestaande uit 15 officiële afleveringen. Deze liep tot 1995.
"Handy Bean".
In 2018 verscheen een spin-offserie van "Mr. Bean", "Handy Bean", bestaande uit 20 afleveringen.
Olympische Spelen 2012.
Hoewel Rowan Atkinson al enkele jaren inactief was als Mr. Bean maakte hij voor de openingsceremonie van de Olympische Spelen 2012 in Londen een uitzondering. Toen de gerenommeerde dirigent Sir Simon Rattle ten tonele verscheen om met een symfonisch orkest een ode te brengen aan filmmuziek, zat Mr. Bean aan de synthesizer. Daar zijn instrumentenpartij in "Chariots of Fire" slechts één noot bevat slaat de verveling snel toe, hij droomt weg en komt terecht op het strand waar hij naar analogie met de film meeloopt met andere deelnemers. In de loopwedstrijd verslaat Bean de grootste Britse sporthelden, al is het op zijn eigen typische manier. Het humoristisch intermezzo werd gesmaakt en Rowan Atkinson kreeg een daverend applaus van de 80 000 toeschouwers. In enkele uren werd het filmpje op internet een ware hit.
Animatieserie.
In 2002 verscheen een gelijknamige animatieserie van Mr. Bean, "Mr. Bean", deze werd tot 2019 uitgezonden en bestaat uit 130 afleveringen verdeeld over vijf seizoenen.

</doc>
<doc id="34853" url="https://nl.wikipedia.org/wiki?curid=34853" title="Charles Dickens">
Charles Dickens

Charles John Huffam Dickens (Landport bij Portsmouth, 7 februari 1812 — Higham (Kent), 9 juni 1870) was een van de belangrijkste Engelse schrijvers tijdens het victoriaans tijdperk en de eerste literaire chroniqueur van de grootstad midden in de industriële revolutie. Tot na de Eerste Wereldoorlog bleef hij Engelands populairste schrijver. Hij verwierf bekendheid met "The Pickwick Papers" (The posthumous papers of the Pickwick Club) dat vanaf 1836 maandelijks verscheen. Daarna verschenen "Oliver Twist" in het door hem geredigeerde tijdschrift "Bentley's Miscellany" in 1837-1838, "Nicholas Nickleby" in 1838-1839, "The Old Curiosity Shop" en "Barnaby Rudge", beide in 1841. Zijn beroemdste romans zijn "David Copperfield" (1849-1850, deels autobiografisch), "Great Expectations" (1860-1861), "Oliver Twist", "Nicholas Nickleby" en "A Christmas Carol" (1843). "A tale of two cities" staat met 200 miljoen exemplaren op nummer zeven van 's werelds meest verkochte boeken. Kenmerkend voor zijn verhalen zijn de sociale misstanden, de verhaalopbouw, de cartooneske karakters en de humor.
Biografie.
Jeugd.
Charles Dickens werd geboren als tweede van acht kinderen van John Dickens en Elizabeth Barrow. Toen hij tien was, in 1822, verhuisde de familie van Rochester (Kent) naar Camden Town in Londen, om dichter bij vaders werkplek (het Navy Pay Office in het Somerset House) te wonen. Dickens maakte de reis met de postkoets alleen. Er waren geen andere passagiers en hij had enkel sandwiches, een boek en wat kleren bij zich. Die 'droefgeestige' reis, op een regenachtige zomerdag bleef hangen en hij zou hem later beschrijven in zijn bundel "The uncommercial traveler": "Het regende hard en nooit zal ik die geur van nat stro vergeten." Camden Town ligt op dat moment in het noordwesten van de uitdijende en lawaaierige metropool. De wijk en de stad inspireerden Dickens en kropen in zijn kleren: de overvolle straten met karren en koetsen, met ruiters en straatventers, de eet- en koffiestalletjes tussen de afvalhopen en de bouwwerven in, de blootsvoetse en in lompen geklede kinderen... Dickens zou in de loop van zijn leven overal komen: in werkhuizen en huurkazernes, in duistere kroegen, een opiumkit en mistige steegjes, in sloppenwijken en lijkenhuizen, in gevangenissen. Hun nieuwe huis in Bayham Street was met een meid en een onderhuurder niet alleen druk bevolkt, het was ook benepen. De financiële moeilijkheden van zijn vader, een aimabel man, speelden hierin een rol. In 1824 werden zijn vader en de familie wegens schulden in de beruchte gevangenis Marshalsea Prison opgesloten. De twaalfjarige Charles verliet zijn school en ging werken in Warren's Shoe Blacking Factory. In die schoensmeerfabriek, in een vervallen magazijn bij Hungerford Stairs aan de oever van de stinkende rivier, werkte hij tien uur per dag en leerde hij de arbeidsomstandigheden kennen. Het werd, net zoals de gekwetste kinderziel, een belangrijk thema in zijn werk.
Op zijn vijftiende ging hij werken op een advocatenkantoor en leerde zichzelf stenografie. In 1835 werd hij verslaggever in de kamer voor de Morning Chronicle en ontstond uit zijn journalistiek zijn eerste literaire werk. Deze beschrijvingen van Londen en het buitenleven werden later gebundeld in "Sketches by Boz" (1836). 'Boz' was de bijnaam van zijn altijd verkouden jongere broer Moses.
Londen.
Net zoals David Copperfield of Pip ("Great Expectations") was Dickens een migrant. Om een echte Londenaar te zijn, moest men geboren zijn binnen de geluidsafstand van de kerkklokken van St. Mary-le-Bowkerk. Londen, een plek van extreme rijkdom en mensonterende ellende, was zijn muze met wie hij een haat-liefdeverhouding had. 'Wat een verbazingwekkende plek leek Londen' zegt David Copperfield, 'toen ik het zag vanuit de verte.' Het negentiende-eeuwse Londen barstte als een plek van belofte uit zijn voegen. Als een gelukszoekersmagneet nam de bevolking ongezien toe. Bij de aankomst van Dickens telde de stad anderhalf miljoen inwoners, bij zijn dood in 1870 waren dat er 3,5 miljoen.
Auteur.
In 1842 reisde hij naar de Verenigde Staten, waar hij pleitte voor de afschaffing van de slavernij. Hij vertrok vol enthousiasme maar kwam ontgoocheld terug. Zijn ervaringen schreef hij neer in "American Notes" uit 1842. In 1843 verscheen zijn eerste en beroemdste kerstvertelling: "A Christmas Carol in Prose", een verhaal dat tot op heden in allerlei bewerkingen opgevoerd en verfilmd wordt. De jaren daarna verschenen andere ontroerende kerstvertellingen zoals "The Chimes, The Cricket on the Hearth", "The Battle of Life" en "The haunted Man". In 1844 bezocht hij Italië ("Pictures from Italy", 1846), in 1846 Zwitserland, waar "Dombey and son" (1848) ontstond. In 1850 startte Dickens met zijn weekblad "Household Words" en nam hij zijn intrek in Wellington Street 16. Veel van zijn werk verscheen als feuilleton in dit blad dat hij redigeerde en in de opvolger ervan, "All the Year Round". De oprichting van dit laatste tijdschrift viel samen met de verhuizing naar Wellington Street 26, een huis dat er nog steeds staat. Van 1853 tot 1870 trad Dickens regelmatig en succesvol op als voorlezer. Hiertoe bewerkte hij zijn teksten ingrijpend. Naast zijn schrijven deed Dickens aan liefdadigheid, voerde hij campagne voor de volksgezondheid, de huisvesting en opvoeding, hij reisde en wandelde vaak. Zijn slapeloosheid en zijn vriendschap met enkele politieofficieren brachten hem in contact met misdadigers, nachtbrakers, portiers, prostituees, nachtwerkers en daklozen.
Dickens' huwelijk met Catherine Hogarth, dat hij weinig inspirerend vond, eindigde na 22 jaar, mede beïnvloed door zijn affaire met de jongere actrice Ellen Ternan. Het koppel Dickens-Hogarth had tien kinderen. Zijn dochter Kate was kunstschilder en zijn oudste kleindochter, Mary Angela Dickens, werd romanschrijfster.
Laatste jaren.
Charles Dickens sukkelde vanaf 1860 met zijn gezondheid. De lezingen die hij gaf putten hem uit en eisten hun tol. Zijn laatste afgewerkte roman is "Our Mutual Friend" uit 1865. Dickens overleed in 1870 op 58-jarige leeftijd, terwijl hij bezig was aan "The Mystery of Edwin Drood". De illustrator Luke Fildes die Dickens had aangetrokken om dit boek te illustreren, maakte direct na het overlijden "The Empty Chair", een prent van de werkkamer van Dickens. Deze prent werd gepubliceerd in "The Graphic" en werd wereldwijd een succes.
Hij werd op voorspraak van koningin Victoria begraven in de Poets' Corner in Westminster Abbey te Londen. Dit was echter niet wat Dickens had gewild. Hij gaf zelf de voorkeur aan het familiegraf in Highgate, waar zijn tijdgenoot Karl Marx een decennium later begraven zou worden.
In de jaren 1871-1874 schreef zijn vriend John Forster de eerste van een reeks biografieën.
"De Onnavolgbare".
Dickens noemde zichzelf soms ook wel "the Inimitable", de Onnavolgbare. In 2020 nam de Britse literatuurcriticus A.N. Wilson in zijn boek "The Mystery of Charles Dickens" de eigenaardige kanten van Dickens persoonlijkheid en zijn mogelijke drijfveren onder de loep. Volgens hem was Dickens veel meer dan een romanschrijver. Zijn verhalen zijn veel levendiger dan de soberder beschrijvingen van het 19e eeuwse Engeland door George Eliot of Anthony Trollope. Voor Wilson zijn Dickens' romans tevens "visionaire gedichten, sprookjes, pantomimes". We lezen Dickens, zo stelt hij, om via de door hem bedachte personages de stem van de verteller te horen, of beter zijn "meerstemmig orkest".
Hij vergelijkt Dickens met een medium dat tijdens een seance geesten oproept. Volgens Wilson zou Dickens hebben geleden aan een ernstig trauma uit zijn jeugd. Het schrijven van fictie zou hem in staat hebben gesteld "zijn demonen uit te drijven".
Bibliografie.
Dickens schreef vijftien romans:
Van zijn hand verschenen verder vijf kerstnovelles:
Van de rest van zijn oeuvre (verhalen, reisverslagen en journalistiek) zijn vermeldenswaard:

</doc>
<doc id="34854" url="https://nl.wikipedia.org/wiki?curid=34854" title="Dotteren">
Dotteren



</doc>
<doc id="34855" url="https://nl.wikipedia.org/wiki?curid=34855" title="Percutane coronaire interventie">
Percutane coronaire interventie

Een percutane coronaire interventie (PCI) – tot 2006 werd in de medische nomenclatuur gesproken van een "percutane transluminale coronaire angioplastiek" (PTCA) – is een angioplastiek, ook wel 'dotteren' genoemd, van een vernauwing (stenose) in een kransslagader. 
De ingreep bestaat uit het met een hartkatheterisatie vergelijkbare procedure inbrengen van een ballonnetje en dat vervolgens op te blazen. Het bloedvat wordt zo opgerekt en kan weer voldoende bloed doorlaten. Vaak wordt daarbij tevens een stent geplaatst: een (meestal) stalen veertje met een bepaalde vorm dat in opgevouwen toestand wordt ingebracht en op de juiste plaats tot ontplooiing wordt gebracht. Het zorgt er voor dat het bloedvat open blijft. Problemen die na het plaatsen van een stent kunnen ontstaan, zoals de vorming van bloedstolsels op het lichaamsvreemde materiaal of het dichtslibben van het vat net naast de geplaatste stent zijn met medicatie grotendeels te voorkomen. 
De uitvinder en naamgever van deze techniek is de Amerikaanse arts Charles Dotter.

</doc>
<doc id="34858" url="https://nl.wikipedia.org/wiki?curid=34858" title="Alicante">
Alicante



</doc>
<doc id="34859" url="https://nl.wikipedia.org/wiki?curid=34859" title="Galahad">
Galahad

Galahad was een van de ridders van de ronde tafel van koning Arthur. Volgens de legende was hij de zoon van Sir Lancelot du Lac en Elaine of Corbenic en stamde hij in directe lijn af van Jozef van Arimathea die weer een afstammeling van koning David was. In sommige gedichten wordt hij echter afgeschilderd als de onechte zoon van Lancelot en Guinevere, de vrouw van koning Arthur. Zijn echte moeder Elaine of Corbenic, ook genoemd Elaine met de witte handen, was de dochter van Koning Pelles of Corbenic. Dus niet te verwarren met Elaine of Astolot beter bekend als de vrouwe van Shalot, eveneens verliefd op dezelfde ridder,
Door zijn geestelijke zuiverheid, zijn kinderlijke onschuld en zijn innerlijke goedheid was hij de enige graalridder die erin slaagde de Heilige Graal, de beker waaruit Jezus dronk bij het Laatste Avondmaal, te vinden. Uiteindelijk werd hij koning van Sarras. Toen hij stierf werd hij met de Graal in de hemel opgenomen.
Galahad is de belichaming van de in de 13e eeuw heersende christelijke idealen. Vooral elementen van het kloosterleven zoals het streven naar pure zuiverheid (St. Bernard van Clairvaux) en innerlijke verlossing zijn duidelijk in legendes over hem te herkennen.
In Thomas Malory's boek "Le Morte d'Arthur" wordt uitvoerig geschreven over de zoektocht naar de Heilige graal, hoe moeiteloos Galahad zijn tegenstanders versloeg en hoe hij zijn metgezellen vaak zonder woorden naar de graal leidde. Dit deed hij samen met Bors en Parzival, maar alleen Galahad heeft de graal aangeraakt.

</doc>
<doc id="34860" url="https://nl.wikipedia.org/wiki?curid=34860" title="Alicante (provincie)">
Alicante (provincie)

Alicante (Valenciaans: "Alacant") is de zuidelijkste provincie van de autonome regio Valencia in Spanje. De provincie is gelegen aan de Middellandse Zee en heeft als hoofdstad de stad Alicante.
Alicante heeft 1.926.285 inwoners (2010) verdeeld over 141 gemeenten. Daarmee is dit een van de Spaanse provincies met de grootste bevolkingsdichtheid.
Industrie.
Belangrijke industrieën in Alicante zijn de schoenindustrie, de textielindustrie, de vervaardiging van amandelnoga, speelgoed en consumptie-ijs. Daarnaast speelt toerisme een grote rol in Alicante.
Historie.
In de 14e eeuw werd Alicante definitief opgenomen in het Koninkrijk Valencia. Daarvóór werd Alicante overheerst door de Arabieren. In de 18e eeuw werd een centralistisch bewind ingesteld door de Spaanse monarchie. De naam Alicante (Alacant in het Valenciaans) zou afgeleid zijn van het Arabische "Allah Kanth" hetgeen "Land van God" betekent.
Bezienswaardigheden.
Natuur.
Alicante heeft zes natuurparken:
Daarnaast zijn er de zeereservaten van het eiland Tabarca, de Kaap van La Nao en de Kaap van San Antonio.
Bestuurlijke indeling.
De provincie Alicante bestaat uit 9 comarca's die op hun beurt uit gemeenten bestaan. De comarca's van Alicante zijn:
Zie voor de gemeenten in Alicante de lijst van gemeenten in provincie Alicante.

</doc>
<doc id="34861" url="https://nl.wikipedia.org/wiki?curid=34861" title="Overbruggingsoperatie">
Overbruggingsoperatie

Een overbruggingsoperatie (ook bypass- of omleidingsoperatie genoemd) is een chirurgische techniek die vernauwingen van de kransslagaders van het hart aanpakt. Dit gebeurt door het leggen van nieuwe vaatverbindingen rondom het hart, zodat de bloedvoorziening van de hartspier intact blijft. Deze operatie wordt dan ook uitgevoerd als behandeling van problemen zoals angina pectoris (inspanningsgerelateerde pijn op de borst) en ter voorkoming van een myocardinfarct. Hiervoor kan worden gebruikgemaakt van verschillende technieken, waarvan de "veneuze graft" en de "linker "arteria thoracica interna"" (in het jargon meestal 'lima', "left internal mammary artery", genoemd) de belangrijkste zijn. Het hart wordt doorgaans stilgelegd tijdens de operatie, waardoor aansluiting op een hart-longmachine noodzakelijk is.
Technieken.
In het eerste geval wordt een ader (geen slagader) uit een been genomen en vanaf een gemaakte opening in de aorta naar een opening na de vernauwing aangelegd, zodat het bloed 'omloopt'; in het tweede geval wordt een slagader die aan de binnenzijde van de borstwand loopt aangesloten op de kransslagader, na de vernauwing. Omdat bij het gebruik van slagaders de omleidingen veelal langer goed blijven, wordt sinds enige tijd bij een geselecteerde patiëntengroep ook gebruikgemaakt van de arteria radialis (een van de twee slagaders in de onderarm) in plaats van een ader uit het been.
Vaak is er meer dan één vernauwing aanwezig en worden er meer vaten behandeld met een of beide technieken. Over het algemeen komt een patiënt voor een bypassoperatie in aanmerking als er veel of ernstige stenosen (vernauwingen) bestaan die niet goed te dotteren zijn. Soms is het proces echter zover voortgeschreden dat op de ernstig vernauwde bloedvaten geen goede aansluiting meer te maken is. Dan zijn er nog maar weinig behandelopties, alleen medicamenteus.
Levensverwachting.
Hoewel soms ook complicaties kunnen optreden, is een bypassoperatie relatief veilig en doorgaans succesvol. Uit een onderzoek gepubliceerd in 1992 bleek dat van de 428 patiënten die een veneuze aortocoronaire overbruggingsoperatie hadden ondergaan 66,5 procent na 13 jaar nog in leven was (of 80 procent wanneer niet-cardiale doodsoorzaken buiten beschouwing worden gelaten). Uit een onderzoek uit 2002 bleek dat van 720 patiënten die in 1995-'96 een eerste coronaire bypassoperatie hadden ondergaan 89 procent na 5 jaar nog in leven was (een twaalftal patiënten, zijnde 1,7 procent, was reeds in het ziekenhuis overleden). Een heroperatie gedurende de eerste jaren na een aortacoronaire bypassoperatie is tegenwoordig zeldzaam: slechts bij 0,8 procent van de laatstgenoemde groep patiënten was dit in de eerste vijf jaar noodzakelijk.
Historische feiten.
De eerste coronaire arteriële bypassoperatie (kransslagaderoperatie) vond plaats op 2 mei 1960 in een ziekenhuis in New York, het Albert Einstein College of Medicine-Bronx Municipal Hospital Center, en werd uitgevoerd door een team bestaande uit Robert Goetz, Michael Rohman, Jordan Haller en Ronald Dee. De Argentijnse chirurg René Favaloro voerde in mei 1967 in de Cleveland Clinic een belangrijke bypassoperatie uit met behulp van een nieuwe techniek, waarbij hij de "vena saphena magna" uit het been gebruikte als transplantatiemateriaal ter vervanging van een vernauwing in de rechterkransslagader. Later paste hij met succes de "vena saphena" als omleidingskanaal toe, een techniek zoals we die vandaag de dag nog kennen.
In 1976 leidden de wachttijden voor een openhartoperatie tot commotie in de Nederlandse politiek. Op initiatief van de voorzitter van de Nederlandse Hartpatiëntenvereniging en na inmenging van de Tweede Kamer werd een luchtbrug ingesteld naar de Amerikaanse stad Houston, waar de hartchirurg Denton Cooley Nederlandse hartpatiënten opereerde die in eigen land te lang op een wachtlijst stonden. Een aanzienlijk aantal van hen liep daar overigens het op termijn zeer schadelijke hepatitis C-virus op.

</doc>
<doc id="34862" url="https://nl.wikipedia.org/wiki?curid=34862" title="Omleidingsoperatie">
Omleidingsoperatie



</doc>
<doc id="34863" url="https://nl.wikipedia.org/wiki?curid=34863" title="Bypassoperatie">
Bypassoperatie



</doc>
<doc id="34864" url="https://nl.wikipedia.org/wiki?curid=34864" title="Cornemuse">
Cornemuse

Hoewel de naam cornemuse in het Frans doedelzak betekent, wordt er in het Nederlands in het algemeen een instrument uit de kromhoorn-familie mee aangeduid. Het is, in tegenstelling tot de kromhoorn, niet gekromd maar heeft een rechte pijp, maar het heeft, net als de kromhoorn, een houten windkap rond het dubbelriet. Het is dus in zekere zin een doedelzak met een houten zak.

</doc>
<doc id="34865" url="https://nl.wikipedia.org/wiki?curid=34865" title="Antônio Carlos Jobim">
Antônio Carlos Jobim

Antônio Carlos Brasileiro de Almeida Jobim (Rio de Janeiro, 25 januari 1927 – New York, 8 december 1994), ook bekend als Tom Jobim, was een Braziliaans songwriter, componist, arrangeur, zanger en pianist, de belangrijkste exponent van de bossanova.
Levensloop.
Jobim wordt beschouwd als de Gershwin van de Latijns-Amerikaanse muziek. Hij heeft meer dan vierhonderd songs geschreven, waarvan enkele tientallen echte "standards" zijn geworden. Hij componeerde ook de muziek voor twintig films, waarvan "Orfeu negro" (1959) de bekendste is. Zijn beroemdste lied is "Garota de Ipanema" ("The Girl from Ipanema"), met tekst van Vinicius de Moraes, dat tevens de doorbraak voor Astrud Gilberto betekende. Hij stierf in New York tijdens een hartoperatie. Hij kreeg in Brazilië een staatsbegrafenis, en de luchthaven van Rio de Janeiro is sinds 1999 naar Jobim vernoemd.
Frank Sinatra was een vriend en bewonderaar van Tom Jobim en maakte om deze vriendschap te bezegelen ook twee albums met hem. Buiten het meeslepende ritme is ook de harmoniekeuze met verrassende melodielijnen typerend voor Jobim.
Bekendste composities.
Wereldvermaard geworden liedjes van Jobim zijn:

</doc>
<doc id="34866" url="https://nl.wikipedia.org/wiki?curid=34866" title="Vadem">
Vadem

Een vadem of vaam is een oude lengtemaat, die vooral werd en wordt gebruikt om de waterdiepte aan te duiden. Het eenheidssymbool is ftm, van het Engelse "fathom". Een vadem is de spanwijdte van de armen van een niet te kleine volwassen man, thans gestandaardiseerd op zes voet, dus 1,8288 meter. De Rijnlandse vadem is 1,88 meter. Modern gebruik in de Zeevaart: 1 Vadem = 1/1000 x Zeemijl = 1,852 meter.
De vadem is een zeer oude maat en wordt al in Handelingen 27:28 gebruikt om de waterdiepte te meten. Dat is begrijpelijk als men bedenkt hoe de diepte werd gemeten. Men liet lood aan een touw in het water zakken en daarna werd het touw tussen de uitgestrekte armen afgepast, dat heet opvamen. Dat leverde meteen de diepte in vadems. Op sommige Admiraltykaarten wordt de diepte nog steeds in vadems uitgedrukt.
Dikwijls werd een vadem afgekapt tot zes voet (6 x 0,2831 m). Zo rekende men in de tijd van de Vereenigde Oostindische Compagnie dat een Amsterdamse of Nederlandse vadem 1698 mm was. Men sprak van een 'vadem hout', zijnde een stapel hout van 6 voet in het vierkant.

</doc>
<doc id="34869" url="https://nl.wikipedia.org/wiki?curid=34869" title="Westerlauwers Friesland">
Westerlauwers Friesland

Westerlauwers Friesland is het Friesland ten westen van het riviertje de Lauwers. In historische zin omvat het ook West-Friesland of reikt het zelfs tot aan het Zwin. Als westelijke grens wordt tegenwoordig het IJsselmeer of de zeestroom het Vlie aangehouden, daar West-Friesland in Noord-Holland zijn Friese karakter nagenoeg is kwijtgeraakt.
Westerlauwers Friesland wordt tegenwoordig onder de naam Fryslân (in het Nederlands: Friesland) als provincie in het Koninkrijk der Nederlanden bestuurd.

</doc>
<doc id="34872" url="https://nl.wikipedia.org/wiki?curid=34872" title="Syndroom van Gerstmann-Sträussler-Scheinker">
Syndroom van Gerstmann-Sträussler-Scheinker

Het syndroom van Gerstmann-Sträussler-Scheinker, meestal afgekort tot "GSS", is een zeer zeldzame, altijd dodelijk verlopende hersenziekte die door prionen wordt veroorzaakt. Patiënten gaan trillen, krijgen ataxie en dementeringsverschijnselen en overlijden binnen enkele jaren na het ontstaan van de eerste symptomen.
Bijzonder is dat die prionen in dit geval spontaan ontstaan door een abnormaal eiwit dat een andere configuratie heeft dan bij gezonde mensen. Omdat de structuur van dit eiwit erfelijk is bepaald, komt deze ziekte in bepaalde families volgens een duidelijk erfelijk autosomaal dominant patroon met nagenoeg volledige penetrantie voor. De ziekte is daarnaast overdraagbaar op mensen en chimpansees.

</doc>
<doc id="34873" url="https://nl.wikipedia.org/wiki?curid=34873" title="NvCJD">
NvCJD



</doc>
<doc id="34874" url="https://nl.wikipedia.org/wiki?curid=34874" title="Oerwoud (tropisch)">
Oerwoud (tropisch)

Een jungle of rimboe of (tropisch) oerwoud is een bos dat vrijwel of geheel zonder tussenkomst van mensen is ontstaan of zich zo ontwikkelt. Zo'n oerwoud komt op verschillende hoogtes in tropische klimaatzones voor. Een bijzonder rijke vorm van oerwoud is het tropisch regenwoud, dat centraal staat in dit artikel.
Gebieden met oerwouden.
Tropische regenwouden komen voor langs de evenaar, in Zuid-Amerika (het Amazoneregenwoud), Afrika, Zuidoost-Azië en Australië.
Daarnaast zijn er oerbossen in gematigde zones en subtropische gebieden. Ook Europa kent oerbossen maar ze zijn zeldzaam. In de laaglanden van West-Europa en het Middellandse Zeegebied zijn ze vrijwel volledig verdwenen. In sommige berggebieden komen bossen voor die nog tamelijk veel op een oerbos lijken. Een bekend voorbeeld van wat een laagland-oerbos zou benaderen is het oerbos van Białowieża op de grens van Polen en Wit-Rusland.
Natuur en klimaat.
Het belang van tropische regenwouden ligt in de grote biodiversiteit (soortenrijkdom) die ze herbergen, en in de invloed die ze op het klimaat hebben. Er komen vaak veel bijzondere planten en dierensoorten in voor; op een vierkante kilometer tropisch regenwoud staan vaak meer soorten bomen en andere planten dan in heel Nederland kunnen worden gevonden. Zo werden in een regenwoud in Maleisië, het Lambir National Park, 1152 boomsoorten gevonden in een gebied ter grootte van een halve vierkante kilometer. Ook de diversiteit aan vogels en insecten is enorm.
Anders dan soms wordt beweerd, vormen oerwouden niet de hoofdbron van zuurstof. Planten nemen koolstofdioxide uit de lucht op bij het groeien en geven in ruil daarvoor zuurstof af. Als de plant echter sterft rot hij weg en alle eerder opgenomen koolzuurgas komt daarbij weer vrij, en alle eerder afgegeven zuurstof wordt weer opgenomen. Alleen zolang er netto meer kooldioxide wordt gebonden dan er ontstaat bij het wegrotten maakt een bos zuurstof aan - dat wil zeggen vooral bij jonge bossen waarin de houtmassa nog toeneemt en in situaties waarin niet al het dode hout vergaat, bijvoorbeeld veenmoerassen waarin koolstof gebonden wordt in steeds dikker wordende veenlagen. Wel is het zo dat oerwouden een belangrijke opslagkamer zijn voor CO2, waarvan de volledige vrijgave catastrofale gevolgen zou hebben.
Gebruik en beheer.
Zeer waarschijnlijk zijn de huidige oerwouden al tienduizenden jaren in gebruik bij mensen. De laatste eeuw is het gebruik intensiever geworden. Doordat veel bomen in het tropisch regenwoud geschikt zijn om hout voor woningen en andere toepassingen te leveren, worden ze veel gekapt, maar ook om plaats te maken voor landbouwgrond. Veel planten- en diersoorten zijn al door kaalslag verdwenen. Volgens sommige berekeningen kunnen de tropische regenwouden binnen ongeveer 50 jaar verdwenen zijn.
Bij een duurzaam bosbeheer wordt ten hoogste zoveel gekapt dat het bos zich kan herstellen. Hout uit op deze wijze beheerde bossen kunnen het FSC-label krijgen, een keurmerk voor duurzaam bosbeheer.

</doc>
<doc id="34875" url="https://nl.wikipedia.org/wiki?curid=34875" title="VCJD">
VCJD

De aandoening vCJD (afkorting voor "variant Creutzfeldt-Jakob Disease") is een vorm van de ziekte van Creutzfeldt-Jakob die wordt veroorzaakt door het eten van vlees of (vooral) organen van aan BSE lijdende koeien. Aangetoond is dat de ziekteverwekker van vCJD overeenkomt met die van BSE (een prion).
Tot op heden zijn er ongeveer 200 gevallen wereldwijd bekend, merendeels (176) in Groot-Brittannië, waar de enige 'grote' BSE-epidemie heeft gewoed. De ziekte verloopt binnen 2 jaar fataal. De variant werd voor het eerst vastgesteld in 1996 in Groot-Brittannië. Doordat nog niet alles bekend is over de incubatietijd, is het lastig te voorspellen hoeveel gevallen van vCJD zich in de toekomst nog zullen voordoen. Oorspronkelijk liepen de schattingen van 250 gevallen tot 400 000 en meer. Het aantal zekere nieuwe gevallen in Engeland is echter 
na 2012 teruggevallen tot 0 of 1 per jaar, na rond het hoogtepunt in 2000 een jaar of zes min of meer constant te zijn geweest, rond de twintig per jaar. Op een na waren alle gevallen homozygoot voor het aminozuur Methionine op plaats 129 van hun prion-gen. Heterozygoten en homozygoten voor Valine op die plaats zijn blijkbaar beschermd tegen infectie of hebben een langere incubatietijd. De huidige analyses (2016) wijzen erop dat de piekincidentie in ca 2000 is gepasseerd en dat er nog maar zeer sporadisch nieuwe gevallen optreden. Het is theoretisch nog mogelijk dat er andere pieken in het verschiet liggen bijvoorbeeld als er vatbare groepen met een andere genetische opmaak en een langere incubatietijd zouden bestaan. In 2004 waren er in Engeland nog 9 nieuwe sterfgevallen, in 2005 slechts vijf, in 2006 tot december weer vijf. Na 2012 is er (nl. in 2016) in Engeland nog slechts 1 nieuw geval opgetreden. De epidemie lijkt daar dus inmiddels voorbij te zijn.
Over de incubatietijd van vCJD bestaat steeds minder onduidelijkheid. Schattingen liepen oorspronkelijk uiteen van 10 tot 75 jaar. De hogere schattingen worden met het uitblijven van nieuwe gevallen echter steeds minder waarschijnlijk. Besmetting is mogelijk door het eten van besmet materiaal, medische ingrepen (iatrogene besmetting)en via menselijk bloed (inmiddels 4 gevallen, waarvan 3 in Groot-Brittannië). Daarom zijn adviezen opgesteld voor nadere maatregelen ten aanzien van bloeddonoren en de behandeling van bloed.
CJD en vCJD beginnen dikwijls met kleine geheugenstoornissen, wisselende gemoedstoestanden en schokkende bewegingen in het gelaat. Na verloop van tijd doen zich andere symptomen voor: onstabiel lopen, verslechtering van het zicht, onduidelijk spreken, toenemende dementie. In het laatste stadium is sprake van incontinentie, krampachtige bewegingen, beven, stijve armen en benen en niet meer kunnen bewegen of spreken.
CJD en vCJD kunnen pas definitief worden vastgesteld na overlijden van de patiënt aan de hand van onderzoek van de hersenen. De diagnose kan niet gesteld worden door onderzoek van bloed. De diagnose is moeilijk: de gemiddelde duur van het begin van de symptomen tot aan de diagnose is elf maanden; de gemiddelde duur tussen het begin van de symptomen en overlijden is slechts 13,5 maanden.

</doc>
<doc id="34877" url="https://nl.wikipedia.org/wiki?curid=34877" title="Faciliteitengemeente">
Faciliteitengemeente

Een faciliteitengemeente is een Belgische gemeente, gelegen in een eentalig gebied, waarvan grondwettelijk is vastgelegd dat ze gemeentelijke diensten, als burgers daar om vragen, ook in een andere taal moet aanbieden dan in de officiële taal van het taalgebied waarin de gemeente ligt. Deze anderstalige diensten worden (taal)faciliteiten genoemd. Zo moeten Vlaamse of Duitstalige faciliteitengemeenten Franse taalfaciliteiten aanbieden en moeten Waalse faciliteitengemeenten Nederlandse en/of Duitse taalfaciliteiten aanbieden.
Zowel de faciliteitenregeling als de gemeenten zelf vormen regelmatig het onderwerp van tegenstellingen tussen Nederlandstaligen en Franstaligen. Veel Vlamingen vinden dat de faciliteiten hun oorspronkelijke doel niet meer dienen en daarom afgeschaft moeten worden. De meeste Franstaligen zien de faciliteiten echter als fundamenteel recht. Daar de wet die de faciliteiten regelt niets zegt over het doel van de faciliteiten of de eindigheid ervan, hetzij in tijd hetzij in doelgroep, blijven deze tegenstellingen bestaan. In Vlaanderen worden de faciliteiten sinds de jaren 90 strikter toegepast volgens de omzendbrief-Peeters.
Overzicht van de faciliteitengemeenten.
Gemeenten in het Duitse taalgebied met faciliteiten voor Franstaligen.
Dit zijn alle gemeenten van het Duitse taalgebied:
Gemeenten in het Franse taalgebied waar mogelijk faciliteiten voor Duitstaligen en/of Nederlandstaligen kunnen komen.
Zie artikel 16 van de Wet op het gebruik van de talen in bestuurszaken (18 juli 1966). Zie ook artikel 3 van de Wet op het gebruik van de talen in het onderwijs (30 juli 1963).
Officieel zijn hier geen faciliteiten, maar deze gemeenten bieden ze toch vrijwillig aan onder voorwaarden.
Geschiedenis.
De faciliteitengemeenten zijn ingesteld na de vaststelling van de taalgrens op 1 september 1963. Bepaalde gemeenten waar zowel Nederlandssprekende of Duitssprekende als Franssprekende burgers woonden, werden faciliteitengemeenten. Een gemeente verkreeg dit statuut (in principe) indien de taalminderheid er minstens 30% bedroeg. De bedoeling was dat hiermee zowel immigranten als historische taalminderheden in deze gemeenten, aan de taalgrens en in de Rand rond Brussel, ruim de tijd kregen om zich aan te passen aan de nieuwe situatie. Voordien konden gemeenten namelijk na elke talentelling veranderen van taalrol: een gemeente kreeg een tweetalig statuut als de taalminderheid groter was dan 30% en een eentalig statuut als de minderheid kleiner was dan 30%.
In de praktijk lag dit iets complexer door een omstreden vraagstelling bij sommige talentellingen, waarbij men uitging van de taal die het meest gesproken werd. Zo is vanuit Vlaamse hoek opgemerkt dat in Terhulpen en Waterloo ten tijde van de vaststelling van de taalgrens meer dan 30% Nederlands sprak, maar velen ingedeeld werden bij de groep die "meestal Frans" sprak, waardoor deze gemeenten geen faciliteiten kregen. Ook is later gebleken dat in een aantal gemeenten bij de talentelling geen eerlijke ondervraging heeft plaatsgevonden, doordat mensen onder druk werden gezet hun keuze te wijzigen. Zo werd in Edingen de bevolking aangespoord om zich als Franstalig of toch minstens als tweetalig (met als eerste taal het Frans) te laten registreren, niettegenstaande de bevolking onderling een Nederlands (Brabants) dialect sprak. Hierdoor is de gemeente uiteindelijk aan de Franstalige kant van de taalgrens beland, met faciliteiten voor Nederlandstaligen.
De telling van 1957 werd niet gehouden wegens protest van de betrokken Vlaamse burgemeesters. Bij de wettelijke vastlegging van de taalgrens in 1962 werd dan ook beslist dat de officiële tienjaarlijkse talentelling afgeschaft werd.
Talentellingen.
De uitkomst van de talentellingen in de zes faciliteitengemeenten van de Brusselse Rand tonen het effect van de verfransing van Brussel; voor al deze gemeentes opgeteld waren de cijfers als volgt:
Europees verdrag.
De Vlaamse overheid heeft ervoor gekozen het Europees verdrag voor minderheden niet te ratificeren.
Begin december 2008 veroordeelde de Raad van Europa de Vlaamse Overheid voor de niet-benoeming van 3 burgemeesters van faciliteitengemeenten in de Brusselse rand. In reactie hierop heeft de verantwoordelijke minister Marino Keulen gereageerd door deze niet bindende uitspraak naast zich neer te leggen en de betrokken drie burgemeesters opgeroepen een beroep in te stellen bij de Raad van State. Aangezien de faciliteitengemeenten onder de bevoegdheid vallen van een van de Vlaamse kamers van de Raad van State (en dus enkel Vlamingen telt), hebben de Franstalige burgemeesters deze piste niet gevolgd.
Doel van de faciliteiten.
In 1988 werden de faciliteiten 'gebetonneerd' in de grondwet. Vreemd genoeg bleef nochtans ook later de discussie bestaan of de faciliteiten in de faciliteitengemeenten al dan niet een uitdovend karakter hebben. Bepaalde Vlamingen en Franstaligen hebben tegengestelde visies ontwikkeld in de loop van de geschiedenis. Voor een voorgeschiedenis van de taalwetgeving in België, zie Taalwetgeving in België.
Volgens de Vlaamse journalist Jos Bouveroux en historicus Luc Huyse, had "de wetgever van 1962-1963 met geen woord gerept over enige beperking in de tijd. Noch in de wet zelf, noch in de Memorie van Toelichting, noch tijdens de parlementaire debatten werd er gewag gemaakt van enig tijdelijk karakter".
Nederlandstalig standpunt.
Volgens de huidige Vlaamse opinie zijn de faciliteitengemeenten, ingesteld als integratiebevorderende maatregel, zo bedoeld dat de taalminderheid een aanpassingsperiode kon doorlopen en zich na verloop van tijd de officiële taal meester kon maken, zonder veel problemen door de taalachterstand te krijgen. Uiteindelijk zouden de faciliteiten afgeschaft moeten worden en zouden de faciliteitengemeenten weer eentalig Nederlands/Frans/Duits worden.
Tientallen jaren na invoering van de faciliteitengemeenten werd deze visie door Vlaams minister Leo Peeters omgezet in een omzendbrief: "De faciliteiten zijn bedoeld als integratiebevorderende maatregel; dit houdt in dat zij per definitie, voor de individuele betrokkenen, een uitdovend karakter hebben." De Franstaligen hebben deze omzendbrief aangevochten bij de Raad van State, maar de bezwaren zijn verworpen.
Franstalig standpunt.
Franstaligen beroepen zich erop dat er nooit vermelding is geweest van het tijdelijk karakter, noch in de wetteksten noch in de memories van de wetteksten of in de besprekingen. De faciliteitengemeenten werden in 1988 zelfs in de grondwet verankerd en kunnen volgens hen dus zeker niet van tijdelijke aard zijn. Ook waren een deel van de faciliteitengemeenten, met name die in de Brusselse rand, voor 1970 (hervorming van de grondwet) niet binnen het Nederlands taalgebied. Ze waren deel van geen enkel taalgewest maar van de Brusselse Agglomeratie (bestuur). Vooral in die zes faciliteitengemeenten rond Brussel beschouwen veel Franstaligen deze gemeenten als de facto tweetalig en ijveren velen voor aansluiting bij het tweetalige Brussels Hoofdstedelijk Gewest.
Faciliteiten in de praktijk.
In faciliteitengemeenten worden berichten in beide talen opgesteld, waarbij de taal van het taalgebied als eerste wordt gebruikt. Op de stations van de NMBS gebruikt men beide talen. Daarnaast mogen alle wegwijzers en vertaalbare straatnamen tweetalig weergegeven worden.
Ook voor het onderwijs en cultuur bestaan er faciliteiten. Hierdoor kunnen bijvoorbeeld in de Vlaamse Rand (lagere) scholen worden onderhouden voor Franstalige kinderen. Hetzelfde geldt voor het Duitse taalgebied, én enkele daaraan aangrenzende gemeenten in het Franse taalgebied, waar zowel Franstalige als Duitstalige scholen zijn. In Wallonië is het Nederlandstalig onderwijs nagenoeg afwezig ten gevolge van een combinatie van een goede integratiebereidheid van de Vlamingen in die gemeenten en zware bestuurlijke en politieke Franstalige druk. Dat leidde in het verleden al tot verhitte debatten, onder meer omtrent een Nederlandstalige lagere school in de Waalse faciliteitengemeente Komen-Waasten, de enig overblijvende Nederlandstalige school in Wallonië. De Franse Gemeenschap weigert de school te erkennen, zodoende neemt de Vlaamse overheid de subsidiëring op zich. De Vlaamse overheid subsidieert wel de Franstalige scholen in haar faciliteitengemeenten op vrij grote schaal (à rato van bijna 10 miljoen euro per jaar anno 2004, met federaal geld daarvoor aan Vlaanderen gegeven).
Een bijzonder soort faciliteitengemeenten zijn de zes gemeenten die in de Vlaamse rand van Brussel gelegen zijn, met faciliteiten voor Franstaligen, en de gemeenten Voeren en Komen-Waasten. In deze gemeenten worden de OCMW-raad en het schepencollege rechtstreeks door de burgers verkozen, als garantie voor de aanwezigheid van de diverse taalgemeenschappen in het bestuur. De precieze aard van deze faciliteiten is overigens niet in alle zes gemeenten identiek.
Al even uitzonderlijk zijn de drie Waalse gemeenten Plombières, Welkenraedt en Baelen, gelegen tussen Voeren en de Duitstalige Gemeenschap. Deze gemeenten, waar de bevolking van oudsher een Nederlands/Duits grensdialect spreekt, werden bij vastlegging van de taalgrens Franstalig, maar de mogelijkheid werd opengelaten hier eventueel taalfaciliteiten voor Nederlands- of Duitstaligen in te stellen indien daar behoefte aan zou zijn (zgn. 'slapende faciliteiten'). Officieel zijn deze faciliteiten nooit ingesteld, maar enkele jaren geleden besloten de drie gemeenten om onofficieel (vrijwillig) Duitse taalfaciliteiten te verlenen aan de vele inwijkelingen uit de Duitstalige Gemeenschap in deze gemeenten.
Gevolgen.
Volgens de Vlaamse politieke wereld moesten de faciliteiten een tijdelijke maatregel zijn, hoewel dit als dusdanig nooit in de wet is vastgelegd.
De indruk bestaat dat de integratie niet op eenzelfde manier zich heeft voorgedaan in Vlaanderen en Wallonië. In de Waalse faciliteitengemeenten heeft de oorspronkelijke Nederlandstalige minderheid zich grotendeels aangepast en worden de faciliteiten er nauwelijks nog toegepast. In de meeste Vlaamse faciliteitengemeenten bestaat er echter nog altijd een aanzienlijke groep Franstaligen die gebruikmaakt van faciliteiten. Vooral in de Vlaamse Rand zijn er problemen doordat grotere groepen Franstaligen, vaak afkomstig uit Brussel, zich daar komen vestigen en weinig gemotiveerd zijn om daadwerkelijk Nederlands te leren. Het gevolg hiervan was ook dat in de meeste faciliteitengemeenten rond Brussel de Franstalige inwoners intussen veruit in de meerderheid zijn.
De taalfaciliteiten en de maatschappelijke gevolgen ervan zorgen her en der voor heel wat ergernis bij de verschillende taalgroepen. Zo werden de tweetalige bewegwijzering in het verleden regelmatig beklad. Dit gebeurt vooral in Vlaanderen en de Duitstalige Gemeenschap, waar men de invloed van de andere taalgroep, in beide gevallen de Franse, het sterkste voelt.
Toekomst.
Gezien de verschillende toepassing en uitwerking van de taalfaciliteiten gaan er in Vlaanderen bij een aantal partijen stemmen op om de taalfaciliteiten af te schaffen. Dit is echter niet mogelijk zonder een tweederdemeerderheid in het federale parlement. Het Vlaamse beleid is er alvast wel op gericht de faciliteiten zo strikt mogelijk te interpreteren, om zo het vermeende uitdovende karakter te laten gelden. Zo zijn er plannen om de vertalingen van plaats- en straatnamen in Vlaamse faciliteitengemeenten af te schaffen, omdat deze niet onder de kernfaciliteiten zouden vallen. Ook werd decennialang gestreefd naar een splitsing van de kieskring en het gerechtelijke arrondissement Brussel-Halle-Vilvoorde. Deze splitsing werd in 2012 goedgekeurd.
Moeten taalminderheden erkend worden als culturele minderheid?
De pogingen van de meeste Vlaamse partijen om het Vlaamse karakter van de faciliteitengemeenten te beschermen door de taalfaciliteiten zo beperkt mogelijk te interpreteren, stuiten bij de Franstalige partijen op groot verzet. Zij verwijzen daarom regelmatig naar verdragen van de Raad van Europa in verband met de bescherming van minderheden. De vraag is echter of een taalgroep als de Franstaligen in Vlaanderen (of de Nederlandstaligen in Wallonië) vallen onder de definitie van etnische of culturele minderheid.
Wat de Franstaligen in Vlaanderen betreft bevestigen alle wetenschappelijke studies ter zake, ook door Franstalige historici (zoals Hervé Hasquin, professor geschiedenis en voormalig MR-volksvertegenwoordiger), dat er een essentieel onderscheid bestaat tussen de Franstaligen die over heel Vlaanderen verspreid wonen en de Franstaligen in de Rand rond Brussel.
De eerste groep is reeds zo'n twee eeuwen in Vlaanderen gevestigd (met eerdere sporen van nog kleinere groepen) en bestaat uit kleine minderheden van nooit meer dan enkele procenten. Ze is te vinden in de oude burgerij van enkele grote Vlaamse steden, in enkele badplaatsen aan de kust en in de landadel verspreid over Vlaanderen. De groep omvatte in 1947 ongeveer 130.000 mensen. Recentere cijfers zijn niet beschikbaar, maar door verdere integratie is haar omvang vermoedelijk sterk geslonken. In vele opzichten is deze groep vergelijkbaar met de reeds sinds de middeleeuwen in Antwerpen wonende Joden, die grotendeels Jiddisch-sprekend zijn.
De tweede groep vormt daarentegen wel een geconcentreerde groep in de Brusselse Rand. Zoals al aangegeven, vormen zij naar schatting in vijf van de zes faciliteitengemeenten een meerderheid. Ook in andere gemeenten in de Rand zijn kleinere of grotere Franstalige minderheden aanwezig. In totaal gaat het om ongeveer 100.000 mensen. Ten tijde van de vastlegging van de taalgrens was er in deze gemeenten echter nog geen sprake van een meerderheid en begin 20e eeuw werden in de meeste gemeenten zelfs nauwelijks Franstaligen geteld (zie #Talentellingen). Het gaat hier dan ook voornamelijk om recente inwijkelingen uit Brussel en Wallonië. Deze groep is vergelijkbaar met de recente suburbane grensmigratie elders in Europa: Zwitsers uit de grensstad Bazel die zich in de Franse of Duitse grensstreek vestigen, Nederlanders uit de verstedelijkte regio's Twente en Arnhem-Nijmegen die net over de grens in Duitsland gaan wonen, en Duitsers uit het Akense die zich in Oost-België vestigen.
In Voeren is de huidige Franstalige minderheid gegroeid uit een groep Luiks- en Waalsgezinden, het deel van de bevolking dat sinds 1963 tegen de overheveling van de gemeente van de provincie Luik naar de provincie Limburg streed. De oudere generaties Vlaams- en Waalsgezinden spreken allen het plaatselijke Limburgse dialect, maar de jongere Waalsgezinden zijn echte Franstaligen en de jongere Vlaamsgezinden echte Nederlandstaligen geworden.
De Nederlandstaligen in Wallonië zijn tot nu toe vrij onderbelicht gebleven. Het gaat om verschillende groepen. De belangrijkste wordt gevormd door de in de negentiende eeuw en de eerste helft van de twintigste eeuw als fabrieksarbeider naar Wallonië verhuisde Vlamingen. Zij ontvluchtten vaak de armoede op het Vlaamse platteland door in de destijds rijke Waalse industriegebieden te gaan werken. In totaal gaat het om meerdere honderdduizenden personen, hetgeen onder meer blijkt uit de vele Nederlandse familienamen. Bijna al deze families zijn perfect geïntegreerd en vandaag zelden of nooit nog Nederlandstalig. Een tweede groep vormen de Vlamingen langs de taalgrens, waarbij onderscheid gemaakt dient te worden tussen de oorspronkelijke bewoners van gemeenten die in 1962 aan Waalse zijde van de taalgrens terechtkwamen, en recente inwijkelingen die vanwege de gunstigere grond- en huizenprijzen vlak over de taalgrens komen wonen. De oorspronkelijke bevolking heeft zich grotendeels aangepast aan de officiële taal, hoewel zij hier en daar in de meerderheid waren, zoals in Edingen. Nieuwkomers daarentegen blijven zich meer op Vlaanderen richten en zien hun Waalse gemeente louter als woonplaats. Tot slot is er nog een aanzienlijke groep Nederlandstaligen - Vlamingen én Nederlanders - die verspreid over Wallonië wonen, met als zwaartepunt de Ardennen.
Een aantal Franstalige politici heeft met succes bij de Raad van Europa aangedrongen op het sturen van een rapporteur naar België om de situatie van de Franstaligen in Vlaanderen te onderzoeken. Het doel was vooral aan te tonen dat de Franstaligen in Vlaanderen een historische minderheid zijn, die beschermd moet worden onder het Europese Kaderverdrag inzake de bescherming van nationale minderheden. Tot tweemaal toe is een dergelijk onderzoek uitgevoerd. Hoewel de oorspronkelijke rapporten vrij ver gingen in de erkenning van de Franstaligen als minderheid, werd dit in de goedgekeurde teksten steeds afgezwakt. Naar aanleiding hiervan hebben Vlaamse politici een rapporteur de taalmisstanden in Brussel laten onderzoeken. Alle rapporteurs drongen in hun verslag aan op het ratificeren van het genoemde minderhedenverdrag, maar dit ligt vooralsnog erg gevoelig in België. Overigens kan een land bij de ratificatie zelf aangeven of en welke minderheden onder het verdrag beschermd dienen te worden. De kans dat de respectievelijke taalminderheden (Franstaligen in Vlaanderen en Nederlandstaligen in Wallonië) daadwerkelijk erkend zullen worden, is dan ook bijzonder klein.

</doc>
<doc id="34880" url="https://nl.wikipedia.org/wiki?curid=34880" title="Anesthesiologie">
Anesthesiologie

Anesthesiologie is een specialisme in de geneeskunde dat zich vooral bezighoudt met het geven van anesthesie. Anesthesie betekent vrij vertaald niet gewaar worden, niet voelen.
De naamgeving van het specialisme geeft de inhoud van het vak maar beperkt weer. Het geven van narcose, het in slaap brengen van een patiënt, en het uitschakelen van gevoel, dus de anesthesie, en beweging van lichaamsdelen of spierverslapping voor operatieve doeleinden vormen een aanzienlijk deel van de taak van de anesthesioloog, de anesthesist, maar de levensondersteunende maatregelen die de anesthesioloog moet nemen om de patiënt zonder nadelige gevolgen door een operatieve ingreep te laten komen zijn minstens zo belangrijk. Dit betekent dat de anesthesioloog de patiënt voor de operatie goed op zijn of haar operatie voorbereid, de operatie in het algemeen voorbereid en tijdens de operatie voortdurend met de daartoe bestemde technische middelen de lichaamsfuncties zoals de hartslag en ademhaling van de patiënt controleert.
De anesthesioloog past zijn medische kennis en vaardigheid behalve bij het werk op de operatiekamer ook op de intensieve zorg en de afdeling spoedeisende hulp toe. Reanimeren en de behandeling van moeilijk te bestrijden pijn behoren tot het vakgebied van de anesthesioloog. Het is goed mogelijk dat hij bij het tegengaan van pijn pijnstillers voorschrijft. Zij zijn vaak de arts in een mobiel medisch team.

</doc>
<doc id="34881" url="https://nl.wikipedia.org/wiki?curid=34881" title="Borduren">
Borduren

Borduren is het maken van versieringen met naald en garen op textiel, leer of andere ondergronden. Het is een kunst die al bestaat sinds de mensheid stoffen gebruikt. Over de hele wereld wordt naar schatting vanaf 3000 v.Chr. borduursels aangebracht op weefsels.
Geschiedenis.
Overblijfselen van vroeg borduurwerk uit Oost-Azië dateren uit de Periode van de Strijdende Staten, 5e eeuw tot 3e eeuw voor Christus.
In Europa werd gedurende de Middeleeuwen kleding geborduurd voor gebruik in een kerkelijke omgeving. Dit gebeurde meestal met een zijden draad op een zijden of linnen ondergrond. Een groot aantal van deze paramenten is bewaard gebleven, zowel in musea als in een aantal kerken. Kerken zijn een belangrijke opdrachtgever gebleven. Zo worden in Spanje nog steeds op de oude manier mantels geborduurd voor processiebeelden uit de semana santa. Ook kazuifels worden nog steeds met de hand geborduurd. Dit wordt deels nog door goudborduurders gedaan.
In de Middeleeuwen werd ook borduurwerk gemaakt dat gebruikt werd in een burgerlijke omgeving. Een beperkt aantal van deze borduurwerken, waaronder bijvoorbeeld aalmoestasjes, is bewaard gebleven. De zijdeproductie die in de 15e eeuw in Italië opkwam, heeft de productie van luxe geborduurde goederen in het noordelijke deel van Europa aanzienlijk doen toenemen. De motieven die op de verschillende voorwerpen werden aangebracht waren vaak gecompliceerd en voorzien van veel details.
Tijdens de Renaissance, de laatmiddeleeuwse culturele beweging die in de veertiende eeuw in Italië begon, werd de techniek van het borduren steeds meer toegepast voor wereldse doeleinden. Keizerlijke en koninklijke families en overigen die tot de adelstand behoorden, droegen rijkversierde kleding. Ook werden stukken stof naar het Oosten gestuurd om geborduurd te worden. China is nog steeds internationaal geroemd om het zeer fijne borduurwerk.
In de zeventiende eeuw werd het bekleden van meubilair met borduurwerk populair. Door de handel met het Verre Oosten kwamen typisch oosterse motieven, zoals exotische vogels en bloemen, ook naar Europa. 
Rond 1850 werd de borduurmachine uitgevonden. Dit betekende het einde van de glorietijd van het handmatig borduren. Veel oude stoffen werden in reliëf geborduurd om zo een duidelijk beeld te creëren. Dit was zeer zwaar werk, omdat onder het borduurwerk vulsels van karton, papier en wol zaten. Vaak werden deze motieven dan ook geborduurd door mannen met veel kracht. Tegenwoordig zijn er bedrijven die gespecialiseerd zijn in het borduren met behulp van een borduurmachine van logo's, namen enzovoort. 
Soorten borduurwerk.
De volgende soorten borduurwerk worden onderscheiden:
Borduurstijlen.
Over de hele wereld zijn verschillende borduurstijlen ontstaan. Dit had vooral te maken met het soort materiaal dat er op die plaats beschikbaar was. Zijdeborduurwerk is ontstaan in China, doordat daar als eerste de zijderups werd gekweekt. In de Noord-Europese landen werd vlas gekweekt, wat een sterke vezel heeft, waardoor het linnen geschikt is voor ajourwerk. Crewelborduren is door de bloeiende Britse wolhandel in Engeland ontstaan. Katoen groeit in een warmer klimaat, waardoor dat vooral werd gebruikt in Egypte, India en de zuidelijke staten van Noord-Amerika.
Door de handel kwamen er meer materialen beschikbaar, zodat er meer variaties kwamen in de borduurstijlen van de verschillende landen.
Borduurstoffen.
Vrijwel alle stoffen kunnen gebruikt worden om op te borduren. Welke stof er gebruikt wordt, hangt af van de techniek en de toepassing van het borduurwerk.
Alle borduurstoffen zijn in verschillende dichtheden te krijgen, hierbij is het aantal draden per centimeter verschillend. Borduurstoffen zijn in allerlei kleuren verkrijgbaar, maar vaak worden lichte kleuren gebruikt zoals wit, ivoor en crème.
Borduurgarens.
Wollen garens:
Katoenen garens:
Zijden garens:
Overige materialen
Borduursteken.
De volgende steken worden vaak gebruikt, afhankelijk van het borduurwerk:
Benodigde gereedschap.
Voor het borduren zijn de volgende gereedschappen nodig:
Borduren op de naaimachine.
In de jaren 1890 introduceerde het Amerikaanse naaimachinebedrijf Singer het borduren op de naaimachine in Europa. Het borduren op de naaimachine ging ongeveer vier keer zo snel als met de hand. Singer hield in 1894 een grote tentoonstelling van zulk werk in Hamburg, in het Museum für Kunst und Gewerbe. Voor het borduren op de naaimachine werd een trapnaaimachine gebruikt. Handslingernaaimachines waren niet geschikt, omdat de borduurster beide handen vrij moet hebben).
Aan het begin van de 20e eeuw Bij aanschaf van een Singer-naaimachine werd een gratis cursus aangeboden. Singer had ook leraressen in dienst, die cursussen 'borduren op de naaimachine' gaven door het hele land. 
In 1898 werden er op de Nationale Tentoonstelling van Vrouwenarbeid werkstukken van Nederlandse borduursters tentoongesteld, onder meer van leerlingen van de Industrieschool voor Meisjes in Rotterdam, waar borduren op de als vak werd aangeboden.
In 1901 was er een tentoonstelling in Groningen van borduurwerken vervaardigd op een Singer-naaimachine. Het ging om uitsluitend Nederlands werk - terwijl er vijf jaar daarvoor, in 1896, op een soortgelijke tentoonstelling in diezelfde zaal nog enkel Amerikaans werk kon worden tentoongesteld.
Toepassingen.
Borduursel wordt zowel als wandversiering, versiering van kleding, waaronder kazuifels, vaandels, kussens en tafelkleden toegepast. Een bijzondere vorm van borduurwerk is de gobelin, die geheel in petit point wordt uitgevoerd.

</doc>
<doc id="34883" url="https://nl.wikipedia.org/wiki?curid=34883" title="Patisson">
Patisson

De patisson, ook 'pattypan' of 'scallop' genoemd, is een eetbare variëteit van de "Cucurbita pepo". Deze als groente gebruikte vrucht is een pompoen-soort. Patissons zijn ongeveer 15 tot 20 cm groot, wit, geel of groen van kleur en hebben een platte en ronde vorm. In het Nederlands wordt de patisson ook wel tulbandpompoen, keizers- of bisschopsmuts genoemd.
Van de patisson zijn er verschillende rassen: Bleekgroene van Benning, Giraumon Turban Plat en Tweekleurig. Enkele hybride versies zijn Patty, Rodeo, Patty green.
De teeltwijze van de patisson komt overeen met die van de courgette. De oogst kan van juli tot oktober doorgaan. Patissons oogst men vanaf 4 cm grootte tot ongeveer 15 cm.
Men kan patisson bereiden zoals ook de pompoen.

</doc>
<doc id="34884" url="https://nl.wikipedia.org/wiki?curid=34884" title="Oliebol">
Oliebol

De oliebol is een bolvormig gefrituurd gistdeeggerecht uit de Lage Landen. Oliebollen worden in Nederland traditioneel gegeten op oudejaarsavond. Gedurende de maanden rond de jaarwisseling (oktober t/m januari) worden ze daar op veel plaatsen in oliebollenkramen verkocht. Ze worden in deze kramen ook gebakken. Ook worden ze het hele jaar door verkocht op kermissen in Nederland en België. Oliebollen zijn vaak gevuld, meestal met krenten of rozijnen. Er kunnen ook andere ingrediënten worden toegevoegd, zoals appel, sukade, sinaasappelsnippers of room.
Een smoutebol is een soortgelijk gerecht in Vlaanderen. Ze worden in smout gebakken. Een smoutebol is doorgaans niet gevuld, vaak gebakken in ossenwit en bereid met bier of koolzuurhoudend water.
Bereidingswijze.
Het beslag wordt doorgaans gemaakt van bloem, eieren, gist, wat zout en lauwe melk of karnemelk. In plaats van gist wordt soms ook bier gebruikt, omdat hierin gist voorkomt. Het beslag dient een uur te rijzen, zodat de oliebol voldoende luchtig wordt. Oliebollen worden gemaakt door met twee lepels een hoeveelheid beslag in een pan met hete olie te laten vallen en de zo ontstane, min of meer bolvormige oliebol bruin te laten bakken. Met behulp van een ijsboltang is het ook goed mogelijk een mooi ronde oliebol te vormen. Oliebollen worden meestal met poedersuiker bestrooid.
Oorsprong.
De oorsprong van de oliebol is niet geheel duidelijk. Volgens Ineke Strouken van het Nederlands Centrum voor Volkscultuur zijn ze mogelijk voor het eerst in de middeleeuwen gebakken. Ze meent tevens dat de oorsprong ligt in wat nu Nederland is of dat ze er vlakbij voor het eerst gemaakt zijn.
Een andere, meer voor de hand liggende mogelijkheid is dat de oliebol (uiteindelijk) uit Portugal of Spanje stamt.
Spaanse en Portugese Joden, de zgn. "Sefardim", die tijdens de Spaanse Inquisitie naar Nederland vluchtten zouden hun recepten hebben meegenomen. In Portugal at men destijds al iets wat op oliebollen lijkt: oliekoeken met (gedroogde) zuidvruchten. Er zijn nog meer redenen om een Sefardisch-Joodse oorsprong voor de oliebol aan te nemen. Van oudsher worden er voor de viering van de Chanoeka, die in de winter is, zoete deegbollen genaamd "Sufganiyot" (enkelv. "Sufganiyah"), gefrituurd en vaak koud geconsumeerd, wat sterk doet denken aan de Belgisch-Nederlandse oliebollentraditie rond de jaarwisseling. Alle benamingen die in het Nederlands bestaan voor in olie gebakken deegwaar dateren van de 16e eeuw en later, d.w.z. ná de verdrijving van de Sefardische Joden uit het Iberisch schiereiland ten gevolge van het Verdrijvingsedict uitgevaardigd in 1492. Zo wordt in de Vorsterman Bijbel van 1528 voor het eerst "oliekoek" aangetroffen, die waarschijnlijk niet toevallig, als vertaling van Hebreeuws ואשישה /'ăshı̂yshâh/ (1 Kronieken 16:3) dient. De "'ăshı̂yshâh" wordt gewoonlijk geïdentificeerd als een baksel van krenten dat een rituele functie had.
Van oliekoek naar oliebol.
Eeuwenlang was de term "oliekoek" in gebruik voor wat nu de oliebol heet. De oliekoeken op een schilderij van Aelbert Cuyp uit ca. 1652 lijken veel op de hedendaagse oliebol. In die tijd werden ze in raapolie gebakken. In de loop van negentiende eeuw kreeg het woord oliebol steeds meer aanhang. In 1868 nam de Van Dale 'oliebol' op. Dat het toen echter nog geen algemeen gebruikte term was, blijkt uit het "Woordenboek der Nederlandsche Taal" (1896). Daarin wordt 'oliekoek' nog als meer gebruikelijke benaming genoemd. Vanaf begin twintigste eeuw wordt echter alleen nog over oliebollen gesproken.
Om Olie-koecken te backen (1668)
Neemt tot 2 pont Tarwe-meel / 2 pondt lange Rosijnen / als die schoon gewassen zijn / laetse in lauw water wat staen zwellen : een kop van de beste Appelen / schilt die en snijtse in heel kleyne stucken / de klockhuysen wel uyt gedaen / een vierendeel of anderhalf gepelde Amandelen / een loodt Caneel / een vierendeel loots witte Gember / een weynigh Nagelen dit wel onder een gestoten : een half kommeken gesmolten Boter / een groote lepel gist / en niet wel een pintjen lauwe Soetemelck / want het moet heel dick beslagen zijn dat het beslagh noch tay om de Lepel blijft / en dan alle het andere daer in geroert en soo laten opgaen / neemt daer toe een mengelen van de beste Raep-olie / doet daer in een korst broot een halve Appel / zetter op het vier en laet het uyt branden / keert het broot en Appel altemet om / tot het zwart en hart wort / gieter dan een schootien schoon water in / en laet het dan in de lucht kout worden / en daer naer weder op 't vier geset / als ghy die wilt gebruycken.
Oliebollentest.
Tussen 1993 en 2017 organiseerde het Algemeen Dagblad de AD-Oliebollentest. Elk jaar werd aan de hand van steek- en smaakproeven beslist welke oliebollenbakker zich dat jaar in Nederland de beste zou mogen noemen. Sinds 2018 wordt er geen oliebollentest meer gehouden door het AD na ophef over de objectiviteit van de test. In plaats daarvan doet sinds 2018 een groep van 14 vrijwilligers de test onder de naam Oliebollentestonline. De uitslag van de test is sindsdien te vinden op hun site.

</doc>
<doc id="34885" url="https://nl.wikipedia.org/wiki?curid=34885" title="Kempen (streek)">
Kempen (streek)

De Kempen (vroeger "Kempenland" of "Toxandrië" genoemd) is een zanderige streek in het noordoosten van België en in de Nederlandse provincie Noord-Brabant, ten zuiden van de lijn Eindhoven-Tilburg.
Etymologie.
De naam van de streek is een vervorming van het woord "Campinia" of "Campina", wat Latijn is voor "open vlakte". In de laat-Romeinse tijd werd de streek aangeduid met de naam Toxandrië. De Toxandriërs kennen we in de geschriften van Julius Caesar ook als Eburonen. Toxandrië verwijst naar taxus waar "ebur" in Eburonen eveneens naar verwijst.
Ligging.
De Vlaamse Kempen nemen het grootste deel van de provincie Antwerpen, het noorden, midden en westen van Belgisch Limburg en het uiterste noorden van Vlaams-Brabant in.
Als begrenzing van de Kempen in het Vlaams Gewest kan men beschouwen: in het westen de Scheldevallei en de Scheldepolders, en de lijn Wijnegem-oostrand van Lier-Boortmeerbeek, in het oosten de Maasvallei, in het zuiden de lijn Rupel-Dijle, door het noorden van Vlaams-Brabant, aan de Demer, en aan een lijn over Hasselt van Munsterbilzen tot Lanaken.
De polders langs de rechteroever van de Schelde maken geen deel uit van de Kempen, evenmin als de Antwerpse agglomeratie. De streek tussen de Beneden-Zenne en de Dijle, ten noorden van de lijn Vilvoorde-Leuven, hoort er dan weer wel bij en wordt de "Brabantse Kempen" genoemd.
Ten noorden van de grens met Nederland zetten de Kempen zich voort door de zandgronden van het zuidoosten van Noord-Brabant tot ten noorden van Eindhoven, en in Nederlands Limburg (Peel, Weert), en vormen er één geheel mee. Deze (sub)streek staat ook wel bekend als de Nederlandse- of Brabantse Kempen.
Het Kempenland ligt in het hart van het vroegere hertogdom Brabant en in het noordelijk deel van het voormalige graafschap Loon. Het moet overigens niet verward worden met het kwartier van Kempenland, dat weliswaar tot de Kempen behoort, maar er slechts een klein onderdeel van is.
Substreken.
Er zijn landbouwkundig drie substreken in de Vlaamse Kempen te onderscheiden;
De volgende gemeenten uit het zuiden van de Noorderkempen en uit het noorden van de Zuiderkempen worden soms gebundeld onder de term Middenkempen (een term die agronomisch of geomorfologisch echter zinledig is): Balen, Geel, Grobbendonk, Herentals, Kasterlee, Laakdal, Lille, Lommel, Meerhout, Mol, Dessel, Olen, Retie, Vorselaar, Westerlo, Zandhoven en Zoersel.
Natuur en klimaat.
Hét kenmerk van de Kempen is hun zanderige bodem, waardoor de Kempen tot omstreeks 1860 grotendeels bedekt waren met heide, eikenbos, vennen en veengebieden. Nu komen er nog een aantal bossen, vennen, heiden en weilanden voor, maar door zware bemesting en lintbebouwing zijn deze stilaan een eerder kleinschalig landschap geworden. De relictgebieden bevinden zich vaak op de grens tussen gemeentes of te midden van inmiddels grootschalig verkavelde landbouwgronden. Meestal omvatten ze moerassen, donken en/of heidegebieden, vaak inmiddels bebost met dennenbomen.
Her en der komen nog tot meerdere tientallen hectare grote heide- en bosrelicten voor, zoals in België de Kalmthoutse Heide (Kalmthout), het Turnhouts Vennengebied (Turnhout), landschap De Liereman (Oud-Turnhout), natuurgebieden "De Teut" (Zonhoven), "het Hageven" (Neerpelt) en "Tenhaagdoornheide" (Houthalen-Helchteren), De Maten (Genk) en het Nationaal Park Hoge Kempen. Daarbij zijn er ook plaatsen waar duinen ontstaan zijn, zoals in Kasterlee en Lichtaart, "de Sahara" in Lommel en het Gruitroderbos in Opglabbeek.
In de Kempen liggen Regionaal Landschap de Voorkempen, Regionaal Landschap Kleine en Grote Nete, Regionaal Landschap Lage Kempen en Regionaal Landschap Kempen en Maasland.
In Nederland ligt tussen Boxtel en Oisterwijk het meer dan 1200 ha grote natuurgebied Kampina. Het omvat dennenbossen en de "Kampinase Heide" en de Beerze en de Rosep stromen er meanderend doorheen. In de gemeenten Eersel, Bladel en Reusel-De Mierden ligt het natuurgebied De Kempen. Dit natuurgebied van meer dan 2000 ha omvat onder andere de "Hapertse Heide" en de "Cartierheide". Het grootste deel van het gebied is als Boswachterij De Kempen in bezit van Staatsbosbeheer. Het Leenderbos en de Groote Heide vormen een aaneengesloten natuurgebied van meer dan 3000 ha. Het natuurgebied ligt voor het grootste deel in de gemeente Heeze-Leende, kleinere gedeelten in de gemeenten Waalre en Valkenswaard. De Achelse Kluis ligt vlak bij de Groote Heide.
De Kempen zijn in de zomer de warmste plek van België. In het zuiden van de Kempen, werd op 25 juli 2019 in Begijnendijk, een recordtemperatuur gemeten van 41,8 °C. Dat was tevens de hoogste temperatuur ooit in België gemeten. In de winter zijn de Limburgse Kempen de koudste plek van Vlaanderen. Ook in Nederland zijn de Kempen, in het bijzonder het gebied rond Eindhoven, in de zomer vaak de warmste streek.
Geschiedenis.
De naam van de streek is een vervorming van het Latijnse "Campinia" of "Campina", hetgeen 'land van velden' betekent ("campus" = kamp (omheind land), veld) en heeft te maken met een type landbouw, het kampenlandschap gebaseerd op de es. In het Frans wordt de streek overigens nog steeds "la Campine" genoemd en in het Engels "the Campine". Ook worden de Kempen soms als Toxandrië of Taxandria aangeduid, een naam die naar taxus verwijst en uit de Romeinse tijd stamt.
Er zijn twee bijvoeglijke naamwoorden met de betekenis: van, in, uit, betreffende, met betrekking tot de Kempen. Voor niet-menselijke zaken gebruikt men doorgaans het bijvoeglijk naamwoord, Kempens: Kempense leem, Kempense gotiek, Kempense koeienras, Kempense kanalen. Van het Franstalige Campine afgeleid komt dan weer het bijvoeglijk naamwoord, Kempisch: het Kempisch dok, een Kempisch hoeveke, een Kempisch accent, Kempische koffiewafels, Kempische klederdracht. Een andere indeling is het frequentere gebruik van Kempens in Nederland, en van Kempisch in België.
De inwoners van de Kempen worden Kempenaars genoemd, wat ook de naam van een scheepstype is, en van een aardappelsoort waarvan het pootgoed uit de Vlaamse Kempen afkomstig is.
In de Kempen zijn tientallen urnenvelden gevonden. In de 19e en 20e eeuw zijn vooral door de ontginning van heidevelden vele urnenvelden verdwenen door afgraving. Een redelijk bewaard gebleven urnenveld is dat op de Boshoverheide bij Weert. Oorzaak van het behoud is de arme grond aldaar, waardoor niemand er iets mee gedaan heeft. Verder zijn bij de grafheuvels in Veldhoven nog (resten van) urnenvelden zichtbaar.
De Kempense bevolking leefde hoofdzakelijk van de landbouw, ook al bracht die niet veel op. De boerderijen waren de typische Kempense langgevelboerderijen die in een aantal Kempense dorpen nog te bezichtigen zijn of bewaard zijn gebleven als woonhuis. Veel van het Kempens bouwkundig, agrarisch en cultuurhistorisch erfgoed wordt bewaard in het openluchtmuseum van Bokrijk. 
De vroegere Kempische leefgewoonten en dialecten zijn onderwerp geweest van veel wetenschappelijk onderzoek en daardoor in diverse publicaties uitvoerig beschreven, onder andere door Anton de Bont ('Dialekt van Kempenland') en Theodorus Ignatius Welvaarts, de prior en archivaris van de Abdij van Postel. Het gebied is rijk aan verhalen over onder anderen de Bokkenrijders en Kabouterkoning Kyrië met zijn kaboutervolkje.
Romeinse tijd.
In de Romeinse tijd wordt heel Vlaanderen sterk geromaniseerd, uitgezonderd de Kempen; net als de noordelijke Nederlanden blijven de Kempen qua taal, geloof, bestuur en economie eerder Germaans. Toen de Romeinse veldheer Julius Caesar deze contreien bezette, werd 'Toxandria' bewoond door Keltisch-Germaanse Eburonen, en nadat die aan de top grotendeels uitgeroeid waren ten gevolge van de opstand onder Ambiorix vestigden zich hier Toxandriërs (als restvolk van de Eburonen), die hun naam gaven aan het gebied. De naam 'Ebu' in Eburonen verwijst zoals 'Toxa' in Toxandriërs beide naar taxus of venijnboom. In 358 na Chr. vestigden de Salische Franken zich als Laeti in Toxandria. Het maakte deel uit van het Romeinse Keizerrijk tussen 12 v.Chr. en 406/407 na Chr. In de vijfde eeuw volgt de tweede germaniseringsgolf met de Frankische kolonisatie.
Ook de Romeinen hebben dus hun sporen nagelaten in de Kempen. In Hoogeloon heeft men de resten van een Romeinse grafheuvel, de Kaboutersberg, en een Romeinse villa ontdekt uit de 2e eeuw. Deze villa maakte deel uit van een agrarische nederzetting. Langs een weg tussen Hapert en Casteren is een Romeinse muntschat met 2598 munten uit de 3e, 4e en 5e eeuw gevonden. Er zaten munten tussen van onder anderen Tetricus I, Julianus, Valentinianus I, Honorius en Arcadius. Van Postumus wordt vermoed dat hij uit "Deusone" kwam, dat wellicht nu het hedendaagse Diessen is, maar waarschijnlijker is dat met Deusone het riviertje de Dieze bedoeld is. In Diessen zelf zijn een fragment van een Romeinse dakpan, terra sigillata en een bronzen munt van Constantijn gevonden. In Veldhoven zijn een terracotta beeldje van de godin Diana en de resten van een Romeinse wachttoren gevonden.
Middeleeuwen.
Reeds voor de vestiging van de abdijen in de Kempen in de twaalfde eeuw, zoals die van Tongerlo, Postel en Averbode, waren er grote ontginningen. De vita van Sint-Dimpna maakte gewag van het kappen van hout in de omgeving van Geel. In de eerste helft van de dertiende eeuw werden door Hendrik I van Brabant vrijheden gesticht, waaronder Herentals in 1209, en in 1212 Turnhout, Arendonk, Hoogstraten en ten noorden van de Kempen Oisterwijk. Eindhoven kreeg pas vrijheidsrechten in 1232 en Lommel in 1332. Herentals zou uitgroeien tot een omwalde stad.
Vanaf de 13e eeuw vond vervening plaats, en er werden vele vaarten gegraven om de turf af te voeren naar de steden. Deze werden "vletsloten" genoemd, naar de vletten waarop de turf werd vervoerd. Na het afgraven van het veen bleef een schrale grond over.
De woeste gronden rond de dorpen en vrijheden in de Kempen gebruikte men vanaf de 14e eeuw als gemeenschappelijke heide voor plaggenlandbouw en het telen van schapen. De uitgestoken plaggen heidegrond, door de schapen bemest, werden gemengd met de schapenmest uit de potstal, en hiermee werd de zeer arme akkergrond de es bij de dorpen bemest.
De Kempense wol werd gebruikt in de oudere steden buiten de Kempen als grondstof voor de lakenindustrie. Er ontstond ook een lakenindustrie in de Kempen zelf. Het laken van Herentals werd uitgevoerd naar het buitenland en ook in de dorpen waren er weefgetouwen. De lakenhal op de Grote Markt van Herentals is nog een getuige van de economische bedrijvigheid uit die periode.
In de Late Middeleeuwen waren de Kempen ook het centrum van de valkerij: er werden valken afgericht voor de valkenjacht aan de Europese hoven.
Naast boeren hebben er in de middeleeuwen ook handelaars en ambachtslieden gewoond. De teuten ondernamen handelsreizen naar Nederland, Duitsland, Frankrijk, Luxemburg of zelfs Denemarken.
Nieuwe tijd.
In de zestiende eeuw kwam de lakenindustrie ten val. Enkele locaties zoals Turnhout legden zich toe op het vervaardigen van linnen en tijk uit linnen. Na de Opstand werd Noord en Zuid van elkaar gescheiden door een staatsgrens. Vooral het mercantilisme werd echt nadelig voor de regio. Het accent kwam weer op de landbouw te liggen. Veel boerderijen werden verplaatst van de hoge gronden naar de lage beekdalen. Het traditionele hallehuis maakte daarbij plaats voor de langgevelboerderij. Zo ontstond het bekende rustieke landschap. De Kempen fungeerden vaak als decor voor schilders, waarvan Genk het bekendste voorbeeld is. Museum Kempenland te Eindhoven bezit een aanzienlijke en historisch belangrijke collectie kunst van schilders, tekenaars, beeldhouwers, edelsmeden en andere handwerk(st)ers uit deze regio.
Industrialisatie.
Na de Napoleontische tijd werden de Kempische kanalen gegraven. Voor deze smalle en ondiepe kanalen werd een speciaal scheepstype gebouwd: de kempenaar.
Tot voor de Eerste Wereldoorlog was de streek dunbevolkt. Er was veel armoede omdat de grond niet veel opbracht en er nauwelijks bemest werd. Pas eind 19e eeuw vatte de Industriële Revolutie er aan. Om die reden werd Limburg lange tijd als de meest achterstaande provincie van België beschouwd. Turnhout werd in de negentiende eeuw een industriestadje in de Kempen. Belangrijk voor Turnhout en omgeving zijn de papiernijverheid, chemische en farmaceutische industrie en steenbakkerijen.
Er waren opnieuw stichtingen van verschillende abdijen voor monniken die er rust konden vinden. Zo kwamen er onder meer de abdijen van Achel, Zundert, Postel, Westmalle. Maar de grote open ruimte werd ook benut voor de eerste nucleaire installatie in België en diverse militaire terreinen, zoals het kamp Leopoldsburg, de vliegbasis Kleine-Brogel, het voormalig schietveld van Brasschaat en Cooppal met bijhorende oefenterreinen in Kaulille.
Omdat de Kempen bovendien in het midden van de IJzeren Rijn liggen, vestigde zich hier ook vervuilende industrie, waaronder veel metaalverwerkende industrie. Er waren zinkfabrieken in Balen, Lommel, Overpelt en Rotem. Na 1900 werden de Kempische steenkoolmijnen gesticht ter ontginning van de Limburgse Kempen. Vanwege de snelle industrialisatie werd de provincie ontsloten en ontstonden er (vooral na de Tweede Wereldoorlog) nieuwe kernen, waaronder Geel, Beringen en Genk.
Veel Kempische dorpen hebben zich dan ook van veel historische elementen ontdaan. De meest pittoreske dorpen in de Noord-Brabantse Kempen zijn Oirschot, Bergeijk, Eersel en Hilvarenbeek. Hier liggen ook een aantal dorpen die bekendstaan als de "Acht zaligheden". Ook in de Antwerpse en Limburgse Kempen zijn er nog mooie heidegebieden bewaard gebleven en ook hier heeft men zijn "Acht zaligheden", maar dan wel in de vorm van een merkwaardige dennenboom, de Achtzalighedenboom. Vooral de streken rond Kasterlee, Lommel en Mol zijn belangrijke toeristische trekpleisters.
Plaatsen.
Antwerpen.
In 2019 woonden in het Antwerpse gedeelte van de Kempen 461.421 mensen. De plaatsen in de provincie Antwerpen die tot de Noorder- (NK) en Zuiderkempen (ZK) behoren zijn:
Noord-Brabant en Nederlands-Limburg.
De Noord-Brabantse en/of Nederlandse Kempen wordt door de volgende Noord-Brabantse plaatsen met een gedeelte van het Limburgse Weert gevormd door:
Belgisch-Limburg**.
Er is discussie over het feit of Belgisch-Limburg al dan niet tot de Kempen behoort. Jo Guns oppert om het deel niet tot de Kempen te benoemen (J. Guns, 2024. De Kempen zonder L). 
Het Belgisch-limburgse deel dat bij de Kempen gerekend zou kunnen worden omvat: 

</doc>
<doc id="34887" url="https://nl.wikipedia.org/wiki?curid=34887" title="Loppersum (Oost-Friesland)">
Loppersum (Oost-Friesland)

Loppersum is een dorp in de Duitse deelstaat Nedersaksen. Bestuurlijk maakt het deel uit van de gemeente Hinte, gelegen in de Landkreis Aurich. Het dorp telt ruim 1450 inwoners.
Loppersum ligt in het noordwesten van Oost-Friesland, zes kilometer ten noorden van Emden aan de Bundesstraße 210 richting Aurich. Ten oosten van de plaats ligt, juist over de grens van buurgemeente Südbrookmerland, het 53 hectare grote,
beschermde natuurgebied Loppersumer Meer. Langs het dorp loopt de spoorlijn Hamm - Emden. Het station van Loppersum is echter niet meer in gebruik.
Loppersum werd voor het eerst vermeld in 1379 onder de naam "Lopsum". Gesteund door de vondst van een bronzen fibula wordt echter sterk vermoed dat de plaats al voor Christus bewoond was. In Loppersum zetelden ooit de Allena's. In 1379 werd de toenmalige, invloedrijke hoofdeling Folkmar Allena verslagen door Ocko I tom Brok in de Slag bij Loppersum. Hierbij werd ook de burcht vernietigd.
Bezienswaardig in Loppersum zijn onder meer de hervormde kerk en het herenhuis op de plaats van de voormalige burcht.

</doc>
<doc id="34888" url="https://nl.wikipedia.org/wiki?curid=34888" title="Gnosticisme">
Gnosticisme



</doc>
<doc id="34890" url="https://nl.wikipedia.org/wiki?curid=34890" title="Lul">
Lul



</doc>
<doc id="34891" url="https://nl.wikipedia.org/wiki?curid=34891" title="Koninklijke Nederlandse Akademie van Wetenschappen">
Koninklijke Nederlandse Akademie van Wetenschappen

De Koninklijke Nederlandse Akademie van Wetenschappen (KNAW) is zowel een genootschap van geleerden, een organisatie van nationale wetenschappelijke instituten als een adviesorgaan voor de overheid op wetenschapsgebied. De Akademie is gevestigd in het Trippenhuis in Amsterdam.
Doel en taken van de Akademie.
Het doel van de Akademie is het bevorderen van de wetenschapsbeoefening in Nederland. De meeste andere landen hebben een vergelijkbare wetenschapsacademie, zoals de Royal Society in Engeland, de National Academy of Sciences in de Verenigde Staten en de Koninklijke Vlaamse Academie van België voor Wetenschappen en Kunsten in Vlaanderen.
De KNAW is zowel genootschap van excellente wetenschappers als institutenorganisatie. De KNAW vervult drie taken:
Leden en organisatie van de Akademie.
Genootschap van de KNAW.
De KNAW is van oudsher een genootschap van excellente Nederlandse wetenschappers. De KNAW telt circa 500 leden. Leden worden gekozen op basis van hoogwaardige wetenschappelijke prestaties. Een lidmaatschap is voor het leven. Vanaf mei 2011 kiest de KNAW jaarlijks maximaal 16 nieuwe leden op grond van voordrachten van binnen en buiten de KNAW. Het oordeel van externe referenten weegt mee in de selectie.
Lidmaatschap van de KNAW is in Nederland een groot eerbetoon voor een wetenschappelijke carrière. De KNAW heeft gewone leden en buitenlandse leden. Daarnaast werden er tot mei 2011 correspondenten benoemd.
De KNAW bestond van 1855 tot 2017 uit twee afdelingen:
Sinds 1 januari 2017 is het genootschap van de KNAW ingedeeld in vier domeinen:
De algemene vergadering van de Akademie benoemt uit haar midden een bestuur en stelt de reglementen vast.
Bestuur van de KNAW.
Het bestuur van de KNAW stelt de hoofdlijnen van het beleid en de begroting vast. De dagelijkse leiding is in handen van de algemeen directeur.
Het bestuur van de Akademie bestaat uit de president, twee vicepresidenten (waarvan één tevens algemeen secretaris is) en de vier voorzitters van de domeinbesturen. De president is voorzitter van het bestuur. Hij of zij wordt benoemd voor een periode van drie jaar met de mogelijkheid van herbenoeming voor één periode van ten hoogste drie jaar, mits hij of zij op de datum van herbenoeming de leeftijd van 67 jaar nog niet heeft bereikt. Sedert 1 juni 2022 wordt deze functie vervuld door de hoogleraar biofysica Marileen Dogterom.
De Jonge Akademie.
De Jonge Akademie werd opgericht in 2005. De Jonge Akademie bestaat uit jonge onderzoekers die minder dan tien jaar geleden zijn gepromoveerd, zich reeds wetenschappelijk hebben onderscheiden en over een brede belangstelling voor de wetenschap beschikken. Elk jaar worden tien nieuwe leden van De Jonge Akademie gekozen. Leden treden na een vijfjarig lidmaatschap uit.
Akademie van Kunsten.
De Akademie van Kunsten begon op 23 april 2014 onder minister Jet Bussemaker van OCW. De Akademie telde in 2022 76 leden uit de hele breedte van de kunsten. De Akademie heeft tot doel de stem te vertolken van de kunsten in de Nederlandse samenleving (inclusief de politiek) en het bevorderen van de interactie tussen de kunsten onderling, de kunst en de maatschappij en tussen wetenschap en kunst.
Onderzoeksinstituten.
De volgende onderzoeksinstituten maken deel uit van de koepelorganisatie KNAW:
Volgende onderzoeksinstituten maakten in het verleden onderdeel uit van de koepelorganisatie KNAW:
Publicaties.
Een belangrijk deel van de publieke manifestaties van de Akademie is terug te vinden in haar publicaties. Enkele belangrijke series waren:
De KNAW geeft verder diverse publicaties uit, van onderzoeksrapporten en adviezen tot bundels van lezingen (symposia en congressen), gedragscodes en protocollen.
Prijzen.
Een aantal prestigieuze wetenschapsprijzen werden en worden onder verantwoordelijkheid van Akademiecommissies toegekend. Actuele prijzen zijn:
Prijzen die inmiddels niet meer door de Akademie worden toegekend zijn:
Geschiedenis van de Akademie.
Koninklijk Instituut van Wetenschappen.
In de 18e eeuw werden er verschillende verenigingen opgericht die tot doel hadden de wetenschap te bevorderen. Voorbeelden van nu nog bestaande verenigingen zijn het Bataafs Genootschap der Proefondervindelijke Wijsbegeerte, opgericht in 1761, en de Koninklijke Hollandsche Maatschappij der Wetenschappen opgericht in 1752. De genootschappen waren lokaal, vaak per provincie, georganiseerd, maar leken qua organisatie en handelwijze sterk op elkaar. De genootschappen schreven prijsvragen uit; de beste verhandelingen werden gepubliceerd. Een in 1777 opgericht onderdeel van de Hollandsche Maatschappij, de Oeconomische Tak, probeerde ondernemers aan te moedigen armen aan werk te helpen en door wedstrijden te organiseren kinderen voor het spinnen en de weefgetouwen op te leiden. De Oeconomische Tak was de voorloper van de huidige "Nederlandsche Maatschappij voor Nijverheid en Handel" (NMNH).
Nadat de provinciën verenigd waren in het Koninkrijk Holland als Franse vazalstaat, was er de wens een overkoepelend instituut van wetenschappen te vormen in navolging van het Institut de France te Parijs. Bij decreet van 4 mei 1808 werd door koning Lodewijk Napoleon het "Koninklijk Instituut van Wetenschappen, Letterkunde en Schoone Kunsten" opgericht. Dit instituut was de voorganger van de Koninklijke Nederlandse Akademie van Wetenschappen. Het Koninklijk Instituut diende als adviesorgaan ten aanzien van cultuurbeleid en moest zich “"bezig houden met het volmaken der Wetenschappen en Kunsten, om derzelver vorderingen in het Rijk bij Buitenlanders bekend te doen worden, en uitvindingen of vorderingen elders gemaakt hier te lande in te voeren"”.
Het Koninklijk Instituut bestond uit vier klassen:
De bij oprichting op 4 mei 1808 benoemde leden waren:
Eerste klasse
Tweede klasse
Derde klasse
Vierde klasse
De wis- en natuurkundige Jean Henri van Swinden werd de eerste algemeen voorzitter.
Na de abdicatie van Lodewijk Napoleon, opheffing van het Koninkrijk Holland en inlijving bij het Franse keizerrijk in 1810 mocht het instituut voorlopig doorgaan als "Hollandsch Instituut". Eind april 1812 betrok het instituut het Trippenhuis. Bij keizerlijk decreet van 21 oktober 1812 werd bepaald dat het instituut als "Institut d'Amsterdam" gehandhaafd zou worden. Na terugkeer van het Huis Oranje-Nassau in 1813, besloot de soeverein vorst op 2 februari 1814 dat het instituut door moest gaan met zijn werkzaamheden. Aanvankelijk kreeg het de naam "Nederlandsch Instituut van Wetenschappen, Letterkunde en Schoone Kunsten", maar op 6 april 1816 werd het instituut bij koninklijk besluit omgedoopt tot het "Koninklijk-Nederlandsche Instituut van Wetenschappen, Letteren en Schoone Kunsten".
Van Instituut naar Akademie.
Minister van Binnenlandse Zaken Thorbecke, zelf lid van het Koninklijk Instituut, hief bij Koninklijk Besluit van 26 oktober 1851 het instituut op. In de plaats ervan kwam er in 1851 een "Koninklijke Akademie van Wetenschappen". De Akademie moest zich gaan richten op de "bevordering der Wis- en Natuurkunde in haren gehelen omvang". Aan de adviezen van de Eerste Klasse (van de wis- en natuurkunde) had de regering altijd meer gehad dan aan de schone kunsten. Door de verandering van doelstelling van de Akademie kon een aantal voormalige leden van het Instituut niet benoemd worden tot lid van de Akademie. Onder andere Da Costa werd niet benoemd, dit tot grote verontwaardiging van Groen van Prinsterer, die daarna zijn benoeming ook weigerde. Ook Thorbecke, die betrokken was bij het opheffen van het Instituut, werd niet tot lid benoemd.
Na de val van het eerste kabinet Thorbecke in 1853 breidde de nieuwe regering in 1855 het doel van de Akademie uit met de “bevordering der taal- letter- geschiedkundige en wijsgerige wetenschappen”. Vanaf dat moment tot 2017 zou de Akademie uit twee afdelingen bestaan, gemakshalve aangeduid met de afdelingen Letterkunde en Natuurkunde. De kunstenaars zouden pas in 2014 terugkeren, namelijk in de Akademie van Kunsten.
In het laatste kwart van de 19e eeuw bracht de Akademie als raadgevend lichaam tal van door de regering gevraagde adviezen uit, zoals over de luchtzuivering in ziekenhuizen, over de invoering van gasleidingen, over de droogmaking van de Zuiderzee, over facultatieve crematie, over paalwormen, over een Frans voorstel om tijdmeting en cirkelmeting voortaan decimaal te doen, over het belang van hoger onderwijs, over de plaatsing van bliksemafleiders, over gehorigheid in cellulaire gevangenissen en over de standaardisering van maten en gewichten.
In 1909 kreeg de Akademie met de opening van het Centraal Instituut voor Hersenonderzoek haar eerste onderzoeksinstituut onder beheer. In 1916 werd het Embryologisch Instituut met de Akademie verbonden en enkele jaren later volgde het al in 1904 opgerichte Centraalbureau voor Schimmelcultures. Hiermee kreeg de Akademie voor de nationale en internationale wetenschap belangrijke collecties hersenen, embryo’s en schimmels onder haar beheer.
In 1938 kreeg de Akademie haar huidige naam. Aan de naam van de Akademie werd het woord 'Nederlandse' toegevoegd. Voortaan zou het de "Koninklijke Nederlandse Akademie van Wetenschappen" zijn. De 'k' werd niet in een 'c' veranderd, in weerwil van alle spellingsregels. De Akademie houdt vast aan haar Griekse wortels.
De nieuwe Koninklijke Nederlandse Akademie van Wetenschappen kon slechts kort van haar nieuwe naam genieten. Op last van de Duitse bezetter moest het 'Koninklijke' onmiddellijk uit de naam verdwijnen. In de oorlog bestond slechts de naam "Nederlandse Akademie van Wetenschappen". Direct na de oorlog werd de nieuwe naam in ere hersteld.
Hoewel Marie Curie en Irène Joliot-Curie al resp. in 1913 en 1946 waren benoemd als buitenlandse leden van de Akademie en Martha Adriana Muusses in 1948 als correspondentlid, werd pas in 1950 Carolina Henriette MacGillavry als eerste vrouw tot gewoon lid van de Afdeling Natuurkunde benoemd. In 1951 volgde Johanna Westerdijk en in 1955 werd Maartje Draak als eerste vrouw benoemd tot gewoon lid van de Afdeling Letterkunde. In 2023 bedroeg het percentage vrouwen in het ledenbestand 22%, onder de leeftijd van 67 jaar was dat 34%.
Met de inwerkingtreding van de Wet op het hoger onderwijs en wetenschappelijk onderzoek kreeg de Akademie in 1993 haar huidige rechtsvorm als Rechtspersoon met wettelijke taak. In deze wet werd opgenomen dat de KNAW werkzaam is op het gebied van het wetenschappelijk onderzoek, in elk geval de uitwisseling van gedachten en informatie bevordert tussen haar leden onderling en tussen deze leden en andere wetenschapsbeoefenaren en wetenschappelijke organisaties, de minister desgevraagd of uit eigen beweging adviseert over aangelegenheden op het gebied van de wetenschapsbeoefening en dat zij de wetenschapsbeoefening bevordert door werkzaamheden op dat gebied te verrichten of te doen verrichten.
Algemeen voorzitter, president en algemeen directeur.
Van 1855 tot 1973 waren de voorzitters van de afdelingen Letterkunde en Natuurkunde afwisselend algemeen voorzitter van de Akademie.
Voorzitters van de afdeling Letterkunde van 1855 tot 1973 waren:
Voorzitters van de afdeling Natuurkunde van 1855 tot 1973 waren:
De KNAW kent sinds 1973 als voorzitter een president. De presidenten waren:
Van 1960 tot 2024 had de KNAW-organisatie naast een voorzitter tevens een algemeen directeur. Vanaf 1 oktober 2024 is de dagelijkse leiding van de organisatie in handen van een collegiaal directieteam, bestaande uit een directeur algemene zaken, een directeur bedrijfsvoering en een directeur onderzoeksbeleid.
Algemeen directeur waren:
Directieteam vanaf 2024:
Archieven.
Het archief van de KNAW en haar rechtsvoorgangers van 1808 tot 1993 wordt beheerd door het Noord-Hollands Archief in Haarlem.

</doc>
<doc id="34893" url="https://nl.wikipedia.org/wiki?curid=34893" title="KNAW">
KNAW



</doc>
<doc id="34894" url="https://nl.wikipedia.org/wiki?curid=34894" title="Aristarchus van Samos">
Aristarchus van Samos

Aristarchus van Samos (Grieks: Αρίσταρχος ὁ Σάμιος; "Aristarchos ηo Samios") (ca. 310 v.Chr. - 230 v.Chr.) was een Grieks astronoom en leerling van Strato van Lampsacus. Hij was de eerste astronoom van wie is opgetekend dat hij een heliocentrisch model van de kosmos voorstelde en wel gebaseerd op beredeneerde gronden. Zijn ideeën werden verworpen ten gunste van de theorie van Plato en Aristoteles en, een half millennium later, van Ptolemaeus.
Natuurwetenschappelijke ideeën.
Relatieve afstand Aarde-Maan en Aarde-Zon.
Het enige van Aristarchus bewaard gebleven werk is "Περὶ μεγεθῶν καὶ ἀποστημάτων [ἡλίου καὶ σελήνης]" ("Over de afmetingen en afstanden [van de Zon en de Maan]"). Het lijkt uit te gaan van een heliocentrisch wereldbeeld. In dit werk probeerde Aristarchus te bewijzen dat de afstand van de Zon tot de aarde 20 keer zo groot is als van de Maan tot de aarde.
Hij meende dat de maan geen licht uitzond, maar slechts het zonlicht reflecteerde. Hij kon daardoor als volgt de relatieve afstand tot zon een aarde bepalen. Bij halve maan is de hoek Zon-Maan-Aarde 90°. Op hetzelfde moment mat hij de hoek Maan-Aarde-Zon. Dit lukte niet goed, want die hoek is moeilijk te meten, zie uitleg bij tekening. Aristarchus kon zo de relatieve lengten van de zijden Aarde-Maan en Aarde-Zon berekenen.
Middellijn van aarde en maan.
Ook vergeleek hij in datzelfde boek de middellijn van de Aarde met de middellijn van de maan. Die was af te leiden uit de schaduw van de Aarde op de maan bij maansverduisteringen. Door die schaduw te bekijken, meende hij te zien dat de aarde drie keer zo groot is als de maan, een redelijk goede benadering.
Aarde draait om de zon.
De zon is verder weg dan de maan en aanzienlijk groter dan de aarde - Aristarchus kwam uit op achttien tot twintig keer. In werkelijkheid is het ongeveer 110 keer. Op grond hiervan kwam hij tot de conclusie dat de aarde om de zon draait.
Dus volgens hem was de zon het centrum van het heelal, bewoog de aarde in één jaar om de zon en in één dag om haar eigen as en was de sfeer van de sterrenhemel onbeweeglijk. Omdat de sterren geen zichtbare parallax vertoonden, veronderstelde hij dat de sterren zeer ver weg waren. Het is echter niet zeker of hij het heliocentrisme slechts als hypothese overwoog of als bewezen propageerde zoals Seleucus van Seleucia later deed. De stoïcijnse filosoof Cleanthes meent dat de Grieken Aristarchus wegens goddeloosheid hadden moeten veroordelen. Dit zegt Plutarchus in zijn essay "Over het schijnbare gezicht in de bol van de maan" uit "Moralia".
Vernoeming.
De krater Aristarchus op de Maan is naar hem genoemd.

</doc>
<doc id="34895" url="https://nl.wikipedia.org/wiki?curid=34895" title="John Gabriël Stedman">
John Gabriël Stedman

John Gabriël Stedman (Dendermonde, 1744 – Devonshire, 5 maart 1797) was een Schots-Nederlandse officier in de Schotse Brigade van het Nederlandse leger. Hij hielp bij het onderdrukken van een slavenopstand in Suriname. Hij werd verliefd op een slavin, en probeerde haar vrij te kopen. Over zijn ervaringen schreef hij het invloedrijke boek Reize naar Surinamen en door de binnenste gedeelten van Guiana. Hierin bekommerde hij zich openlijk om de rechten van de slaven, met name om de vraag of zij als mens behandeld moesten worden.
Levensloop.
Stedman werd geboren in de Zuidelijke Nederlanden, als zoon van een Schotse vader en een (Zuid-)Nederlandse moeder. Over zijn moeder (Antonetta Christina van Ceulen, 1710-1788) tekent hij in zijn dagboek op: "it is by her mothers name and decent that we claim the above noble title [of count] so long as the year of our Lord 1562 and which name was Reygersman". Deze pretentie vindt haar oorzaak in de afstamming van zijn grootmoeder Johanna Jansdr. Reigersman (1683–1748) van de Vlaamse (Gentse) patriciërsfamilie Stoop. Enkele familieleden noemden zich inderdaad graaf en de afstammelingen van zijn broer werden in Duitsland midden 19e eeuw in de adelstand verheven. Zijn vader Robert Stedman diende ook als officier bij de Schotse Brigade.
Stedman werd in 1755 naar een Britse oom gestuurd die hem zou opvoeden, maar hij had het bij deze strenge man, die een aanhanger was van de ideeën van Jean-Jacques Rousseau, niet naar zijn zin. Daarom kwam Stedman op twaalfjarige leeftijd weer naar de Republiek. Een kapitein in het leger leidde hem op tot sergeant. In 1760 nam hij dienst bij de Schotse Brigade, die onder gezag van de Staten-Generaal stond. Stedman dronk veel en maakte schulden. Om aan zijn problemen te ontsnappen vertrok hij in 1772 op 28-jarige leeftijd naar Suriname als soldaat. Nog tijdens de overtocht begon hij een dagboek.
In Suriname was een slavenopstand uitgebroken, en de bestuurders van Suriname riepen de hulp van de Staten-Generaal in, die een legertje van 500 man met 5 schepen naar de kolonie stuurden. Stedman meldde zich op 29 oktober 1772 als vrijwilliger voor een expeditie die de opstand moest onderdrukken. Hij kreeg de rang van kapitein, en nam tussen 1773 en 1777 deel aan diverse veldtochten tegen Boni en zijn Marrons in de moerassen ten oosten van de Cottica. Zijn motieven waren deels van financiële aard. Stedman was in Paramaribo verliefd geworden op de 15-jarige slavin Joanna, een mulattin die behoorde tot de inboedel van de suikerrietplantage Fauquemberg aan de rivier de Commewijne, en had met haar een zoon gekregen, Johnny genaamd. Hij hoopte hen vrij te kunnen kopen, maar Stedman kon de koopprijs van 2000 florijnen niet opbrengen en moest zijn geliefde en hun kind daarom achterlaten. Zijn lijfknecht Quaco nam hij wel mee naar Europa na hem eerder te hebben vrijgekocht voor 500 florijnen ofwel 50 pond sterling.
Stedman keerde in 1777 terug naar de zuidelijke Nederlanden, alwaar hij opnieuw dienst nam bij de Schotse Brigade. Als gevolg van de Vierde Engels-Nederlandse Oorlog werd deze brigade in 1783 ontbonden. Alle officieren, waaronder ook Stedman - inmiddels benoemd tot luitenant-kolonel - en zijn broer William George Stedman, werden voor de keuze gesteld: opgaan in de Nationale Militie of terugkeren naar Engeland. Stedman koos voor Engeland, in tegenstelling tot zijn broer William, die in Nederland bleef en wiens zoon hier een glanzende carrière zou opbouwen. 
In diezelfde periode -1782 of 1783, de bronnen zijn er verdeeld over- overleed Joanna in Suriname. Eenmaal in Engeland trouwde Stedman met de Nederlandse Adriana Wierts (1764-1829), door Stedman zelf Adriana Wierts van Coehorn genoemd, en vestigde zich met haar in Tiverton in het graafschap Devonshire. Zij zouden in totaal vijf kinderen krijgen. De oudste zoon werd opgeleid tot zeeman en kwam op 19-jarige leeftijd tijdens zijn eerste reis door verdrinking om het leven. Johny, de zoon van Stedman en Joanna, was na de dood van zijn moeder naar zijn vader gekomen. Hij nam dienst bij de Britse marine, en stierf als adelborst aan boord van een schip in de buurt van Jamaica.
Stedman zelf overleed in Devonshire. Hij wilde naast de plaatselijke zigeunerkoning worden begraven, maar kreeg een graf aan de achterkant van de kerk. Pas in 2000 werd door nabestaanden een steen op zijn graf geplaatst.
In 2003 reisden de Nederlandse filmregisseur Leon Giesen en cameraman Marcel Prins Stedman achterna, om te proberen iets van de sfeer van toen terug te vinden. Dit resulteerde in een samen met IKON geproduceerde documentaire onder de titel "Stedman".
Boek.
Tijdens zijn verblijf in Suriname hield Stedman een dagboek bij. Het beschrijft veel dagelijkse gebeurtenissen en geeft een goed beeld van Suriname, de kolonisten en de slavernij. Hij was een niet onverdienstelijk tekenaar en maakte bij zijn aantekeningen verschillende tekeningen en waterverfschilderingen.
Stedman begon met het beschrijven van zijn verblijf in Suriname op 15 juni 1778. In 1791 overhandigde hij het manuscript aan een uitgever in Londen die zich bewoog in radicale politieke kringen. Hoewel Stedman de gebeurtenissen uit zijn dagboek al aanzienlijk gekuist had, werd het werk niet geschikt geacht voor publicatie.
De uitgever huurde redacteur William Thomson in om het te bewerken. Thomson herschreef het manuscript regel voor regel, en wijzigde of wiste passages die hij niet geschikt achtte voor het publiek, en in enkele gevallen herschreef hij passages zo, dat ze precies het tegenovergestelde weergaven van wat Stedman had meegemaakt. Dezelfde Thomson werd ook ingehuurd door pro-slavernij-groepen om verhandelingen te schrijven. Enkele graveurs, onder andere William Blake, vervaardigden afbeeldingen voor het boek op basis van Stedmans tekeningen. Toen Stedman in 1795 het eerste gekuiste resultaat onder ogen kreeg, weigerde hij het te accepteren. Tot 1796 was hij in conflict met de uitgever met de bedoeling wijzigingen terug te draaien, maar uiteindelijk gaf hij het groene licht voor de publicatie van de in zijn ogen gehavende versie. 
In 1796 werd Stedmans verslag uitgegeven te Londen onder de titel "Narrative of a five years' expedition against the revolted Negroes of Surinam". Het zou twee jaar na zijn dood ook in het Nederlands verschijnen. Ondanks de vele aanpassingen aan het manuscript speelde het boek een belangrijke rol in de bewustwording van het Europese publiek ten aanzien van de mensonterende behandeling van slaven. Het boek werd tot 1818 in verschillende landen uitgegeven. In 1824 werd het verhaal rond Stedman en Joanna uit het dagboek gelicht en apart uitgegeven. Het originele manuscript van Stedman uit 1791, dat in 1978 werd teruggevonden in de James Ford Bell Library van de Universiteit van Minnesota, toonde aan dat de tot dan toe gepubliceerde uitgaven een sterk gekuist verhaal bevatten. Stedmans losse seksuele moraal en de meest gruwelijke gewelddadige ervaringen zijn er niet in terug te vinden. Zijn relatie tot Joanna is bovendien sterk geïdealiseerd. In 1988 werd het oorspronkelijke manuscript voor het eerst gepubliceerd.
Standpunt van de auteur ten opzichte van slavernij.
In moderne tijden wordt de auteur wel eens als een eerste tegenstander van de slavernij opgevoerd. Dat was hij zeker niet. De onderstaande passage uit zijn boek vat zijn standpunt samen:
""Zie daar, welke de voornaamste amptenaaren van het bestuur in de Volkplanting van Surinamen zyn. Dit bestuur zoude niet kwaad zyn, indien het niet door eene snoode gierigheid besmet wierd, tot groot nadeel van deeze schoone Bezitting in 't algemeen, en van derzelver inwooners in 't byzonder. Deeze Volkplanting, wel bestuurd wordende, zoude een hof van Eden zyn, niet alleen voor de Europeaanen, maar zelfs voor de slaven. Het zoude niet moeielyk zyn verbeteringen op te geven, noch ook dezelve uit te voeren. Ik zal by eene andere gelegenheid de aanmerkingen mededeelen, welken ik ten deezen opzigte gemaakt heb; en ik twyfele geenzints, of een weinig oplettenheid op een enkel punt, zal de gelukkigste uitwerkingen voortbrengen. En kan ik dan al, even gelyk de Samaritaan, geen balsem op alle wonden gieten, ik zal ten minsten het geneesmiddel kunnen aanwyzen, het welk, op eene gepaste wyze gebezigd wordende, de kwaaien van een groot getal lieden geneezen zoude.
"Ik heb de onaangenaame taak ondernomen, om te bewyzen, hoe deeze Volkplanting, door bloeddorstige en gewelddadige middelen, zig zoo dikwils op den oever van haaren ondergang gezien heeft. Hoe roemryker zoude het zyn voor hun, die 'er de magt toe in handen hebben, om niet alleen haar te redden, maar ook met haar, veele fraaie Volkplantingen in de West-Indiën! zy zouden dit doen door middel der beöeffening van eene uitdeelende en algemeene gerechtigheid, en door het geven van een loffelyk voorbeeld van goedwilligheid en menschelykheid.
"Ik kan van de verhandeling van het staatkundig bestuur in Surinamen niet afstappen, zonder het afschryven van deszelfs zinspreuk, die met de daaden zoo weinig overëenkomstig is. Zy is deeze: "Justitia, pietas, fides." De wapens zyn in drie deden verdeeld, bevattende, zoo ik meen die van 't Huis van Sommelsdyk, van de West-Indische Maatschappye, en van de Stad Amsterdam: zy worden gedragen door twee klimmende leeuwen, en dienen om het papieren geld te zegelen, enz.—Maar laat ik myn verhaal vervolgen"."

</doc>
<doc id="34897" url="https://nl.wikipedia.org/wiki?curid=34897" title="Hoeksche Waard (eiland)">
Hoeksche Waard (eiland)

De Hoeksche Waard is een eiland in de Nederlandse provincie Zuid-Holland. Het eiland wordt beschouwd als een van de Zuid-Hollandse Eilanden, maar ook als een waard.
Sinds 1 januari 2019 valt het gehele eiland onder de gelijknamige gemeente Hoeksche Waard. Voor die datum bestond de Hoeksche Waard uit vijf gemeenten: Binnenmaas, Strijen, Cromstrijen, Korendijk en Oud-Beijerland.
Met inwoners op (bron: CBS) is Oud-Beijerland het grootste dorp van de Hoeksche Waard. De naam Hoeksche Waard is afgeleid van de ambachtsheerlijkheid Hoecke, het tegenwoordige Puttershoek. De Hoeksche Waard en het ernaast gelegen Eiland van Dordrecht liggen in het drukst bevaren rivierengebied van Europa.
Geografie.
Het eiland ligt in het zuiden van de provincie Zuid-Holland. De Hoeksche Waard wordt door het Spui gescheiden van Voorne-Putten, door de Oude Maas van IJsselmonde en door de Dordtsche Kil van het Eiland van Dordrecht. Het brede Haringvliet en het Hollandsch Diep vormen de barrière naar Goeree-Overflakkee en het vasteland van Noord-Brabant. Het Vuile Gat vormt in het zuidwesten de scheiding met het eiland Tiengemeten.
De Hoeksche Waard bestaat bijna geheel uit polders. Het is een agrarisch eiland met veel natuur. De Hoeksche Waard heeft ook veel dijken. Binnen de grenzen van de Hoeksche Waard ligt het meer de Binnenmaas, een restant van de Romeins-Middeleeuwse Maas. Het open landschap wordt enerzijds gekenmerkt door het patroon van polders omzoomd door smalle dijken met beplanting en soms lintbebouwing en anderzijds door de restanten van kreken met kreekruggen en veenresten met een onregelmatige strookverkaveling in het Oudeland van Strijen.
Het eiland is een van de 20 nationale landschappen in Nederland. Het gebied, ingeklemd tussen het Deltarivierengebied en de verstedelijkte Randstad bij Rotterdam kreeg deze status dank zij bijzondere kwaliteiten als openheid van het gebied, het polderpatroon en het reliëf in de vorm van kreken en dijken.
Geschiedenis.
Prehistorie.
De oudste vondsten die in de Hoeksche Waard gedaan zijn stammen uit het Neolithicum en zijn circa 4.000 jaar oud. Deze vondsten, die in Puttershoek gedaan waren, bestonden uit aardewerk. Ook in Mijnsheerenland zijn er oude aardewerkscherven gevonden. Ook in Westmaas zijn er oude vondsten gedaan die erop duidden dat er gedurende de IJzertijd aan de oevers van de Binnenmaas in zeezout werd gehandeld. Er waren hulpmiddelen aangetroffen waarmee zeezout werd bereid en verpakt voor de handel, onder andere aardewerk en afval.
Rond 2015 zijn er in Puttershoek spectaculaire vondsten gedaan van een nederzetting uit de jonge steentijd, de periode van de eerste boeren. Bij de bouw van de laatste fase van de Wijk van je Leven zijn aardewerkfragmenten, voedselresten en een kleine vuistbijl gevonden. Al deze opgravingen tonen aan dat er al heel vroeg permanente bewoning in de Hoeksche Waard aanwezig was, al ver voor de Romeinse Tijd.
Romeinse Tijd.
In de Hoeksche Waard zijn veel vondsten gedaan langs de Romeins-Middeleeuwse Maas, waarvan de Binnenmaas nu nog slechts een overblijfsel is. Sporen van bewoning en grafvelden wijzen op een intensieve bewoning op de oude Maasoevers. Sporen zijn onder meer aangetroffen in Maasdam, Westmaas en Mijnsheerenland.
Middeleeuwen.
Toen de Romeinen uit het gebied verdwenen bleef de Hoeksche Waard lang onbewoond. Pas rond 800 na Christus ontstonden er weer dorpen. Ze waren vaak gebouwd op terpen, die hier hillen worden genoemd. Dat was om zo min mogelijk last te hebben van overstromingen, die vooral vanaf 1000 na Christus het gebied teisterden. Piershille, het huidige Piershil, verwijst naar zo'n verhogende plek, een hille. Bij Maasdam zijn resten van een hille gevonden. De bewoners lieten onder meer een gesp, een mantelspeld, een rammelaar en een drinkbeker na.
Een van de oude kernen is het dorp Strijen in het oosten van het huidige eiland, dat toen nog bij het vasteland van Brabant hoorde. Dit dorp was gelegen aan de rand van het getijdengebied, langs de rivier de Striene, die van het noorden naar het zuiden door de Hoeksche Waard liep. Andere oude kernen betreffen de eilanden Corendijck en Piershille in het westen. Deze eilanden waren niet meer dan drooggevallen plekken in een gebied dat werd beheerst door het getij. 
In de loop van de 13e eeuw raakte in de Hoeksche Waard de Maas als actieve rivierloop buiten gebruik. De rivier werd in 1282 ter hoogte van het huidige Maasdam afgedamd. Het oostelijk deel werd ingepolderd en omgeven door de Waarddijk en maakte daarmee onder deel uit van de Grote Waard. Later, in de 16e eeuw, zou er ook een dam bij Westmaas gebouwd worden, waardoor de Binnenmaas als enige overblijfsel van deze rivier bleef bestaan. De inpoldering van de Grote Waard zorgde ervoor dat overstromingen minder vaak voorkwamen, en dus werd het land ook meer bewoonbaar, wat veel inwoners aantrok.
Sint-Elisabethsvloed.
Maar alles veranderde op 18 november 1421, toen de Sint-Elisabethsvloed de dijk bij Broek doorbrak en de gehele Grote Waard onderliep. De vloed veranderde de grond en het landschap drastisch en zorgde onder andere voor het ontstaan van de Biesbosch. Na de Sint-Elisabethsvloed strekte zich ten oosten van Maasdam, dat aan de uiterste westzijde van de Grote Waard had gelegen, een watervlakte of binnenzee uit die reikte tot aan Werkendam. Veel mensen kwamen bij de vloed om en hele dorpen werden vernietigd. Sommige dorpen zouden nooit meer heropgebouwd worden. Alleen de Munnikenpolder en de Sint Anthoniepolder overleefden de vloed, net als de kerk in de Sint Anthoniepolder, het oudste gebouw van de Hoeksche Waard.
Inpolderingen en bedijkingen.
Na de Sint-Elisabethsvloed werd de Hoeksche Waard langzaamaan weer ingepolderd en bewoond. De dam in de Maas werd herbouwd en nieuwe dorpen werden gesticht, zoals het huidige Oud-Beijerland, gesticht door Lamoraal van Egmont in 1559. De bedijking van de Hoeksche Waard vond in hoofdzaak plaats tussen 1538 en 1653. In de anderhalve eeuw daarna werden nog wat strookjes langs het Haringvliet en het Hollandsch Diep bedijkt. In de laatste 200 jaar is aan de omvang van het eiland dus niet veel veranderd.
In de loop van de jaren na de Sint-Elisabethsvloed werd ook de binnenzee die ontstaan was ten oosten van Maasdam ingepolderd. In deze ingepolderde gebieden werd in 1593 het dorp 's-Gravendeel gesticht. De reeks inpolderingen in oostelijke richting stokte bij de Trekdam, de ka langs de voorloper van de Dordtse Kil. Dit smalle watertje vormde voor Dordrecht de verbinding met de zee en daar moesten de landaanwinners afblijven.
Polders.
De Hoeksche Waard bestaat uit zestig polders. Naast de Sint Anthoniepolder zijn al deze polders aangelegd na de Sint-Elisabethsvloed van 1421 die het landschap van het eiland aangrijpend veranderde. Er is een vijftal ringpolders: de Sint Anthoniepolder (1357), de Oud-Heinenoordse Polder (1437), de Oud-Korendijksche Polder (1439), de Munnikenpolder (ook 1439) en de Oud-Piershilsche Polder (1524). Alle andere polders zijn op deze oude polders aangehaakt. De Eendrachtspolder uit 1653 was de laatste grote polder die werd bedijkt. In de eeuwen daarna werden alleen nog smalle stroken land bedijkt, voornamelijk langs het Haringvliet en het Hollands Diep. Bijna alle dijken zijn nog aanwezig in het landschap van de Hoeksche Waard.
Hieronder een kolom met alle polders inclusief jaar van inpoldering:

</doc>
<doc id="34898" url="https://nl.wikipedia.org/wiki?curid=34898" title="Reactiemotor">
Reactiemotor

Een reactiemotor is een motor die functioneert door het met kracht uitwerpen van materie (anders gezegd: het met een zekere snelheid uitstoten ervan) in een richting, waardoor de motor dezelfde kracht ondervindt in de tegenovergestelde richting, en daardoor in die tegenovergestelde richting versnelt (: actie = −reactie). Het kan gaan om een kortdurend proces dat beschouwd wordt als één gebeurtenis, of om een continu proces gedurende een bepaalde tijd. 
Men drukt de omvang uit in de stoot (kracht maal tijd, dit is zowel voor de uitgestoten massa als voor wat resteert gelijk aan de betreffende massa maal de betreffende versnelling maal de tijd, dus de betreffende massa maal de verandering van de betreffende snelheid), respectievelijk de stoot per tijdseenheid (de kracht, deze is zowel voor de uitgestoten massa als voor wat resteert gelijk aan de betreffende massa maal de betreffende versnelling).
Raket.
Een raket is een voorwerp voortgedreven door een reactiemotor met de benodigde reactiemassa aan boord. Uit het bovenstaande volgt dat als men een raket versnelt door bijvoorbeeld een massa uit te werpen van 1% van de massa van de raket (incl. resterende reactiemassa), de snelheidstoename 1% is van de relatieve uitstootsnelheid. Hoe hoger de uitstootsnelheid, hoe zuiniger de motor dus omspringt met zijn reactiemassa. Verder volgt dat naarmate er minder massa over is, een snelheidstoename minder reactiemassa kost: bij een vaste uitstootsnelheid neemt de massa van de raket (incl. resterende reactiemassa) exponentieel af met de snelheidstoename, tot de reactiemassa op is (raketvergelijking van Tsiolkovski). Daarom wordt vaak overtollige massa (lege brandstoftanks en niet meer nodige motoren) afgestoten (meertrapsraket); de vergelijkingen worden dan wat ingewikkelder. Vaak bestaat het grootste deel van de massa van een raket bij de start uit reactiemassa; als men bijvoorbeeld met een raket een satelliet in een baan om de aarde brengt is de benodigde reactiemassa veel groter dan de massa van de "payload", de satelliet.
Een eenvoudige toepassing en voorbeeld is het laten wegvliegen van een met gas (bijvoorbeeld lucht of helium) gevulde ballon die niet is afgesloten. Door de overdruk in de ballon verlaat het gas de ballon met een zekere snelheid. Door de elasticiteit van de ballon wordt het volume kleiner, waardoor de overdruk langer aanhoudt.
Chemisch.
Bij een chemische reactiemotor heeft de brandstof (in de ruime zin van het woord, nl. de stoffen voor de chemische reactie, dus als bijvoorbeeld zuurstof nodig is dan inclusief de zuurstof) een dubbelfunctie: deze levert de energie en de gevormde gassen vormen de reactiemassa. Een bovengrens voor de uitstootsnelheid volgt uit de energie per kg: de kinetische energie van de verbrandingsgassen kan bij een snelheid gelijk aan de uitstootsnelheid nooit groter zijn dan de energie die de chemische reactie oplevert. Bijvoorbeeld, bij 18 MJ/kg is deze bovengrens 6 km/s; in werkelijkheid is het minder doordat de efficiëntie minder dan 100% is.
Ionen.
Bij de ionenmotor is er wel reactiemassa, maar geen "brandstof" in engere zin: de energie wordt geleverd door bijvoorbeeld zonnepanelen, en de reactiemassa bestaat uit ionen. Hierbij is de uitstootsnelheid hoog, waardoor in verhouding tot de stuwkracht weinig massa maar wel veel energie wordt gebruikt.
Stuwkracht.
Voor een lancering moeten reactiemotoren ruimschoots meer stuwkracht leveren dan hun eigen gewicht (bij niet-chemische reactiemotoren zou dit moeten gelden voor het gewicht inclusief bijbehorende apparatuur voor opslag en/of opwekking van energie, zoals accu's en/of zonnepanelen). Alleen chemische reactiemotoren voldoen hieraan. Andere reactiemotoren kunnen alleen gebruikt worden als het ruimtevaartuig al in de ruimte is. Een voordeel van een reactiemotor op zonne-energie is dat de energie niet opraakt (al wordt de hoeveelheid opgewekte energie wel minder als het ruimtevaartuig zich ver van de zon begeeft).
De reactiemassa kan ook van elders worden aangevoerd, bijvoorbeeld door een slang, en ook van daar worden voortgestuwd, zie hydrojetpack en flyboard.

</doc>
<doc id="34899" url="https://nl.wikipedia.org/wiki?curid=34899" title="Epicykel">
Epicykel

Epicykels zijn hulpcirkels, meestal bedoeld om de schijnbare bewegingen van de planeten aan het hemelgewelf te kunnen verklaren.
Deze hulpcirkels zijn bedacht door Apollonios van Pergē (ca. 200 v.Chr.), en werden overgenomen door latere astronomen zoals Claudius Ptolemaeus. In zijn tijd ging men ervan uit dat de aarde in het middelpunt van het zonnestelsel stond, en dat de zon, maan en planeten eromheen draaiden. Naar het model van de Aristotelische wetenschappen, waaraan de Kerk zijn uitgangspunten over wetenschap heeft ontleend, moesten alle banen in het bovenmaanse perfect zijn: cirkelvormig. Men kon met zuiver cirkelvormige banen de beweging van de planeten aan het firmament niet verklaren.
Een eerste probleem was de soms "retrograde" (schijnbaar terugwaartse) beweging van de planeten (lussen). Dit probleem kon worden opgelost met een enkele epicykel die dezelfde middellijn heeft als de baan van de zon om de aarde. De planeten zouden in een perfecte cirkel om het middelpunt van een epicykel draaien. Het middelpunt van die epicykel beweegt zich op een grotere cirkelbaan met constante snelheid (eenparig). Deze denkbeeldige baan werd de deferent genoemd. &lt;br&gt;
Na deze verbetering doet zich een tweede probleem voor: men observeert dat de lussen van de epicykels niet even groot zijn (zoals in het eerste diagram; té eenvoudig dus) en dat de gemeten snelheid van de planeten onregelmatig is: Ptolemaeus plaatste daarom de aarde opzij van het middelpunt van de deferent (zie figuur; het middelpunt is een kruisje) en berekende de snelheid van het middelpunt van de epicykel niet meer constant (eenparig) om het middelpunt, maar eenparig "om de equant" (of vereffeningspunt (het zwarte punt), aan de andere kant van het middelpunt). Hierdoor werden de planeetbanen beter voorspelbaar: de variabele snelheid en de onregelmatige groottes van de lussen waren opgelost. De ingrediënten van het model zijn dan: een middelpunt, aan weerszijden een aardpositie en een equant, een deferent en een epicykel; een berekening kan Ptolemaeus dan maken door op een begintijdstip een startpunt op de deferent en op de epicykel te kennen, en door daaraan de hoeksnelheid op de epicykel (eenvoudig: een volle cirkel per jaar) en de hoeksnelheid vanuit de equant (afhankelijk van de planeet), beide vermenigvuldigd met de tijd sinds het begintijdstip toe te voegen. De berekening kon gebeuren met Ptolemaeus' tabellen, en met een "analoge rekenmachine" (een "volvelle"). Het resultaat is een coördinaat op de ecliptica (bv. 8 graden in Saggitarius), afleesbaar met een touwtje op de buitenste cirkel. 
De epicykels zijn even groot als de baan van de zon om de aarde. Bovendien is de omloop in de epicykels synchroon met de zon.
Zo kon de schijnbare beweging van de planeten aan de hemel worden verklaard, inclusief de "lus"vorming die inhoudt dat een planeet schijnbaar achterwaarts beweegt.
Toen Nicolaus Copernicus een ander model maakte van het zonnestelsel (zie "Heliocentrische theorie"), met daarin de zon in het middelpunt, had hij de eerste epicykel niet meer nodig. Hij ging echter nog steeds uit van perfect cirkelvormige banen: daardoor waren tientallen epicykels nodig om correcties aan te brengen.
Pas toen Johannes Kepler met zijn drie Wetten van Kepler definitief met de perfect cirkelvormige banen afrekende en elliptische banen voorstelde, kon eens en voor altijd worden afgerekend met de epicykels. Deze "nekslag" voor het model van Ptolemaeus brengt ook de genialiteit van het ptolemaeïsch model aan het licht: door de aarde in een punt opzij van de deferent te plaatsen, en de eenparige snelheid van de planeet vanuit het vereffeningspunt aan te drijven, had hij in feite een ellips gesimuleerd (aarde en equant zijn de brandpunten van die ellips)) - zonder te moeten toegeven dat het om een ellips ging. Door deze "stiekeme" ellips was het Ptolemaeïsch model ook ná Copernicus (die perfecte cirkels postuleerde, en strijdig was met de toenmalige fysica en observaties) voor de astronomen nog steeds een beter model.

</doc>
<doc id="34900" url="https://nl.wikipedia.org/wiki?curid=34900" title="Hardcore house">
Hardcore house

Hardcore house of hardcore (ook bekend als gabberhouse of gabber) en hardcore techno in het buitenland, is een muziekgenre dat bekendstaat als de hardste en snelste techno of housemuziek die er is.
Kenmerkend is het snelle en harde bassdrumtempo, dat gemiddeld rond de 160-210 bpm ("beats per minute") ligt, meestal met de tellen van een vierkwartsmaat als ritme vergezeld met snerpende basslines, kickdrums en hihats. Naast feestvocalen worden er vaak kernspreuken uit rapmuziek en films gebruikt, en er worden ook wel samples uit andere muzieksoorten gebruikt. Daarbij wordt vaak het geluid sneller gemaakt en omgezet in een pakkende melodie die synchroon loopt met de beatsnelheid.
Hardcore is ontstaan vanuit de acid house uit Chicago, techno uit Detroit en new beat uit België, samen met invloeden vanuit het ravegenre. Hardcore is ontwikkeld in Nederland. Door bijvoorbeeld hardcore-evenementen als Thunderdome en later Masters of Hardcore werd hardcore landelijk bekend. Daaruit is onder meer de gabbercultuur ontstaan. De benaming 'gabber' is ontstaan in Amsterdam, waar het woord 'gabber' of 'gap' in de volksmond wordt gebruikt en 'vriend' betekent.
Er zijn verschillende stromingen en varianten ontstaan, zoals terror, industrial hardcore en happy hardcore. Tegenwoordig is de hardcore-scene vooral vertegenwoordigd in Europese landen als Nederland, België, Duitsland, Frankrijk, Tsjechië en Italië. In de Verenigde Staten, Australië en Rusland bestaat ook een hardcore-scene met een redelijke bekendheid.
Geschiedenis.
Hardcore house kent een vrij ruime voorgeschiedenis en is ontstaan vanuit een combinatie van de muziekstromingen acid house, techno en new beat. De wisselwerking tussen deze stromingen leidde tot de opkomst van de hardcore house. Acid house werd midden jaren tachtig ontwikkeld in Chicago vanuit de house, die dan ook wel Chicago house wordt genoemd. In de latere jaren tachtig werd de techno ontwikkeld in Detroit, wat een mix is van Chicago house, funk, electro en elektrische jazz met elektronische muziek. Eind jaren tachtig werden techno en acid house ook op houseparty's in het Verenigd Koninkrijk, Duitsland, Nederland en België gedraaid. Ondertussen ontstond er in België ook new beat, een cross-over van EBM (Electronic body music) en house, waaronder acid house. Een belangrijke ontwikkeling was een kruisbestuiving tussen acid house uit de Britse rave en new beat uit België. New beat kreeg een agressiever industrialgeluid en er ontstond een hardere variant van acid house. Begin jaren negentig begonnen Duitse dj's de techno te intensiveren qua snelheid en ruwheid. Er ontstond een technovariant doordrenkt met acid house, die vervolgens begon te transmuteren in het hardcoregeluid.
Oorsprong.
Een aantal toonaangevende hardcoreproducers en -dj's van het eerste uur vinden hun oorsprong in de rave-scene en waren in die tijd vooral bezig met rave te experimenteren. Dit is een combinatie van electro, techno, acid house en italodisco. Dat zijn de eerste muziekgenres die op typische raves werden gedraaid, eerst met name in het Verenigd Koninkrijk en Duitsland, maar later ook in België en Nederland. Het werd ook wel jarentachtighardcore genoemd door de ravers. Early rave kwam ongeveer gelijktijdig op met het hardcoregeluid. Vooral in de startfase werden zij beide nog als identiek gezien, dit omdat rave in de begintijd ook acid house met techno combineerde en er een hardere variant van probeerde te maken. Rave had later meer de neiging om vrolijker te klinken om zodoende een breder publiek aan te trekken. Naast de mainstream werd het ondergrondse geluid wel steeds meer geaccepteerd; er ontstonden daarmee twee aparte stromingen in de rave. De hardcore heeft dat ondergrondse geluid als het ware opgepakt, maar dan gebaseerd op de kruisbestuivingen tussen techno, acid house en new beat, gecombineerd met de invloeden van de early rave.
Ontstaan.
1e erkende hardcore house van tegenwoordig is ontwikkeld in Nederland en werd groot in Rotterdam. De eerste platen met typerende hardcorehouse-elementen verschenen in 1990. In 1992 kreeg de hardcore meer een eigen geluid en werd dan ook wel gabberhouse genoemd. In het buitenland wordt het ook wel Rotterdam- of hardcore techno genoemd. In Vlaanderen was deze muziekstijl aanvankelijk minder succesvol dan techno, maar in de midden jaren negentig waaide de muziek met de gabbercultuur volledig over naar Vlaanderen en rond het stadsgebied van Doornik in de club "Temple Of House La Bush" met DJ Vince en DJ Bass als de resident DJ van de kamer "Temple Of Hardcore La Bush".
Een duidelijk en enkel beginpunt van de hardcore aanwijzen is nogal onvolledig omdat het vrij geleidelijk is verlopen. In het algemeen wordt er aangenomen dat "We have arrived" van Mescalinum United van Marc Acardipane de eerste hardcore-productie is. Dit muziekstuk werd voor het eerst in 1991 uitgebracht op de plaat "Reflections Of 2017" op het label Planet Core Productions, dat opgericht werd in 1989 in het Duitse Frankfurt am Main. Als men de plaat beluistert hoort men veel invloeden van andere stijlen die vrij kenmerkend zijn voor de hardcore. De eerste hardcore track in België is "Catwalk", uitgebracht in 1991 door het Belgische duo T99.
1990: DJ Rob en Paul Elstak.
Een van de pioniers van de hardcore-scene is DJ Rob (Rob Janssen), die vanaf 1989 de huis-dj was in discotheek Parkzicht in Rotterdam. De discotheek staat ook bekend als de bakermat van de hardcore. Naast het liberale deurbeleid mocht er ook geëxperimenteerd worden met housevarianten. DJ Rob draaide dan ook wel de hardere techno uit Detroit en Duitsland, die hij mixte met ritmes uit een drumcomputer, de Roland TR-909. Daarmee creëerde hij een uniek geluid dat wekelijks veel publiek aantrok vanuit heel Nederland.
In 1990 ontmoet hij dj Paul Elstak, die vanaf 1987 diskjockey was in de Rotterdamse discotheek BlueTiek-In. Samen met zijn dj-mentor en housepionier Hithouse (Peter Slaghuis) produceerde hij in 1990 de single "Father Forgive Them" van Holy Noise. Andere producers van Holy Noise zijn DJ Rob Fabrie (Waxweazle of The Headbanger) en Richard van Naamen. Het nummer werd een hit door DJ Rob in Parkzicht, en er was intussen een samenwerking ontstaan tussen hem en Paul Elstak, waarbij zij platenselecties en producties uitwisselden en mixten. De twee Rotterdamse dj's begonnen een offensief als reactie op de dominante Amsterdamse dancescene. De stijl van DJ Rob werd steeds harder met vooral instrumentale platen, zoals T99 met Anasthasia uit België. Later in 1991 was DJ Rob een van de initiatiefnemers van 'De Houseparty Ahoy' in de Maashal van Ahoy, die wel wordt beschouwd als het eerste grote hardcorefeest.
1991: eerste hardcore-uitgaven.
In september '91 werd door L.A. Style het nummer "James Brown is Dead" uitgebracht, waarop Holy Noise reageerde met "James Brown is Still Alive". Deze wisselwerking is toonaangevend geweest binnen de ontwikkeling van hardcore: beide nummers worden wel als eerste (Nederlandse) hardcoreproducties beschouwd. Datzelfde jaar kwam Human Resource met "Dominator" uit en ook Speedy J met "Pullover", die beide ook typische hardcore-elementen vertonen. Ook het nummer "The nightmare" van Holy Noise verscheen, dat qua snelheid al overeenkwam met de hardcore. Labels zoals Dance International Records brachten ook wel early rave en hardcore uit.
In 1991 kreeg het genre de bijnaam 'gabberhouse' wat als eerste publiekelijk werd aangekondigd door houseproducent D-Shake in een VPRO-muziekprogramma. In New York wordt het Amerikaanse label Industrial Strength Records opgericht door Lenny Dee.
Earlyhardcoreperiode.
De early hardcore is de hardcore uit de vorige eeuw en loopt van 1992 tot en met 1999. Deze stroming is qua geluidskarakter duidelijk te onderscheiden van de hardcore die erna volgde.
1992: producties en evenementen.
In 1992 wordt het label Rotterdam Records opgericht door Paul Elstak en wordt nu wereldwijd erkend als het eerste hardcorelabel. De eerste plaat is "Amsterdam Waar Lech Dat Dan?" van de Euromasters uit Rotterdam. De plaat wordt beschouwd als de allereerste (echte) gabberplaat, oftewel volledig hardcore. Zoals de titel en ook de plaatcover aangeeft is het een soort uithaal naar Amsterdam. De opzet was ook om Rotterdam meer op de kaart te zetten en duidelijk aan te geven dat de echte hardcore uit Rotterdam kwam. Rotterdam Records maakte deel uit van Mid-Town Records dat zowel platenmaatschappij als platenwinkelketen was. Paul Elstak werkte daar en zodoende kreeg hij direct respons van klanten die onder meer zijn producties kochten. Datzelfde jaar worden er diverse early rave- en hardcoreplaten uitgebracht door Rotterdam Records. Zoals DJ Rob zijn eerste plaat "1992 Is For You", maar ook "Poing" van Rotterdam Termination Source die nummer 2 werd in de Nederlandse Top 40. En ook andere hardcore-klassiekers als "Alles Naar De Klote" van de Euromasters en "Rotterdam Subway" van General Noise.
De plaat "Hocus Pocus" van het gelijknamige producersduo scoort hoog in de Europese hitlijsten en haalt in Italië de eerste plaats. Het duo Charly Lownoise &amp; Mental Theo "(Speedcity tour)" ontstaat datzelfde jaar, daarnaast hebben ze Master Maximum Records opgericht. Andere grotere hardcorelabels die in 1992 werden opgericht zijn K.N.O.R. Records (Kicking Noise Of Rotterdam) en Rave Records, met artiesten als; DJ Gizmo en The Darkraver. Deze beide dj's hebben een pioniersrol als vertegenwoordigers van de Haagse hardcore-scene. The Darkraver is ook de bedenker van de term 'hakkûh' – oftewel hakken – de dansstijl die onlosmakelijk verbonden is met de hardcore en de gabbercultuur.
Het mediabedrijf ID&amp;T werd in 1992 opgericht en organiseerde als eerste "The Final Exam" (pre-thunderdome) in juni in de Jaarbeurs Utrecht. Er traden een aantal dj's op die een pioniersrol hebben in de hardcore-scene. Zoals DJ Dano, Buzz Fuzz, DJ Gizmo (leden van The Dreamteam opgericht door The Prophet) en DJ Rob. Tijdens een groot openluchtfeest in juli 1992 genaamd Euro Rave blijken de uitgebrachte platen behoorlijk aan te slaan. Het feest werd georganiseerd door Rige Entertainment (Rige Distribution B.V.) met de Maasvlakte in Rotterdam als locatie. In september 1992 werd het eerste grootschalige Hellraiser evenement gehouden in de Utrechtse Vechtsebanen onder de titel 'Hellraiser presents: "We are E " - deel 3', de overige delen in 1992 werden vrij kleinschalig in Amsterdam gehouden. In oktober 1992 werd de eerste (officiële) Thunderdome georganiseerd door ID&amp;T in Thialf Heerenveen, met The Dreamteam als dj's. De gekozen naam Thunderdome betekent letterlijk vertaald 'Donderkoepel', vanwege het harde geluid in een grote ruimte. Ondanks de 3000 bezoekers draaide ID&amp;T wel verlies, maar hier werd wel de basis gelegd door het later succesvolle hardcore-evenement. In december werd het feest "Nightmare At The Park" gegeven in Parkzicht Rotterdam door muziekevenement Nightmare.
1993 t/m 1994: landelijke bekendheid.
In 1993 werd hardcore landelijk bekend als de hardste house of gekenmerkt als gabberhouse of gabber, vooral vanuit Rotterdam. Hardcore werd onder meer bekender gemaakt door zes succesvolle Thunderdome-feesten dat jaar. Die bracht datzelfde jaar ook vier hardcore-compilatie-cd's uit. Met bekende artiesten als: The Dreamteam, Neophyte, Charly Lownoise &amp; Mental Theo, Lenny Dee en DJ Gizmo. Het duo Charly Lownoise &amp; Mental Theo waren beide betrokken bij het samenstellen van de eerste Thunderdome-cd's. Het eerste Hellraiser album komt ook in 1993 uit. Dat jaar kwam een (mainstream) hardcorestroming tot stand die zich steeds meer ging onderscheiden van de muziekstijl mellow. Met het eerste album van Thunderdome wordt dit met de rebelse ondertitel: "Fuck mellow, this is hardcore from hell" duidelijk aangegeven. In vergelijking met hardcore is mellow heel rustig, melodieus en zweverig qua karakter. Datzelfde jaar worden er ook vijf Hellraiser feesten georganiseerd in diverse plaatsen. Vooral in Rotterdam sloeg de hardcore behoorlijk aan onder jongeren, en de gabbercultuur deed langzaam zijn intrede. Naast de Rotterdamse discotheken Parkzicht en Pompeii werden er in 1993 drie feesten georganiseerd door hardcore-evenement Nightmare. Onder de titel "A Nightmare in Rotterdam" en als locatie de Energiehal in Rotterdam heeft dit evenement een belangrijke rol gespeeld binnen de hardcoregeschiedenis. De Energiehal werd druk bezocht door duizenden feestbezoekers en verkreeg naamsbekendheid in binnen- en buitenland, en droeg daarom ook wel de bijnaam 'de gabbertempel'. In 1993 wordt ook het eerste Mysteryland dancefeest georganiseerd in Lelystad met onder andere The Dreamteam als dj's.
In 1993 verschenen eropvolgende hardcore-labels zoals die van ID&amp;T en Rotterdam Records zijn sublabel Terror Traxx. Als reactie op de 'Rotterdamse gabberhouse' verscheen dat jaar het eerste Amsterdamse hardcorelabel genaamd Mokum Records opgericht door Freddy B (Fred Berkhout). De titel is gekscherend opgezet want gabbers is Jiddisch voor kameraden en Mokum betekent Amsterdam in het Jiddisch. De andere grotere hardcorelabels opgericht in 1993 zijn onder andere: Trashcan Records, Dreamteam Productions, Brrr Records, en Ruffneck Records.
In 1994 maakte de hardcore een zeer succesvolle doorbraak door, met veel cd- en grammofoonplaatuitgaven, feestevenementen en de hardcore werd een rage onder jongeren in Nederland. Veel verkochte compilatie-cd's van dat jaar zijn onder meer: Thunderdome 5 t/m 7, het tweede Hellraiser album, House Party 8 "(The Hardcore Ravemix)", Rave The City 1 t/m 3 en Rotterdam Techno Is Hard Hard Hard 1 en 2. De grotere hardcore-labels opgericht in 1994 zijn: Forze Records, Dwarf Records, BZRK Records, Coolman Records, Babyboom Records en Waxweazle. De grote feesten van dit jaar zijn: Thunderdome (3), Hellraiser (5) en Nightmare (3).
1995 t/m 1997: popularisering.
In deze periode beleefde hardcore een hoogtepunt. Vrijwel wekelijks gingen vele duizenden liefhebbers naar houseparty's waar zij nachtenlang feestten op platen van onder anderen Neophyte, Rob Gee en 3 Steps Ahead. De allergrootste feesten van deze periode zijn: Thunderdome (12 feesten), Hellraiser (5), Nightmare (8) en Masters of Hardcore (6). In 1995 wordt het evenement Masters Of Hardcore opgericht door Bass D &amp; King Matthew, voor het eerst gehouden op 1 juli 1995 in de sporthallen van Almere. In het volgende jaar wordt het gelijknamige label opgericht door DJ Outblast en King Matthew, met veel uitgaven blijkt dat later een van de meest succesvolle labels te zijn. Een van de productiefste producenten genaamd Erik Ypma (beter bekend als onder andere: Dione, E-Noid en S.R.B.) begint rond 1995 met zijn eerste uitgaven. Ook de groep Rotterdam Terror Corps start in 1995, ze zijn bekend geworden vanwege een aantal klassiekers en hun voorstellingen op het podium.
Hardcore is mateloos populair in de periode 1995 t/m 1997: veel compilatie-cd's haalden grote omzetten, er verschenen tijdschriften zoals Strobe (1995) en Thundermagazine (1996), het programma hakkeeh (1996) verscheen op televisie, radioprogramma's zoals "hakkuh" op New Dance Radio werden uitgezonden, er verschenen gabberpersiflages in reclamespots van onder andere Duyvis en KitKat en de film "Naar de klote!" kwam uit in 1996. Tegelijkertijd wist de vrolijkere variant happy hardcore regelmatig de Top 40 te bereiken, als eerste met het nummer "Wonderful Days" van Charly Lownoise &amp; Mental Theo; die behaalde een tweede plek. Het nummer "I wanna be a hippy" van het Engelse Technohead onder Mokum Records wist de eerste plaats wel te behalen. In deze periode verscheen er veel meer happy hardcore in de Top 40, waaronder elf nummers van Charly Lownoise &amp; Mental Theo, en zeven nummers van Paul Elstak en in 1996 kwamen de Party Animals met drie nummer 1-hits.
In 1996 wist het parodienummer "Gabbertje" van Hakkûhbar de eerste plaats van de Top 40 te behalen en dat zorgde voor een kettingreactie. Twee maanden later kwam Gabber Piet met het nummer "Hakke &amp; Zage" als reactie, waarna er meer dergelijke nummers verschenen, van bijvoorbeeld "Gabber Wijffie" en de "Mosselman". De platenmaatschappij Mecado richtte zich vooral op het uitgeven van gabberparodieën. Met behulp van reclamespots werden kinderachtige verzamelalbums zoals "Hakkûh &amp; Flippûh" goedkoop aangeboden bij het grote publiek. Door de commerciële promotie van deze 'kleuterhardcore' en gabberpersiflages in reclames werd de hardcore-scene behoorlijk geridiculiseerd. Volgens sommigen zoals DJ The Prophet waren dit soort producties de doodsteek voor de gabbermuziek.
1998 t/m 2000: einde van de hype.
Vanaf eind 1997 nam de populariteit van hardcore in Nederland behoorlijk af, zodoende werd de muziekstroming langzamerhand weer underground. De hype duurde ongeveer vijf jaar en kwam ten einde vanwege vercommercialisering en negatieve berichtgeving van de media. Veel labels hielden ermee op in die tijd, waaronder de meeste sublabels van ID&amp;T. Fans haakten bijvoorbeeld af omdat de hardcore te commercieel en mainstream was geworden. Vooral oudere liefhebbers wilden niet meer geassocieerd worden met de ridiculiserende stereotypering van de gabbercultuur. De beeldvorming van gabbers was ronduit negatief, ze werden beschouwd als: 'drugsgebruikers, onopgeleid, gewelddadig, racistisch en seksistisch' – maar dat bleek achteraf gezien zwaar overtrokken. Ondanks een toename van maatschappelijke acceptatie fragmenteerde de gabbercultuur. Er ontstonden twee gabbertypes: meelopers – denigrerend als zwabbers of wannabes aangeduid – en echte- of undergroundgabbers. De eerste groep is mainstream, burgerlijk, commercieel, draagt minder vaak gabberoutfits en beluistert ook andere soorten muziek, terwijl de undergroundgabbers zich hiervan distantieerden. De gabberscene was niet meer 'één grote familie' waar het ooit bekend om stond.
In 1998 bleek dat de gabberscene nog steeds wel de populairste jeugdcultuur van Nederland was, bestaande uit ongeveer 150 000 gabbers; wat ongeveer een op de zeven jongeren was. Maar de jaren 1998 t/m 1999 worden wel beschouwd als het dieptepunt van de hardcore-scene, waarin verschillende media de hardcore doodverklaarden. Desondanks werd het succesvolle Neophyte Records in 1999 opgericht door DJ Neophyte, met onder andere het Evil Activities project. In 1999 verschijnt ook het Franse album "Neurophonie" van de formatie Micropoint met daarop de allereerste frenchcore. In 2000 brengt Masters Of Hardcore vier compilatie cd's uit sinds hun eerste album in 1996.
Maar in de periode 1998 t/m 2000 werden er veel minder feesten georganiseerd in vergelijking met voorgaande jaren en sommige producers stapten over op andere housestijlen zoals hardhouse en early hardstyle. Grote evenementen als Thunderdome en Masters of Hardcore bleven wel bestaan, waar bovendien vrijwel alleen maar echte hardcoremuziek werd gedraaid. Ook nieuwe, jaarlijkse evenementen zoals Hardcore Overdrive en Project Hardcore hielden de hardcoremuziek levendig. Maar ID&amp;T was wel genoodzaakt om Thunderdome 2000 in de Expo in Gent af te lassen wegens onvoldoende kaartenverkoop. Op Mysteryland moest ID&amp;T datzelfde jaar op de mainstage de hardcore vervangen door een ander house-genre.
Hardcore was over het commerciële hoogtepunt heen en sommige producenten begonnen daarom te experimenteren. Bijvoorbeeld de combinatie van hardcore met hardtrance heeft geleid tot het nieuwe genre hardstyle. Maar ook industrial hardcore, een subgenre opgebouwd uit vaak sterk vervormde beats en geluidjes waarbij vooral een melodie ontbreekt, kan achteraf worden gezien als een combinatie van hardcore en techno. De 'Promo Files' van DJ Promo op het platenlabel van ID&amp;T speelden daar onder andere een belangrijke rol in. Na een meningsverschil start DJ Promo in 2000 The Third Movement waarop hij onder andere zijn 'Promo Files' afmaakt. De formatie Endymion wordt in 2000 opgericht en met hun eerste album worden zij gezien als de pioniers van darkcore. Door het ontstaan van deze nieuwe subgenres werd de mainstream van hardcore ook weer wat breder.
Millenniumhardcoreperiode.
De millenniumhardcore is de hardcore van het eerste decennium van het millennium. Deze stroming is qua geluidskarakter ook te onderscheiden van de early hardcore.
2001 t/m 2005: de wederopstanding.
Vanaf 2001 begint de hardcore weer aan een gestage opmars, hoewel de ruigere of donkerdere (underground) hardcore eigenlijk nooit is weggeweest. De mainstream, die we in deze periode als millenniumhardcore kennen, wordt naast terror en happy hardcore verbreed met de andere substromingen: industrial hardcore, darkcore en frenchcore. In 2001 wordt het Korsakoff-project gestart door DJ Catscan – met de bedoeling om melodieuze toegankelijke hardcore te maken. Enzyme Records wordt ook opgericht in 2001 door Patrick van Kerckhoven met daarop vooraanstaande producenten zoals Endymion, Nosferatu, Ophidian en Meagashira. Dit platenlabel richt zich vooral op industrial hardcore en darkcore. In 2001 maakt Angerfist zijn debuut op het compilatie-album Masters of Hardcore IX met vijf nummers onder verschillende aliassen.
De dominerende stijl in de mainstream van deze periode kwam onder andere van Masters of Hardcore, vanuit de andere substromingen werd die stijl wel gekscherend 'draaiorgelcore' of 'popcore' genoemd. Masters of Hardcore reageert hier op door in 2002 te starten met een darkcore compilatiereeks. De Italianen hebben ook meegeholpen met de heropleving van hardcore; door middel van vooruitstrevende producties en diverse klassiekers uit te brengen op de hardcorelabels: Traxtorm Records, D-Boy Black Label en Hardcore Blasters. Ook in Spanje wordt hardcore steeds bekender door producenten als Javi Boss en DJ Juanma.
Rond 2002 werd het kledingmerk Lonsdale populair in de gabbercultuur. Het merk was enige tijd populair binnen de rechts-extremistische skinhead-scene, zodoende kreeg het kledingmerk een rechts-extremistisch imago. Sommige gabbers droegen al een Nederlands vlaggetje op hun bomberjack, waren kaal en schoven hun vaderlandsliefde niet onder stoelen of banken. Sommige zogenaamde 'Lonsdale-jongeren' droegen het merk met daarbij legerkisten, witte veters en opgerolde spijkerbroekpijpen met bretels. Dergelijke figuren werden (vooral door gabbers) ook wel "wazi's" genoemd, een verwijzing naar "wazig", omdat het hen aan een echte ideologie zou ontbreken en ze de naam "nazi" niet eens verdienen. Het overgrote deel van de gabbers hangt geen overtuigde extreemrechtse ideologie aan. In 2001 werden op een Thunderdome-evenement tweehonderdvijftig (4%) van de zesduizend bezoekers geweigerd vanwege rechts-extremistische kledij of uitingen. Er ontstaat ook een stroming die zich antiracistisch opstelt vanwege de onvrede door de negatieve beeldvorming. Om van het imago af te komen wordt het feest Hardcore United in 2005 georganiseerd door Art of Dance. In voorgaande jaren werden er ook al antiracistische nummers geproduceerd.
Volgens partyorganisatoren en dj's uit de hardcorewereld is hardcore house of gabberhouse weer helemaal terug. Volgens hen is er een tweede generatie opgestaan, ditmaal zonder kale hoofden en Australian trainingspakken, maar met betere muziek en professioneler opgezette feesten. Vanuit deze jaren is ook, uit hardcore en techno, een nieuwe stroming ontstaan die tegenwoordig enorm is in de wereld van de elektronische muziek: Hardstyle. Hardstyle is een mix van deze 2 genres en is enorm opgebloeid vanaf de jaren 2008/2009.
2006 t/m 2009: bloeien als vanouds.
De opstand vanuit de beweging tegen het racisme binnen de scene begint zijn vruchten af te werpen. Er is een strenger deurbeleid tegen de zogenaamde 'wazi's' of 'houthakkers' – het gepogo wordt ook niet echt meer gewaardeerd.
Ondertussen vindt er in hardstyle een metamorfose plaats. De kenmerkende reverse bass wordt vervangen door een kick die van toonhoogte verandert. Hierdoor groeit het geluid steeds meer richting de hardcore. Als dan later ook de substroming raw hardstyle ontstaat, vervagen de grenzen met hardcore vrijwel helemaal. De stap van het hardstyle-publiek naar de hardcore wordt daardoor ook makkelijker, zodat de aanhangers onderling kunnen groeien. Daarnaast wordt het harde geluid weer populair, worden grote early hardcore-feesten georganiseerd, zoals Pandemonium, Mindcontroller en Ghosttown.
Jumpstyle beleeft - na de hit van DJ Norman vs Darkraver met "Komt ie dan he" (2004) en na de muziek van Jeckyll &amp; Hyde samen met de clips van Patrick Jumpen - een hoogtepunt, oftewel het werd een rage in 2007. De allereerste jump(achtige) nummers komen vanuit de oldschool-hardcoreperiode, zoals Speedy J met "Pullover" (1991) en Rotterdam Termination Source met "Poing" (1992).
Presenthardcoreperiode.
Vanaf 2010 ontstaan er weer nieuwe substromingen met ieder zijn eigen helden. Bijvoorbeeld Crossbreed, een mix van hardcore en drum &amp; bass, deze stijl wordt vooral vertegenwoordigd door het Zeeuwse duo The Outside Agency. Of Uptempo Hardcore door Partyraiser, maar ook de frenchcore van Dr. Peacock slaat behoorlijk aan in Nederland. Er worden ook cross-overs tussen hardcore en hiphop gemaakt, zoals The Opposites met het nummer "Broodje Bakpao", Yellow Claw met hun mixtapes en de single "Nooit Meer Slapen" en het gezamenlijke nummer "Thunder".
In 2010 maakt Paul Elstak de soundtrack voor de film "New Kids Turbo". In 2013 behaalt Angerfist (als enige hardcore-producer) de 34e plek in de top-100 van dj's van DJ Mag. Het feest op 12 december 2012 in de RAI Amsterdam zou het laatste Thunderdome-feest zijn geweest, maar na vijf jaar wordt er toch nog een Thunderdome-feest aangekondigd. Op 28 oktober 2017 wordt in Utrecht het 25-jarig bestaan van hardcore gevierd met een ode aan deze muziekstroming.
Nederlandse hardcore-dj's reizen de hele wereld over, er zijn grote feesten in India, Australië, Italië, Portugal, talloze landen in Oost-Europa en zelfs in Amerika.
Stromingen.
In de hardcore zijn er een aantal stromingen met behoorlijk veel substijlen en of variaties, die ook wel in elkaar overlopen. In de meeste gevallen worden de verschillen gekenmerkt door het aantal beats per minuut oftewel bpm. Maar ook met het aangeven van soort karakter worden verschillende stijlen beschreven. Verder worden er ook termen gebruikt om een bepaalde perioden aan te geven binnen de hardcore-scene zoals:
Early rave (1989-1996) is de beginperiode van ravemuziek en vooral in de startfase verwant met de hardcore.
Mainstream.
Mainstream, mainstream hardcore of mainstyle is de hoofdstroom van de hardcore en is daarmee de kern van hardcore house. Mainstream is overgevloeid vanuit de earlyhardcoreperiode, die destijds de mainstream was. Een duidelijke aanduiding van de mainstream ontwikkeling is dat nummers melodieuzer werden. Dit was omstreeks 1995 met de opkomst van Masters of Hardcore, en opvolgend met de invloeden is dat bepalend geweest voor de nieuwe koers in de mainstream. De meeste artiesten in de hardcore richten zich dan ook op deze stijl. Mainstream is een zeer ruim begrip in de hardcore-scene en bevat veel verscheidenheid. In vergelijking met happy hardcore worden vrij commercieel klinkende mainstream nummers weleens gezien als een soort standaardformule hardcore. In dergelijke gevallen worden die dan ook weleens popcore genoemd, maar in het algemeen is de mainstream wel de rode draad en de toegankelijkere vorm binnen de hardcore-scene.
Mainstream begint meestal standaard met een intro en bevat voornamelijk film- en of rapvocalen naast de breaks en de melodie. Binnen dit genre zijn er ook veel artiesten die afwijken van de standaard, met andere stromingen of stijlen als invloed. In de meeste gevallen is aan het verloop van de structuur of de kicks te horen dat het mainstream is. Buiten het genre zijn er artiesten die ook experimenteren met andere stijlen. Vrijwel ieder hardcorelabel heeft bepaalde kenmerken waarin het zich onderscheidt van de rest. Daarbij brengen de meeste labels verschillende stromingen of substijlen uit en kunnen er eventueel nieuwe varianten ontstaan.
Labels en artiesten.
Een aantal toonaangevende artiesten en grote labels uit binnen- en buitenland die (mainstream)hardcore uitbrengen zijn:
Mainstream heeft officieel gezien geen subgenres, de subgenres zijn (meer) ontstaan vanuit de hardcore zelf. Mainstream is wel behoorlijk breed en gebruikt veel invloeden vanuit andere stromingen. Waarmee mainstream eruit springt, is het toegankelijkere karakter en de feestgerelateerde thema's, zoals; een anthem (muziekhoofdact). De meeste labels creëren meerdere hardcore-genres, en nummers kunnen ook samenvallen, zoals bijvoorbeeld; Mindustries met Deus Ex Machina; dat is zowel industrial hardcore als darkcore. Verder zijn er naast subgenres soms microgenres, een genre met een specifiek kenmerk, oftewel een uiteindelijk subgenre; vrijwel altijd een subgenre van een subgenre. De (hoofd)genres of stromingen hebben veel bekendheid/erkenning opgedaan, met; veel uitgaves, aparte feestpodia, een eigen karakter en/of tempo en zijn daarom meer toonaangevend en groter qua stroming ten opzichte van de andere varianten.
Uptempo hardcore.
Uptempo hardcore of kortweg uptempo zit met 185 tot 220 bpm tussen mainstream en terror in qua tempo. Rond 2012 is uptempo ontstaan en omstreeks 2016 zijn uptempo-nummers duidelijk te onderscheiden van de andere hardcore. Eigenschappen zijn: laagdrempelige productie, krankzinnig snelle synth leads (frequent gebruik van hoofdmelodieën) en screeches (hoog schelle- of doordringende geluiden), bijtende/raspende kicks en zelden (complete) melodieën. Naast het snellere tempo en energieke karakter wordt uptempo gekenmerkt door kicks met hoge frequenties, waardoor een piepend geluid ontstaat, betreffende nummers worden daarom ook weleens; peep- of piepcore genoemd. Uptempo maakt geregeld mashups of bootlegs (meerdere nummers gebruiken); bijvoorbeeld met een ode aan de oudere hardcore. Uptempo kan gezien worden als een heropleving van hardcore en met vrij veel; animo, producties en feestpodia ook als nieuwste genre beschouwd worden. De stijl komt van Partyraiser vanwege zijn opgepitchte nummers op b-kanten van platen. Er zijn diverse artiesten, labels en Youtube-kanalen die specifiek uptempo uitbrengen.
Een aantal toonaangevende artiesten van grote labels uit binnen- en buitenland die uptempo hardcore uitbrengen zijn:
Terror.
Terror, terrorcore of ook wel terreur is een radicalere maar vooral snellere vorm van hardcore. De snelheid van terror is 200 tot 300 bpm en daarmee zit het tussen uptempo en speedcore in qua tempo. Daarnaast staat terror (meestal) in schril contrast tegenover happy hardcore qua karakter. Want nummers bevatten vaak geluidseffecten die 'terreur' oproepen; er worden vaak schelle of scherpe kicks gebruikt met bijvoorbeeld heavy metalmelodieën; en daarbij snelle; harde en/of ruige beats. Regelmatig met schreeuwende-, scheldende- of confronterende vocalen. Het gaat grotendeels om de hoge snelheden en voorbijkomende effecten in een nummer. Hoewel sommige buitenstaanders zich ergeren, komt het geluid vaak door een uitlaatklep in de terrorscene, meestal met een knipoog bedoeld of met een korrel zout genomen. Speedcore is sneller, maar de beathardheid gaat daardoor verloren; terror staat daarom wel bekend als de hardste hardcore.
Het eerste (destijds) terror-nummer; Jackhammer (Juli 1992), komt van Cybersonik uit Canada. Meer dan een maand later (11 September 1992) komt; Alles Naar De Kloote (250 bpm) uit van de Euromasters (Harm Reefboer en Teun Hooihouse). Waarvan een sample voorkomt in het nummer; Hardcore Chicago van Delta 9 uit Amerika; die experimenteerde destijds (1994) ook met terror. Daarnaast kwam Extreme Terror uit (1994) van DJ Skinhead uit Amerika; er wordt aangenomen dat daarmee de genrenaam terror is ontstaan. Ook kwam dat jaar het album TerrorCore EP uit van DJ Heaven (1994) in Duitsland. Later pakte Delta 9 het terrorgeluid weer op (Mei 1995) en bracht een volledig terror-album (vinylplaat) uit, genaamd; Hate Tank. Waarna er meer terror-uitgaven kwamen, zoals; Terrordrome V (Augustus 1995), voorgaande uitgaves (vanaf 1994) waren eerder (gewoon) hardcore. Hetzelfde jaar, werd ook Rotterdam Terror Corps opgericht; die bracht (1995) o.a. het nummer; Terror Never Dies uit. Waarvan het laatste gedeelte sneller is; een vaker voorkomend fenomeen. Vervolgens werd het eerste terrorlabel; Violent Recordings opgericht (1996) in Duitsland. Waarna het Italiaanse terrorlabel; Head Fuck Records (1997) werd opgericht. Daarna in de opvolgende jaren verschenen Nederlandse terrorlabels, zoals; Cunt Records (1998), Hong Kong Violence (2001) en TIT Records (2002). Met het terrorcompilatiealbum; This is Terror (2002) kreeg het terrorgenre meer naamsbekendheid (naast de hardcore); met een reeks van 15 uitgaven. Daarbij verschenen andere terrorcompilaties, waaronder; Terrordrome, Xtreme Terror, Tunnel Of Terror, Terrorcore, 10 Years Of Terror, Temple Of Terror en Terror Impact.
Een aantal toonaangevende artiesten van grote labels uit binnen- en buitenland die terror uitbrengen zijn:
Speedcore.
Speedcore is een hardcore-genre met vaak agressieve thema's en is vooral zeer snel, met 300 tot 600 bpm als specifiek subgenre, en het genre zelf gaat van 300 tot ongelimiteerde/oneindig bpm. Vroegere speedcore lag rond de 240 bpm (en hoger); dat is tegenwoordig terror. Korte stukken van speedcore worden soms in (gangbare) hardcore gebruikt, als tussenstuk; vaak vlak voordat de kick of beat erin komt. Naast de snelheid, kan speedcore vaak onderscheiden worden met; de agressieve of overstuurde elektronische slagwerken, die onderbroken worden door hyperactieve snaredrum- of tomtomfills. Veel producenten creëren kicks of beats met een overversnelling, waardoor het blokgolven worden; die minder op- en aflopen. Vaak wordt er gebruik gemaakt van; gewelddadige-, vulgaire- en aanstootgevende thema's; waarmee grenzen van het genre verlegt worden.
De eerste speedcore is onderwerp van discussie, en was behoorlijk experimenteel destijds, op volgorde vanaf 1992; Cybersonik uit Canada, Euromasters uit Nederland en Moby uit Amerika; en (niet zeker op volgorde) in 1993; 303 Nation, Sorcerer en Atari Teenage Riot. Terugkijkende waren dat destijds zowel terror- als speedcore-nummers of -elementen. Echter, kwamen Disciples Of Annihilation met Ya Mutha Part II (280bpm) in 1994; en later (in samenwerking met DJ Narotic) met N.Y.C. Speedcore in 1996; waarmee het genre destijds duidelijk werd aangegeven. – Tussentijds nog uitgaves van Embolism uit Australië in 1995 en in datzelfde jaar wordt (techno) speedcore (voor zover bekend) als eerste met een flyer aangegeven. – Daarnaast uitgaves in 1996 van: DJ Skinhead, Napalm, DJ Tron en Sonic Overkill. Daarmee kan gesteld worden dat speedcore in 1996 is ontstaan – en tot het nieuwe millennium; early speedcore genoemd kan worden – waarna ook het gemiddelde aantal bpm is opgelopen naar minimaal 300. Pas in de vroege jaren 2000 werd er (gebruikelijk) naar het huidige genre speedcore verwezen.
Microgenres of sub-subgenres van speedcore zijn; (blackened-) gezwarte speedcore; een combinatie van black metal en speedcore. Gepioneerd in de vroege jaren 2000 en herkenbaar aan de tremolo-gitaren en krijsende zang van black metal. En (melodic-) melodieuze speedcore; een of meer melodieën spelen de belangrijkste rol in een speedcore-nummer. De bedoeling is dat de melodie niet wordt overstemd door de snelle kicks; maar erdoor wordt begeleid, in plaats van andersom. Daarbij (atmospheric-) atmosferische speedcore, die bestond als term al voor melodieuze speedcore (soms als (psychedelic) psychedelische speedcore aangegeven) maar is technisch gezien ook melodieus. Atmosferische speedcore legt – met de synthesizer en geluidslandschap – daarentegen, de nadruk meer op een; ambiënte, meditatieve en/of minimale manier.
Industrial hardcore.
Industrial hardcore, industrial of soms noisecore in het buitenland; is voortgekomen uit de ontwikkelingen tussen hardcore en techno met invloeden uit industrialmuziek en noisemuziek. Naast het industriële karakter, ook experimenteel en kil en daarbij andere kenmerken als; rauwe productiestijl, relatief lager tempo, compacte instrumentatie, laaggestemde baslijnen, nadrukkelijke/chaotische ritmes (gebroken beatpatronen met diepe kickdrums), sterk overstuurde (synthesizer)geluiden, afwezige- of schaarse melodieën en ongebruikelijke structuren.
Industrial hardcore is omstreeks 1994 ontstaan in Frankrijk met producties van; Christoph Fringeli, Explore Toi en Laurent Hô, op labels als; Praxis, Napalm en No-Tek Records. Het genre vestigde zich wereldwijd halverwege de jaren 1990, voornamelijk door de; Franse Manu Le Malin, Belgische Liza 'N' Eliaz (The Queen of Terror) en Amerikaanse Lenny Dee. De opvolgende jaren bleef industrial hardcore nog behoorlijk ondergronds, uitgaves komen onder meer van labels als; Epiteth Rec (het eerste Franse (industrial) hardcore-label), Olympia Records en Uncivilized World. Vanaf 1998 startte Promo met de Promo Files waarmee o.a. de 'promobeat' een fenomeen werd. Samen met andere artiesten bracht die overgangsperiode en opvolgende- een andere soort industrial hardcore voort. Met hard techno-invloeden, zoals; concretere en serieuzere aspecten, tempoverlaging, dansvloervriendelijker en een harder geluid. De wederopstanding (van na de hype) wordt ook wel met; 'Dutch Movement' aangegeven, en wordt gedefinieerd door labels als; The Third Movement, Enyme Records en Dark Descent. Lenny Dee van het (legendarische) Amerikaanse label; Industrial Strength Records ging in 2004 samenwerken met Promo, van; The Third Movement, om een label te vormen met de toepasselijke naam; Industrial Movement.
Een aantal toonaangevende artiesten van grote labels uit binnen- en buitenland die industrial hardcore uitbrengen zijn:
Darkcore.
Darkcore (niet het subgenre van jungle of drum'n'bass) klinkt onderscheidend duister in tegenstelling tot de opgewektere en toegankelijkere (mainstream) hardcore. Darkcore heeft het karakter van doomcore en de overstuurde kicks van industrial; en het tempo zit ongeveer daartussenin, met 150 tot 170 bpm. Darkcore wordt ook gebruikt als overkoepelende term om duisterklinkende hardcore aan te geven, soms als; dark- of darker hardcore, zoals bij het label DNA Tracks. De term darkcore werd bedacht door Ruffneck en zodoende kreeg destijds de experimentele vorm van hardcore ook een naam. Endymion worden beschouwd als pioniers van darkcore (als specifiek genre) op het label Supreme Intelligence. Waarna het specifieke darkcore-label Enzyme K7 (naast Enzyme X) in 2001 werd opgericht. Masters of Hardcore bracht van 2002 tot 2005 een cd-compilatiereeks uit genaamd darkcore ter onderscheiding van de lichtere mainstream hardcore. Veel nummers op de compilatiereeks werden overigens niet (specifiek) als darkcore herkend, maar het genre kreeg door deze uitgaves wel naamsbekendheid.
Een aantal toonaangevende artiesten van grote labels uit binnen- en buitenland die darkcore uitbrengen zijn:
Doomcore (voorheen ook gloomcore) is een subgenre van darkcore en is met 1 tot rond 140 bpm het traagste hardcore-genre. Doomcore is in vergelijking met andere soorten; traag, minimaal, somber en gereserveerd. Vaak met een spookachtige- of onheilspellende sfeer, minder overstuurde drumkicks waardoor dreunend of stomp, soms ongebruikelijke klappen, simpele melodie (geluidseffecten) en regelmatig met horrorfilmsamples. Doomcore heeft o.a. daarmee ook gelijkenissen met darkcore en industrial hardcore. Doomcore is ontstaan door Marc Acardipane alias The Mover en klonk destijds grimmiger en/of duisterder dan andere oldschool of early rave. De focus lag op emotie en atmosfeer in plaats van de groove. Het is vrijwel het tegenovergestelde van happy hardcore; qua karakter en tempo. Artiest Fifth Era is vrij bekend vanwege het voortzetten van doomcore en Dr. Macabre is ook een doomcore-pionier.
Frenchcore.
Frenchcore is een hardcore-genre die in Frankrijk is ontstaan. Kenmerkend zijn de pulserende beats; met een tempo van gemiddeld 180 tot 220 bpm in een vrij eentonige vierkwartsmaat. Het snelle tempo van frenchcore ligt meestal rond de 200 bpm, heeft een ongebruikelijke stuiterende baslijn (omgekeerde baskicks), is vrij minimalistisch, repetitief (vloeiender) en gebaseerd op synthesizerritmes. Een voorganger van frenchcore is o.a. de Franse groep Gangstar Toons Industry. Maar het genre is ontstaan met Neurophonie van het duo Micropoint; Al Core en Radium. Waarmee de revolutionaire stijl begon aan te slaan en verder bekend werd gemaakt. Artiesten uit andere landen, aanvankelijk Italië, hebben het geluid omarmd en het succes met verdere transformatie voortgezet. Met artiesten als; Androgyn Network, The Sickest Squad, Psiko, Maissouille, X-Fly en DOM tot omstreeks 2005. Waarna een melodieuze- en psychedelische stijl zich ontwikkelde, beïnvloed door UK hardcore en trancemuziek, door artiesten als; The Speed Freak, Hunterwolf en Roms tot omstreeks 2010. Waarna Nederlandse artiesten het geluid hebben overgenomen en veranderd. Met vooral uitgaves via het label Peacock Records, en met o.a. invloeden uit hardstyle, werd het genre ook wel; euforische frenchcore genoemd. Vooral verder bekend gemaakt door Dr. Peacock en Sefa.
Een aantal toonaangevende artiesten van grote labels uit binnen- en buitenland die frenchcore uitbrengen zijn:
Happy Hardcore.
Happy hardcore, happy gabber, funcore of happie hardcore met daarbij de buitenlandse benamingen; happy rave, happycore of 4-beat. Het is de vrolijkere en commerciëlere stroming van hardcore; gecombineerd met de 'ravemuziek' of harddancemuziek. Vooral breakbeat hardcore is de oorsprong van happy hardcore met de subgenres: 'darkcore' jungle, piano 'hardcore' en toytown techno. Waarmee (breakbeat) UK happy hardcore (door Slipmatt) samen met bouncy techno (door Bass Generator) is ontstaan in 1993 en verder gepopulariseerd is (door Scott Brown) in het Verenigd Koninkrijk. Daarbij geïnspireerd door Duitse happy hardcore en vandaar is (Nederlandse) happy hardcore ontstaan. Eerst op Babyboom Records (door Brothers In Crime), genaamd funcore; waarna het bekend werd (door Charly Lownoise &amp; Mental Theo) en vervolgens mateloos populair werd (door Paul Elstak) als happy hardcore. Kenmerkend zijn de: vrolijke melodieën (met piano), vrouwenzang (met honingzoete teksten) en lichtere basdrummen (met 165 tot 180 bpm). Andere happy hardcore artiesten zijn o.a.: 4 Tune Fairytales, Anabolic Frolic, Bertocucci Feranzano, Brisk &amp; Ham, Critical Mass, DJ Isaac, DJ Seduction, Dougal, Force &amp; Styles, Gammer, Hixxy, Nakatomi, P*Light, Party Animals, S3RL, Sharkey, Stu Allan, Styles &amp; Breeze, Sy &amp; Unknown, Technohead en Tokyo Ghetto Pussy.
Verder heeft happy hardcore een behoorlijk aantal subgenres:
Varianten.
Hardcore-varianten betreft voornamelijk stijlen die niet (direct) onder de bekende grote stromingen vallen. Het zijn eerder microgenres (sub-subgenres of uiteindelijke subgenres) dan gebruikelijke subgenres van hardcore. Gebruikelijke stromingen of subgenres van hardcore hebben vaak meer uitgaves en worden vaker op feesten gedraaid. Hardcore-varianten bestaan uit; crossbreeds, minigenres en crossovers.
Crossbreeds.
Een crossbreed is een genre dat uit twee oudere muzieksoorten is voortgekomen, in dit geval de hardcore en een andere muzieksoort.
Een aantal bekende crossbreeds vanuit de hardcore zijn:
Minigenres.
Minigenres zijn kleinere en/of specialistische genres. Het zijn geen hoofdgenres of subgenres die gebruikelijk worden aangegeven naast de hardcore/mainstream. Het zijn varianten van hardcore-genres of stijlen; die kleiner of onbekender zijn, overlappen en/of een bepaalde eigenschap hebben, zoals: geluid, land, snelheid en/of periode. De (grotere) hoofdgenres hebben daarentegen een ruimer of duidelijker te onderscheiden snelheid en/of karakter.
Crossovers.
Crossovers zijn overgangen van verschillende muziekgenres. Hierbij is de term wel voorbehouden aan een enkele muzieksoort. Verschillende stijlen of bepaalde nummers klinken nagenoeg gelijkwaardig door in de muziek. Daarbij hebben crossovers geen eigen (bekende) genrenaam en komen daarnaast niet (direct) vanuit hardcore. Het zijn andere muzieksoorten, die met nummers min of meer experimenteren met hardcore; en daarbij meer dan alleen maar hardcore-elementen bevatten. Hiphopelementen worden bijvoorbeeld regelmatig door hardcore gebruikt, maar daarnaast bestaat ook de crossover; die hiphop met hardcore combineert. Dat is echter nog geen crossbreed, met een eigen genrenaam; die vanuit twee soorten ontstaat. Met crossovers vallen genres samen; maar zijn niet volwaardig genoeg (vaak wegens weinig uitgaves) en zodoende meer die andere (gebruikte) muzieksoort.
Een aantal crossovers met hardcore zijn:
Gerelateerd.
Gerelateerd betreft voornamelijk soorten harddance; een overkoepeling van diverse moderne harde electronische dansmuziekgenres; ter onderscheiding van zowel langzamere als snellere/hardere dancemuziek. Harddance varieert doorgaans met 140 tot 160 bpm en is daarmee meestal (naast ook minder hard) trager dan hardcore dance. Hoewel sommige gerelateerde genres sterke overeenkomsten vertonen; en zelfs overlappen met hardcore, zijn er ook genres vanuit ontstaan (spin-offs) en/of sterk beïnvloed zijn door hardcore (en andersom).
Gerelateerde muzieksoorten of -genres van hardcore zijn:
Gabbercultuur.
De gabbercultuur is de enige subcultuur die geheel in Nederland is ontstaan en ook bekendheid heeft opgedaan in het buitenland. De traditionele benaming voor een persoon die betrokken is bij deze subcultuur wordt een gabber of gappie genoemd, die termen komen uit het Jiddisch en betekenen maat, vriend of makker. De oorspronkelijke gabber is te herkennen aan zijn kledingstijl bestaande uit een trainingspak van Australian (aussie) of Cavello, een bomberjack en Nike Air Max (classic) schoenen. Daarbij is de haardracht voor mannen kaal en voor vrouwen strak naar achteren in een staart en eventueel de zijkanten opgeschoren, een man kan dit kapsel ook aannemen. Verder is een gabber of gabberin iemand die van hardcore house houdt en houseparty's bezoekt waar deze muziek wordt gedraaid. De bijpassende dansstijl wordt hakken of "hakkûh" genoemd, waarbij het voornamelijk gaat om de schopbewegingen in overeenkomst met de beatsnelheid. Overigens is het nuttigen van drugs zoals xtc of amfetamine op dergelijke feesten niet geheel ongebruikelijk. Wanneer iemand niet binnen dit plaatje paste, oftewel geen 'echte' gabber was, dan werd diegene weleens een zwabber genoemd.
Later werd het kledingmerk Lonsdale populair in een klein gedeelte van de gabbercultuur. Het merk had destijds een rechts-extremistisch imago omdat men het in de skinhead-scene ook regelmatig droeg. Sommige die dit droegen op feesten werden wazi's genoemd, oftewel wazige nazi's die met hun boodschap niks te zoeken hadden op hardcore houseparty's. Het was een minderheid want het overgrote deel van de gabbers stelde zich antiracistisch op vanwege de onvrede door de negatieve beeldvorming over gabbers. Om van het negatieve imago af te komen wordt rechts-extremisme actief afgekeurd op feesten en op bepaalde muziekproducties. Dit bleek later een succes want de 'Lonsdale jongeren' zijn vrijwel geheel uit het straatbeeld verdwenen.
Tegenwoordig speelt de kledingstijl en haardracht niet z'n grote rol meer in de hardcore-scene. Zowel de oorspronkelijke gabberoutfit als casual gekleed wordt getolereerd. Het gaat (tegenwoordig) vooral om de liefhebberij van de muziek en de positieve feeststemming op een hardcore-evenement.

</doc>
<doc id="34901" url="https://nl.wikipedia.org/wiki?curid=34901" title="Spiritualisme">
Spiritualisme

Spiritualisme, afgeleid van het latijnse "spiritus" (geest), komt in drie domeinen voor, het filosofische, het theologische en het occulte domein. In de filosofie is het een weinig gebruikt synoniem van ontologisch of metafysisch idealisme. In de theologie is het de grondhouding die een direct contact tussen de ziel en God als primair ziet, zonder tussenkomst van bemiddelende figuren, teksten of rituelen. Als occulte term is spiritualisme een synoniem van spiritisme.
Het adjectief "spiritueel", eveneens afgeleid van het latijnse "spiritus" (geest), houdt meestal geen rechtstreeks verband met "spiritualisme", maar verwijst naar spiritualiteit, een innerlijke ervaring van (religieuze) zingeving.
Filosofie.
In de filosofie is het spiritualisme een synoniem van ontologisch of metafysisch idealisme en het is daarmee een tegenhanger van het materialisme. Het is een stroming die een centrale functie aan de geest - in tegenstelling tot de materie - toekent en de werkelijkheid op haar baseert; in de zuiverste vorm wordt de geest als oorspronkelijk beschouwd en de stof als een verschijningsvorm van de geest. Als spiritualisten in de moderne westerse filosofie worden vooral Leibniz en Berkeley genoemd. In de klassieke tijd kan de dichter Pindarus (Gr: "Pindaros", En: "Pindar") beschouwd worden als degene die in zijn odes de essentie van een spiritualistisch orfisch mysticisme uiteenzette door aan de ziel een goddelijke oorsprong toe te kennen die slechts tijdelijk in het lichaam verblijft om na de dood weer terug te keren naar haar oorsprong.
Binnen de filosofie wordt naast de (zeer) brede metafysische stroming ook wel een psychologisch spiritualisme en een moreel spiritualisme onderscheiden. Het psychologisch spiritualisme beschouwt de psychische fenomenen als losstaand van de fysiologische mens (zonder deze overigens te ontkennen). Het moreel spiritualisme vat de morele waarden op als scheppingen van geestelijke activiteit en koppelt ze los van fysieke oorzakelijkheid en sociale en/of culturele factoren.
Het begrip in de filosofische betekenis komt betrekkelijk weinig voor.
Theologie.
In de theologie is spiritualisme de religieuze grondhouding die het directe contact van de ziel met het opperwezen als primair ziet en die derhalve alle andere mediators (Bijbel, kerk, dogma's, sacramenten, geestelijk leiders etc.) op de tweede plaats stelt of zelfs geheel afwijst. De term wordt met name gebruikt voor zestiende-eeuwse denkers als Caspar von Schwenckfeld, Sebastian Franck en David Joris die de directe inspiratie door de Geest stelden boven het volgen van de tekst van de Bijbel. Ook het Huis der Liefde en de barrefeltisten behoorden tot het spiritualisme.
In de scholastiek, zoals ontwikkeld door onder anderen Albertus Magnus en Thomas van Aquino, is een "spiritualistisch dualisme" tot uitdrukking gekomen. Tegenover het "spiritualistisch monisme" dat het primaat toekent aan de geest, en dat de materie uitsluitend ziet als daarvan afgeleid, kent het een afzonderlijk bestaan toe aan de materie en het lichamelijke, maar zijn de activiteiten van geest en intellect niet tot de stof en het lichaam te herleiden. Het benadrukt zowel een afzonderlijke lotsbestemming van de ziel als de aardse vereniging van lichaam en ziel in een gegeven persoon.
Spiritisme.
Spiritualisme wordt tegenwoordig veelvuldig gebruikt in de betekenis van spiritisme (contact maken met geesten). Zo heet de sinds 1888 bestaande grootste Nederlandse vereniging van spiritisten Nederlandse Vereniging van Spiritualisten "Harmonia".

</doc>
<doc id="34902" url="https://nl.wikipedia.org/wiki?curid=34902" title="Spiritisme">
Spiritisme

Het spiritisme is een geloof dat stelt dat de mens na zijn dood als geest voortbestaat, en dan in staat is om met andere, nog levende mensen te communiceren. Deze communicatie gaat meestal via de tussenkomst van een medium. Spiritisme gaat ervan uit dat de dood geen wezenlijke verandering in de geest van de mens teweegbrengt. Door de dood scheiden lichaam en geest zich weliswaar, maar terwijl het lichaam achterblijft, leeft de geest verder.
Een aanhanger van het spiritisme wordt "spiritist" genoemd.
Geschiedenis.
Het spiritisme werd reeds aangehangen in bijvoorbeeld het Oude India, Tibet en Egypte. De geloofsbeweging ontleent ook bepaalde denkbeelden aan het platonisme en het christendom over de eeuwige ziel. In de Middeleeuwen werd van heksen soms beweerd dat zij contacten hadden met geesten. Wetenschappers die spiritisme beschreven of bestudeerd hebben zijn onder andere Emanuel Swedenborg (1688-1772), Jakob Lorber (1800-1864), Isaac Newton, Nobelprijswinnaar professor Charles Richet, Cesare Lombroso, Sir Oliver Lodge, professor Julien Ochorowicz, Camille Flammarion, professor Théodore Flournoy en William Crookes. Een bekende spiritist was bijvoorbeeld Arthur Conan Doyle. Halverwege de 19e eeuw ontstond het "moderne" spiritisme.
De oudste Nederlandse vereniging van spiritisten, opgericht in 1888, noemt zichzelf Nederlandse Vereniging van Spiritualisten "Harmonia". Ook in de Engelse taal wordt het woord "spiritualism" gebruikt, zowel voor het Nederlandse woord "spiritualisme" als wel voor "spiritisme".
Contact met geesten.
Als spiritistische verschijnselen worden bijvoorbeeld aangemerkt: automatismen (automatisch gaan schrijven, tekenen, spreken), mededelingen door Kruis en bord (zie ook ouijabord), geestverschijningen, psychometrie, teleplasmavorming (of ectoplasmavorming).
Iemand van wie geloofd wordt dat hij contact kan krijgen met geesten, wordt een medium genoemd. Een in Nederland bekend medium is Jomanda. In de 19e eeuw was Daniel Dunglas Home een bekend medium. Nederlands bekendste spiritiste is de pedagoge, feministe en schrijfster Elise van Calcar. Zelf had zij geen paranormale gaven, maar ging wel voor in spiritistische diensten en organiseerde seances bij haar thuis.
Allan Kardec.
In de 19e eeuw verheft de Franse pedagoog Hyppolyte L.D. Rivail onder het pseudoniem Allan Kardec spiritisme tot een neoreligie. Kardec heeft zijn "spiritistische leer" beschreven in "Le Livre des esprits" uit 1857 (Het Boek der Geesten) , "Le Livre des médiums" uit 1861 (Het Boek der Mediums), "L'Évangile selon le spiritisme" uit 1864 (Het Evangelie volgens het Spiritisme), "Le Ciel et l'Enfer ou la Justice divine" uit 1866 (Hemel en Hel), en "La Genèse" uit 1868 (Genesis). Zie verder het artikel over Allan Kardec.
Bedrog.
Spiritisme heeft velen aangezet tot bedrog. Het is immers voor anderen moeilijk te controleren of iemand daadwerkelijk contact heeft met geesten. Rico Bulthuis beschrijft in zijn - op ware gebeurtenissen gebaseerde - romans "De Schim van Joyce Herfst" en "Madame Clazina Rooselinde, Clairvoyante" (1949) diverse malafide "mediums".

</doc>
<doc id="34903" url="https://nl.wikipedia.org/wiki?curid=34903" title="Vers (gedicht)">
Vers (gedicht)

Een vers (ook: versregel of dichtregel) is een regel uit een gedicht, dat wil zeggen een groep woorden die horizontaal van links naar rechts op de pagina staan en een eenheid vormen. In deze betekenis is het via het Frans ontleend aan het Latijn ("versus": rij, regel, versregel). Het woord "vers" wordt soms ook wel voor grotere teksten gebruikt.
Kenmerken.
Versregels hebben in vergelijking met de regels en zinnen in proza een grotere zelfstandigheid: visueel, in klanken en/of inhoudelijk. De dichter kiest het regeleinde bewust, het hangt er niet zoals in proza van af of de regel toevallig al 'vol' is. Een vers kan samenvallen met een zin of deelzin, waarmee de regel ook een inhoudelijke of syntactische eenheid vormt, wat in proza slechts bij uitzondering voorkomt. Anderzijds doorbreken dichters dit soms met enjambementen, wat een verrassend effect kan geven.
Bij voordracht houdt men vaak – maar lang niet altijd – een korte pauze tussen de verzen. Bij traditionele versvormen wordt de indeling in verzen bovendien vaak benadrukt door metrum, waarmee een zekere cadans ontstaat, en door eindrijm. Klassieke versvormen worden gekenmerkt door het aantal verzen per strofe, door het rijm en door de indeling van de verzen in "voeten".
Visueel is de ongelijke lengte van de verzen doorgaans aan de rechterzijde zichtbaar, waar de regels niet uitgelijnd zijn. Soms wordt ook de linker kantlijn doorbroken door het eerste woord van het vers op een afwijkende plek te zetten. De zelfstandige rol van de verzen kan ook worden benadrukt door elke regel met een hoofdletter te beginnen, ook als het geen geheel nieuw volzin is die in proza ook een hoofdletter zou krijgen.
Als dichtregels worden geciteerd in doorlopend proza, worden ze vaak gescheiden door schuine strepen (bijvoorbeeld: "Een nieuwe lente en een nieuw geluid / ik wil dat dit lied klinkt als het gefluit").
Verwante betekenissen.
Het woord "vers" wordt ook wel gebruikt voor een gehele strofe (bestaande uit verschillende versregels) of voor een heel gedicht. Dat laatste is meestal het geval bij het verkleinwoord "versje". Het gaat dan bijvoorbeeld om een gezongen tekst (lied), Sinterklaasgedicht of kinderrijmpje.
Bijbel, Koran.
Ook tekstelementen uit heilige boeken zoals de Bijbel en de Koran worden verzen genoemd. Vaak zijn deze genummerd. Een vers in de Koran heet in het Arabisch aya. Bijbelverzen en aya's kunnen in gedrukte of geschreven tekst meerdere regels omvatten en bestaan veelal uit een of meer volzinnen. De versnummers worden gebruikt om te verwijzen naar een passage in het boek.

</doc>
<doc id="34904" url="https://nl.wikipedia.org/wiki?curid=34904" title="Helpdesk">
Helpdesk

Een helpdesk is een locatie of persoon waar veelal telefonisch of per e-mail vragen kunnen worden gesteld, storingen kunnen worden gemeld of advies kan worden verkregen over een bepaald product of service. Helpdesks kunnen grofweg in twee categorieën ingedeeld worden:
Binnen het raamwerk van ITIL vervult de helpdesk de functie van servicedesk. 
De helpdesk kan intern zijn, of worden uitbesteed aan gespecialiseerde bedrijven. In een bedrijfsorganisatie is de helpdesk vaak onderdeel van de afdeling die belast is met het systeembeheer.
Helpdeskfraude.
Het zich voordoen als medewerker van een helpdesk om zo toegang te krijgen tot de computer van iemand wordt helpdeskfraude genoemd.

</doc>
<doc id="34905" url="https://nl.wikipedia.org/wiki?curid=34905" title="Help desk">
Help desk



</doc>
