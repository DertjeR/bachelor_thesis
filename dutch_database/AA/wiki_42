<doc id="12698" url="https://nl.wikipedia.org/wiki?curid=12698" title="Wolk">
Wolk

Een wolk is een zichtbare verzameling – al dan niet onderkoelde – waterdruppeltjes of ijskristalletjes in de atmosfeer op enige hoogte boven het aardoppervlak.
Waterwolken ontstaan doordat waterdamp in verzadigde lucht condenseert rond condensatiekernen. Waterdamp kan verrijpen tot ijskristalletjes en zo ijswolken vormen. In gemengde wolken komen zowel waterdruppeltjes als ijskristallen voor.
Wolkenvorming.
In verzadigde lucht is de relatieve luchtvochtigheid 100%. Dit gebeurt door verdamping van oppervlaktewater, menging met verzadigde lucht en afkoeling van onverzadigde lucht of een combinatie daarvan. Aan de grond kan dit leiden tot mistvorming – fysisch is mist hetzelfde als een waterwolk. Voor wolkenvorming is vooral afkoeling van belang. Dit treedt adiabatisch – zonder warmte-uitwisseling met de omgeving – op bij luchtstijgingen. Voorbij het condensatieniveau vindt dan condensatie plaats rond condensatiekernen. Zonder die aerosolen zou condensatie pas bij een grote overschrijding van de verzadigingsdampdruk optreden. Deze oververzadiging kan in volkomen schone lucht oplopen tot 300 à 400% voordat condensatie optreedt.
Atmosferische stabiliteit.
Van belang bij wolkenvorming is de atmosferische stabiliteit. De mate van onstabiliteit en de verticale verdeling daarvan bepaalt met de hoeveelheid vocht in de lucht welke types wolken zich vormen. Een onstabiele atmosfeer kan ontstaan door:
Verwarming onderin.
Verwarming onderin kan plaatsvinden door aardse straling waarmee het door zonnestraling opgewarmde aardoppervlak zijn warmte afgeeft aan de atmosfeer. De dagelijkse gang hiervan bereikt boven land zijn maximum in de namiddag, boven zee is de dagelijkse gang gering.
Ook door advectie – de horizontale luchtverplaatsingen waarmee warmtetransport plaatsvindt – kan de atmosfeer onderin verwarmen. Buien met soms onweer kunnen hier het gevolg van zijn.
Afkoeling bovenin.
Bij afkoeling bovenin kan advectie optreden, waarbij juist koude lucht wordt aangevoerd. Dit kan ook gepaard gaan met zware buien.
Vooral gedurende de nacht kan afkoeling ook plaatsvinden door uitstraling van bewolking of een nog niet gecondenseerde vochtige laag. Boven zee is dit verantwoordelijk voor de relatief hoge buiigheid aan het einde van de nacht.
Optilling.
Stijging of optilling van lucht kan verschillende oorzaken hebben. De gehele luchtmassa kan opstijgen, zoals het geval bij:
De wolkensoorten die ontstaan, zijn afhankelijk van de stabiliteit van de lucht, maar zijn bij berghellingen en fronten vaak stratiform.
Daarnaast kan er sprake zijn van stijgende lucht door golfbewegingen:
Een derde vorm is plaatselijk opstijging door convectie, het opstijgen van lucht door verwarming van onderin. Dit treedt op in instabiele koude massa. Dat is lucht waarvan de temperatuur lager ligt dan die van het oppervlak. De lucht wordt dus onderin verwarmd. Hier stijgt niet de gehele luchtmassa, maar slechts luchtbellen met een grootte van enkele tientallen tot honderden meters. Hieruit ontstaan wolken van het type cumulus en cumulonimbus.
Verder worden wolken gevormd door vliegtuigen, condenssporen of vliegtuigstrepen.
Adiabatische afkoeling.
De afkoeling met toenemende hoogte vindt plaats volgens een adiabatisch proces; er vindt geen warmte-uitwisseling plaats met de omgeving. Een stijgende luchtbel koelt dus niet af omdat de omgevende lucht kouder wordt, maar omdat op grotere hoogte de luchtdruk afneemt, waardoor deze uitzet. Deze adiabatische expansie kost arbeid die door de luchtbel geleverd moet worden, wat de temperatuur laat dalen. Deze daalt bij droge lucht met 0,98 °C per 100 meter, de droog-adiabatische temperatuurgradiënt formula_1.
Als de relatieve luchtvochtigheid 100% is, is er sprake van een verzadigd-adiabatisch proces. Aangezien lucht bij lagere temperatuur minder waterdamp kan bevatten, treedt er condensatie op. Hierbij komt warmte vrij, waardoor de temperatuur met minder dan 0,98 °C per 100 meter afneemt, de verzadigd-adiabaat formula_2, gemiddeld 0,6 °C per 100 meter.
In de troposfeer – de onderste laag van de atmosfeer waar zich de meeste weersverschijnselen afspelen – neemt de temperatuur gemiddeld 6,5 °C per km af, maar de werkelijke toestandskromme is afhankelijk van de hoeveelheid vocht in de atmosfeer.
Bij een stabiele atmosfeer wordt een luchtbel die stijgt zwaarder dan de omringende lucht en daalt die. Bij een onstabiele atmosfeer stijgt de luchtbel tot die een stabiele laag bereikt. In een onstabiele atmosfeer neemt de temperatuur van de omringende lucht met meer dan 0,98 °C per 100 meter af, terwijl een stijgende droge luchtbel droog-adiabatisch afkoelt met 0,98 °C per 100 meter. De dichtheid van de luchtbel verkleint en wordt lichter dan de omgeving, waardoor deze verder stijgt.
Zo kan stratocumulus ontstaan uit cumulus als de atmosfeer aan het einde van de dag stabieler wordt, zodat de wolkentoppen van de cumulus inzakken en de wolkenbasis breder wordt.
Wolkenbasis.
Van cumulusbewolking kan de hoogte "h" van de wolkenbasis berekend worden aan de hand van de luchttemperatuur "t" aan de grond en de bijbehorende dauwpuntstemperatuur "td". In een stijgende luchtbel komen de temperatuur en het dauwpunt elke 100 meter 1 °C dichter bij elkaar, zodat geldt:
Dichtheid.
De hoeveelheid water verschilt per wolkentype. De vloeibaar-waterinhoud van stratuswolken en mist is zo'n 0,1-0,5 g/m3, terwijl cumulusbewolking rond de 0,5 g/m3 bevat met uitschieters daarboven. Cumulonimbus bevat meestal meer dan 0,5 g/m3.
Neerslagvorming.
De massa van de wolkenelementen is dusdanig gering dat ze in de wolk zweven. Deze wolkenelementen kunnen uitgroeien tot neerslagelementen als regendruppels, hagelkorrels en sneeuwvlokken. Hiervoor zijn twee processen verantwoordelijk, het coalescentieproces en het Wegener-Bergeron-Findeisen-proces.
Coalescentie.
Coalescentie speelt zich af in relatief warme wolken waarbij de temperatuur van de wolkentop boven de -10 à -12 °C ligt. Wolkenelementen van verschillende grootte en gewicht en daarmee verschillende valsnelheden, kunnen bij botsing met elkaar samenvloeien. Als de wolk voldoende groot is, kunnen zich regendruppels vormen die door de wolkenbasis vallen.
Wegener-Bergeron-Findeisen-proces.
In relatief koude wolken komen onderkoelde waterdruppeltjes en ijskristallen samen voor. Hier speelt zich het Wegener-Bergeron-Findeisen-proces af. Doordat de lucht rond ijs minder waterdamp kan bevatten dan rond de onderkoelde waterdruppeltjes, zal bij verzadigde lucht de damp verrijpen op de ijskristallen. Hierdoor vermindert de hoeveelheid waterdamp en is er sprake van onverzadigde damp. De waterdruppeltjes zullen daarop verdampen, waarna het proces zich herhaalt. De aangroeiende ijskristallen kunnen daarna in verschillende vormen als neerslag – regen, sneeuw, hagel of ijsregen – naar beneden komen. Als de neerslag in de wolk als sneeuw begint, dan kan dit op weg naar beneden weer smelten om als regen neer te komen. Komt de regen op zijn tocht naar beneden aansluitend nog eens in een koudere luchtsoort terecht, dan kan de regen weer bevriezen of onderkoeld raken en aansluitend als hagel, korrelsneeuw of ijsregen naar beneden komen.
Zo kunnen gigantische, tot 10 km hoge wolken in 20 minuten leegregenen (wolkbreuk).
Stratiforme bewolking.
Neerslag kan uit gelaagde of stratiforme en uit convectieve bewolking voortkomen. Op gematigde breedten valt het merendeel van de neerslag uit stratiforme bewolking. De verticale luchtstromingen zijn hier beperkt. Als de temperaturen in de bewolking boven het vriespunt blijft, groeien de waterdruppels alleen aan via het coalescentieproces en blijft de neerslag beperkt tot motregen of heel lichte regen, die echter bij dichte bewolking wel uren aan kan houden. Voor intensievere neerslag moet de temperatuur onder de -12 °C komen zodat het Wegener-Bergeron-Findeisen-proces in werking kan treden, wat veelal betekent dat de wolk grotere verticale afmetingen moet hebben.
Convectieve bewolking.
Convectieve bewolking – cumulus en cumulonimbus – kan een grote verticale ontwikkeling doormaken, soms tot aan de tropopauze. De luchtstromingen zijn veelal meer dan 1 m/s en kunnen in zware buien oplopen tot meer dan 25 m/s. De wolkenelementen kunnen daardoor snel aangroeien, zodat er al zo'n 20 tot 30 minuten na het ontstaan van de wolk intensieve neerslag kan vallen. Door de krachtige verticale luchtbewegingen kunnen ijskristallen meerdere malen omhoog worden gevoerd en aangroeien tot grote hagelstenen. Aangezien de convectie sterker wordt in de zomer, zal er dan meer hagel vallen.
In de tropen kunnen zich in de intertropische convergentiezone (ITCZ) in "hot towers" zelfs dusdanig sterke stijgwinden ontwikkelen dat deze doorschieten in de stratosfeer.
Classificatie.
De Britse apotheker Luke Howard maakte in 1802 een wereldwijd geaccepteerde classificatie van wolken. Hij gebruikte hiervoor een systeem dat erg leek op het classificatiesysteem van planten- en dierensoorten dat Linnaeus al eerder ontwierp. Hij ontleende de namen voor de verschillende wolken aan het Latijn. Sinds de eerste ontwikkeling ervan hebben er verschillende wijzigingen plaatsgevonden in het systeem van Howard.
Allereerst wordt onderscheid gemaakt tussen gelaagde of stratiforme bewolking en stapelwolken of cumuliforme bewolking, ook wel convectieve bewolking genoemd.
Voorts worden wolken op basis van hoogte ingedeeld in families, waarbij drie overlappende etages zijn te onderscheiden:
Hoge bewolking.
Hoge bewolking (CH) bestaat meestal volledig uit ijskristallen en er valt geen neerslag uit. Het is dunne doorschijnende bewolking met een vezelachtig uiterlijk, vandaar de naam "cirrus", wat Latijn is voor "haarlok". Cirrus (Ci) (veegwolk) bestaat uit afzonderlijke wolken, terwijl cirrocumulus (Cc) (ribbelwolk) bestaat uit een bank van wolken. Deze ontstaan vaak spontaan bij onstabiele lucht, maar kunnen voortkomen uit andere hoge bewolking of altocumulus.
Bij cirrostratus (Cs) (melklucht) is de hemel helemaal of grotendeels bedekt en is er de mogelijkheid van halo's. Dit kan ontstaan uit het samenvloeien van cirrus en cirrocumulus, maar vaker als gevolg van frontale optilling. Daarmee is het een indicatie van een naderend warmtefront. Als het front nadert, gaat de cirrostratus over in altostratus om bij het front over te gaan in nimbostratus of stratus.
Middelbare bewolking.
Middelbare bewolking (CM) kan bestaan uit altocumulus (Ac) (schapenwolk) en altostratus (As) (matglaslucht), hoewel die laatste ook wel tot in de bovenste etage reikt. Altocumulus kan ontstaan uit uitspreidende verticale bewolking of juist door het oplossen van altostratus en nimbostratus. De torentjes van altocumulus castellanus ontstaan bij grote onstabiliteit en daarmee een aanwijzing voor naderend onweer. Uit altocumulus valt meestal geen neerslag en als dit al het geval is, dan verdampt deze veelal voor het aardoppervlak bereikt is. Dit is te zien als valstrepen (virga).
Altostratus kan ontstaan uit cirrostratus bij een naderend koufront waarbij de overgang niet goed is te bepalen. In dat geval zal de bewolking overgaan in nimbostratus. Andersom kan altostratus ook ontstaan uit nimbostratus die uitregent.
Nimbostratus (Ns) (regenlucht) wordt niet altijd tot middelbare bewolking gerekend, aangezien deze zijn basis ook wel in de onderste etage heeft en zich kan ontwikkelen tot ver in de bovenste etage. Nimbostratus gaat altijd gepaard met neerslag. Naast frontale nimbostratus kan deze ook ontstaan uit samenvloeiende stratocumulus of altocumulus, of heel soms uitspreidende cumulonimbus of cumulus.
Lage bewolking.
Lage bewolking (CL) bestaat uit stratus (St) en stratocumulus (Sc). Stratus is de dominante bewolking op de polen, terwijl stratocumulus op gematigde breedten het meest voorkomende wolkengeslacht is. Stratus ontstaat vaak door afkoeling van de onderste luchtlaag en komt dan meestal voort uit mist, dat ook tot het geslacht stratus wordt gerekend.
Stratocumulus komt vaak voort uit andere bewolking, maar kan ook ontstaan uit onstabiele stijgende lucht onder een inversielaag.
Verticale bewolking.
Verticale bewolking bestaat uit cumulus (Cu) en cumulonimbus (Cb). Aangezien deze ontstaat door convectie wordt wel gesproken over convectieve bewolking. Dit is de dominante bewolking in de ITCZ. Het is bewolking die bestaat uit meerdere afzonderlijke dichte wolken die scherp omrand zijn. Een cumulonimbus is veel groter dan cumulus en kan zich verticaal sterk ontwikkelen tot een stabiele laag wordt bereikt, waar deze zich dan horizontaal kan spreiden als aambeeld. Deze wolk kan gepaard gaan met veel neerslag en onweer.
Wolken boven de troposfeer.
Naast de drie wolkenfamilies in de troposfeer komen er ook wolken voor daarbuiten in hogere lagen van de atmosfeer. Dit zijn:
Onweer.
Bij onweer ontstaan in een buienwolk of cumulonimbus zeer hoge elektrische spanningen die resulteren in bliksemontladingen.
Windrichting en wolken.
Een blik op de wolkenhemel steil omhoog toont vaak dat wolken in verschillende richtingen bewegen. Soms zijn dat andere richtingen dan de richting van waaruit de wind aan het aardoppervlak waait. Wolken worden door de wind voortbewogen, maar aan de grond kan de wind uit een heel andere hoek waaien dan op bepaalde hoogte in de troposfeer. Wolken kunnen op verschillende niveaus voorkomen en kunnen dan ook uiteenlopende kanten op gaan. Wolken op grotere hoogte kunnen zelfs in tegengestelde richting bewegen dan lagere wolken en soms zijn er drie "lagen" zichtbaar.
Het goed waarnemen van wolken is lastig: de professionele waarnemer heeft de instructie om het uiterlijk van de hemel in zijn geheel te observeren (dus ook aan de horizon) en de ontwikkelingen goed te volgen. Wolken veranderen voortdurend, sommige groeien omhoog, andere kunnen wervelingen vertonen, ineens verdwijnen.
Een onrustige atmosfeer kan vaak worden herkend aan de chaotische wolkenhemel. Met name bij buien zijn de wolkenflarden door sterke turbulentie flink in beweging. In de buurt van buien kunnen in korte tijd grote verschillen in windrichting tussen nabijgelegen plaatsen optreden die ook in de wolken tot uiting komen. De bovenkant van een grote buienwolk vormt vaak een aambeeld dat op grote hoogte kan verwaaien.
Winden uit verschillende richtingen komen ook voor als een lokaal, kortdurend verschijnsel. Zo kan bij zeewind vlak boven het strand de wind van zee komen, terwijl op grotere hoogte rook juist naar zee drijft. Aan de wolken zijn dergelijke verschillen goed af te lezen.
Kleur.
De minuscule druppeltjes en ijskristallen van 0,001 tot 0,1 mm doorsnede zijn door de enorme aantallen toch zichtbaar als het wit of lichtgrijs van de wolk. Dit komt doordat de gecondenseerde waterdamp waar een wolk uit bestaat, een groot deel van de zonnestralen die erop schijnen reflecteren en verstrooien. Dit gebeurt over het gehele kleurenspectrum vrijwel even sterk, waardoor de overheersende kleur wit is. De witheid wordt wel uitgedrukt als reflectiecoëfficiënt albedo en neemt over het algemeen af met de hoogte.
Onder bepaalde omstandigheden kunnen wolken ook andere kleuren aannemen, zo kunnen wolken in de avondzon een fel rood uiterlijk krijgen, het avondrood. Dit komt doordat de zonnestralen dan een langere weg moeten afleggen door de atmosfeer, waarbij vooral het blauw uit het kleurenspectrum verstrooid wordt. Wat overblijft is hoofdzakelijk het rood en geel. De meest ongewone kleur voor een wolk is groen, omdat daarvoor zowel het rood als het blauw uit het spectrum gefilterd moet zijn. De groene flits kan plaatsvinden als een grote hoeveelheid water van achteren door rood licht beschenen wordt, bijvoorbeeld bij een laag staande zon. Aangezien water hoofdzakelijk het rood absorbeert en het blauw al verstrooid is in de atmosfeer door de langere weg die het zonlicht heeft afgelegd, blijft groen als restkleur over.

</doc>
<doc id="12699" url="https://nl.wikipedia.org/wiki?curid=12699" title="Nimbostratus">
Nimbostratus

De nimbostratus is een type wolk (wolkengeslacht) dat behoort bij een warmtefront. In weerberichten is de afkorting "Ns" en het symbool op weerkaarten is: 
Het is een uitgestrekt grijs wolkendek dat zich over de gehele hemel uitstrekt en waaruit onafgebroken neerslag kan vallen. De zon gaat achter het dikke wolkenpakket volledig schuil. Vaak zitten er lage flarden onder (pannus), maar de neerslag houdt pas op wanneer er lichtere plekken in de wolken zichtbaar worden.
De regenlucht wordt vaak voorafgegaan door altostratus.
Over de wolkenfamilie waar nimbostratus-wolken toe gerekend dienen te worden is in de literatuur geen eensgezindheid. Ze bevinden zich in het grensgebied van de lage wolkenlaag en de middelhoge wolkenlaag. Tevens wordt nimbostratus gerekend tot de verticaal ontwikkelde wolken, omdat ze zich hoger kan ontwikkelen.
De nimbostratuswolken kennen geen onderverdeling in wolkensoorten.

</doc>
<doc id="12700" url="https://nl.wikipedia.org/wiki?curid=12700" title="Altostratus">
Altostratus

De altostratus is een egaal grijsachtig wolkengeslacht. Die bewolking ontstaat op de grens tussen koude en warmere lucht, waarbij de warme lucht over de zwaardere koude lucht schuift. Duitse meteorologen noemen dat proces "Eintrübung". Eerst is de omtrek van de zon of de maan er nog doorheen te zien (translucidus), maar meestal wordt de bewolking snel dichter, verdwijnt de zon en zet de neerslag in (opacus). Soms komt deze bewolking in verschillende lagen voor (duplicatus).
Deze wolk kan overgaan in de nimbostratus.
De altostratuswolken zijn een geslacht uit de familie van middelhoge wolken, maar kennen geen onderverdeling in wolkensoorten. Wel zijn er 5 ondersoortenvariaties op de altostratus. De ondersoortenvariaties zijn:
In weerberichten is de afkorting As en het symbool op weerkaarten is: 
De zon schijnend door Altostratus Translucidus.
Als de zon door een dichte laag Altocumulus Translucidus schijnt, is het mogelijk om er zonder zonnebril naar te kijken. De scherpbegrensde eigenlijke rand van de zonneschijf is in deze omstandigheden niet zichtbaar en is vervangen door een diffuus uitziende "aanduiding" ervan, vergelijkbaar met hetgeen er van een puntvormige lichtbron te zien is als deze door mat glas schijnt. De aanzienlijk in helderheid afgenomen zonneschijf kan een merkwaardige lichtblauwe of lichtgroene kleur laten zien, en is veelvuldig de oorzaak van verkeerd geïnterpreteerde waarnemingen van natuurlijke hemelverschijnselen, waardoor berichtgeving omtrent het zien van "niet-geïdentificeerde vliegende objecten" ontstaat.

</doc>
<doc id="12701" url="https://nl.wikipedia.org/wiki?curid=12701" title="Altocumulus">
Altocumulus

Een altocumulus is een type wolk (wolkengeslacht) die op middelbare hoogte voorkomt (2 tot 6 kilometer hoogte). Het woord komt van het Latijnse "altus" (hoog) en "cumulus" (gestapeld).
De bewolking bestaat vaak uit banken of velden grote schaapjeswolken soms met een golfvormige structuur (undulatus). Ze ontstaan wanneer op grote hoogte koudere lucht binnenstroomt en ook dan loopt het vaak uit op neerslag.
De delen van de altocumulus zijn veel kleiner dan die van de stratocumulus. Met gestrekte arm hebben de delen van de altocumulus de grootte van een duimnagel, terwijl de grootte van de stratocumulus delen een vuist is.
De altocumuluswolken zijn een geslacht uit de familie van middelhoge wolken en kunnen worden verdeeld in 4 wolkensoorten:
In weerberichten is de afkorting Ac en het symbool op weerkaarten is: 
Wolkenboog.
Altocumulus en Cirrocumulus zijn ideale wolkentypes om er het optische verschijnsel wolkenboog in te zien te krijgen. De wolkenboog is verwant aan de regenboog en ziet eruit als een brede en bijna kleurloze (witte) wazige boog. Om er zeker van te zijn dat men met de wolkenboog te doen heeft is het aan te raden om dit verschijnsel met behulp van een draaiend lineair polarisatiefilter waar te nemen. De wolkenboog en de regenboog vertonen ongeveer dezelfde polarisatiegraad. Evenals de regenboog kan men de wolkenboog met behulp van een polarisatiefilter ofwel visueel doen verdwijnen, ofwel aanzienlijk versterken, waarbij de boog helderder wordt dan wanneer hij zonder filter te zien is .
Glorie.
Evenals de wolkenboog kan in Altocumulus en Cirrocumulus ook de glorie worden waargenomen. Om de glorie te zien te krijgen moet men zich boven het wolkendek bevinden, bijvoorbeeld in een vliegtuig of in een ruimtestation in omloop rond de aarde. De glorie vertoont zich steeds rondom het tegenpunt van de zon.

</doc>
<doc id="12702" url="https://nl.wikipedia.org/wiki?curid=12702" title="Altocumulus lenticularis">
Altocumulus lenticularis

Altocumulus lenticularis of lenswolk is een wolkensoort en is onderdeel van een internationaal systeem om wolken te classificeren naar eigenschap volgens de internationale wolkenclassificatie. Altocumulus lenticularis komt van het geslacht altocumulus, met als betekenis hoog- (alto) en -gestapeld (cumulus). De term lenticularis komt van "amandelvormig" of "lensvormig". Het ziet eruit als een reusachtig luchtschip of een sigaar met gladgepolijste randen. Die opvallende vormen danken hun ontstaan aan wind of golfvormige beweging van lucht onder invloed van heuvels of bergen.
Wanneer de wind met een flinke kracht tegen de berg blaast wordt de lucht gedwongen te stijgen. Aan de achterzijde van de berg daalt de lucht dan weer.
Zo'n stijgbeweging plant zich voort tot hoog boven het niveau van de berg. Luchtlagen hoger in de atmosfeer koelen tijdens dat stijgproces af en raken soms verzadigd met waterdamp, waardoor zich wolken kunnen vormen. Daalt de lucht verderop, dan wordt ze weer warmer en raakt onverzadigd. De bewolking lost dan op.
Een lenswolk blijft daarom min of meer permanent boven dezelfde plaats hangen, terwijl de lucht gewoon verder stroomt. Vorming van lenswolken kan duiden op snelle stromingen in de hogere luchtlagen of plotseling toename van de wind op een bepaalde hoogte. Ballonvaarders en deltavliegers worden in dergelijke situaties gewaarschuwd om niet te hoog te stijgen, om te voorkomen dat ze plotseling in deze "snelle" luchtlagen terechtkomen. Een plotselinge toename van de windsnelheid kan een ballon ineendrukken en een zeilvlieger doen kantelen, waardoor ze draagvermogen verliezen en in een vrije val geraken. Zweefvliegtuigen daarentegen gebruiken deze luchtstromingen om hoogte te winnen en kunnen daarin grote afstanden afleggen. Zowel het wereldhoogterecord alsmede het wereldafstandsrecord zweefvliegen zijn onder deze condities gevlogen.
Lensvormen doen zich in de bergen vaak voor bij föhnwinden en bij mooi-weersituaties. Ze zijn echter geen voorbode van mooi weer, vaak wordt het daarna minder fraai en kan er zelfs regen vallen.
Iriserende wolken.
Altocumulus lenticularis is het ideale wolkentype om het optisch verschijnsel irisatie in waar te nemen. Iriserende wolken zijn sterk verwant aan het cirkel- of ringvormig spectrumkleurig corona verschijnsel (de "krans"). De irisatie in Altocumulus lenticularis doet zich voor als grillig gevormde spectrumkleurige banden of omzomingen van lensvormige (of "eilandvormige") wolken. De opvallende kleurenpracht van iriserende wolken kan vergeleken worden met deze van parelmoerwolken.

</doc>
<doc id="12703" url="https://nl.wikipedia.org/wiki?curid=12703" title="Cirrus (wolken)">
Cirrus (wolken)

Cirrus, windveren of vederwolken zijn een type wolken (wolkengeslacht) die op een hoogte van 6 tot 12 kilometer voorkomen. Ze bestaan volledig uit ijskristallen. In weerberichten is de afkorting "Ci" en het symbool op weerkaarten is: .
Deze hoge wolken lijken heel langzaam te bewegen of zelfs stil te staan, maar door de grote hoogte geeft dat een vertekend beeld: in werkelijkheid gaan ze snel, soms ruim 100 km/uur. Weerkundigen noemen ze sluierwolken, die het licht van de zon nog doorlaten. Deze wolken, die vaak te zien zijn als het (nog) mooi weer is, hebben een draderige structuur en kunnen zich ook rangschikken in kleinere of grotere plukken of smalle banden. Vandaar dat men wolken, die in de meteorologie Latijnse namen hebben gekregen, niet alleen indeelt naar geslacht, zoals cirrus, maar ook in soorten en variëteiten.
De cirruswolken zijn een geslacht uit de familie van hoge wolken en kunnen worden verdeeld in 5 wolkensoorten:
De soorten zijn weer opgedeeld in variaties die soms aan de benaming wordt toegevoegd.
In cirruswolken is vaak een gekleurde ring rond de zon te zien, een zogenaamde halo, die soms lijkt op een "regenboog". In tegenstelling tot de regenboog ontstaat dit kleurrijke verschijnsel niet door breking en weerkaatsing van het zonlicht in regendruppels maar in ijskristalletjes. Het langzaam verdwijnen van zon of maan of de gekleurde kring is vaak een voorbode van slechter weer, vooral als ze uit het westen komen en snel dichter worden. Eeuwen geleden is dat al verwoord in weerspreuken. Zoals:
Die spreuken vertellen meestal de waarheid: in ongeveer 80% van de gevallen regent het binnen 24 uur na het zien van een ring om de zon. In het voorjaar en als de cirrus uit het oosten komt opzetten gaat de regel vaak niet op en wordt het beter weer.
Een cirruswolk kan ook een zogenaamde parhelium (bijzon) veroorzaken.

</doc>
<doc id="12704" url="https://nl.wikipedia.org/wiki?curid=12704" title="Cirrocumulus">
Cirrocumulus

De cirrocumulus of schapenwolk is een type wolk (wolkengeslacht) dat op grote hoogte, 5 tot 12 km, voorkomt.
Dit soort wolk komt voor in grotere velden. Dit wolkentype wijst op een toenemende luchtvochtigheid. Het kan een voorbode zijn van een weersverslechtering door een naderend koufront en worden gevolgd door altocumulus. Vooral als de wolken een golfvormige structuur (undulatus) hebben, gaat het meestal mis.
Dat geldt zeker voor het wolkengeslacht cirrostratus van het soort nebulosus (sluier), een melkachtig witte lucht die geleidelijk een scherm voor de zon trekt, waardoor deze uiteindelijk verdwijnt, wat voorkomt bij een naderend warmtefront.
De cirrocumuluswolken zijn een geslacht uit de familie van hoge wolken en kunnen worden verdeeld in ten minste 5 wolkensoorten:
Wolkenboog.
Cirrocumulus en Altocumulus zijn ideale wolkentypes om er het optische verschijnsel wolkenboog in te zien te krijgen. De wolkenboog is verwant aan de regenboog en ziet eruit als een brede en bijna kleurloze ("witte") wazige boog. Om er zeker van te zijn dat men met de wolkenboog te doen heeft is het aan te raden om dit verschijnsel met behulp van een draaiend lineair polarisatiefilter waar te nemen. De wolkenboog en de regenboog vertonen ongeveer dezelfde polarisatiegraad. Evenals de regenboog kan men de wolkenboog met behulp van een polarisatiefilter ofwel visueel doen verdwijnen, ofwel aanzienlijk versterken, waarbij de boog helderder wordt dan wanneer hij zonder filter te zien is.
Glorie.
Evenals de wolkenboog kan in Cirrocumulus en Altocumulus ook de glorie worden waargenomen. Om de glorie te zien te krijgen moet men zich boven het wolkendek bevinden, bijvoorbeeld in een vliegtuig of in een ruimtestation in omloop rond de aarde. De glorie vertoont zich steeds rondom het tegenpunt van de zon.

</doc>
<doc id="12705" url="https://nl.wikipedia.org/wiki?curid=12705" title="Lichtende nachtwolk">
Lichtende nachtwolk

Lichtende nachtwolken zijn een soort wolken die voorkomen op ongeveer 75 tot 85 kilometer hoogte, veel hoger dan gewone wolken, die hooguit zo'n 20 kilometer hoogte bereiken. Na zonsondergang weerkaatsen die hoge wolken nog een tijd zonlicht. De gewone wolken, die we meestal zien, steken daar donker bij af en kleuren na zonsondergang eerst rood en vervolgens donkergrijs. De lichtende nachtwolken blijven dan wit, geel-oranje of lichtblauw. De sterren blijven in deze dunne wolken zichtbaar.
In mei, juni en juli kan de noordelijke hemel geruime tijd na zonsondergang of voor zonsopkomst een paar uur worden opgelicht door deze wolken met een zilverachtige glans. In deze maanden staat de zon laag onder de noordelijke horizon, waardoor deze wolken als het ware van onderuit door de zon worden verlicht. De wolkenslierten hebben een ribbel- of vezelstructuur. Ze zijn vrij zeldzaam en komen onregelmatig voor: soms zijn ze alleen al in één maand enkele keren te zien, maar menig zomer gaat voorbij zonder deze wolken. De laatste jaren echter lijken ze meer voor te komen.
Het ontstaan van deze nachtwolken houdt verband met talrijke uiterst kleine deeltjes in de bovenste lagen van de atmosfeer. Dat kan bijvoorbeeld stof zijn afkomstig van meteorieten. Zulke deeltjes alleen zijn echter niet voldoende: ook is waterdamp nodig en zeer lage temperaturen tussen -90 en -145 graden Celsius. Op de deeltjes zet zich dan een laagje ijs af, net als rijp op het aardoppervlak. Door het ijs dat de deeltjes omhult, wordt zonlicht weerkaatst.
Wie de lichtende nachtwolken een tijd observeert zal zien dat de vormen relatief snel veranderen. Op de hoogte waar de wolken zich ophouden komen zeer sterke luchtstromingen voor. In horizontale richting stroomt de lucht met snelheden van gemiddeld 150 km/u en soms wel 500 tot 700 km/u. Daarmee samenhangend doen zich ook sterk dalende en stijgende luchtstromingen voor, waardoor de wolken een bijzonder turbulent aanzien krijgen. De karakteristieke golven en ribbels verdwijnen weer even snel als ze zijn gekomen.
Lichtende nachtwolken zijn niet voorspelbaar, maar het loont zeker op een heldere zomeravond na zonsondergang de moeite even naar de noordoostelijke of noordwestelijke hemel te kijken.

</doc>
<doc id="12706" url="https://nl.wikipedia.org/wiki?curid=12706" title="Lichtende nachtwolken">
Lichtende nachtwolken



</doc>
<doc id="12708" url="https://nl.wikipedia.org/wiki?curid=12708" title="Parelmoerwolk">
Parelmoerwolk

Een parelmoerwolk of polaire stratosferische wolk is een soort wolk die op zeer grote hoogte (15 tot 25 km), in de stratosfeer, voorkomt.
De meeste wolken komen voor in de onderste twaalf kilometer van de atmosfeer. Deze luchtlaag kan veel gasvormig waterdamp bevatten, dat - bij afkoeling tot onder het dauwpunt - overgaat in vloeibare waterdruppeltjes (condens) of in vaste ijskristallen, en dan zichtbaar wordt als wolken. Boven twaalf kilometer hoogte bevindt zich de stratosfeer, de luchtlaag die de meeste ozon bevat en ook bekendstaat als de ozonlaag.
Stratosfeer.
De ozonlaag bevat vrijwel geen water, en wolken komen op deze hoogte dan ook zelden voor. Pas bij temperaturen onder −80 °C, wordt bij een dergelijke lage luchtvochtigheid alsnog het dauwpunt bereikt. Er kunnen zich op deze hoogte dan kleine wolken vormen, die - om hun kleurschakeringen - parelmoerwolken worden genoemd. De kleurenpracht wordt veroorzaakt door de zeer kleine ijskristallen waaruit de wolken bestaan. De gekleurde wolken zijn enige tijd na zonsondergang of vóór zonsopgang zichtbaar, als het aardoppervlak donker is, terwijl op twintig kilometer hoogte de zon nog schijnt.
Parelmoerwolken kunnen dus ontstaan in gebieden waar de atmosfeer op grote hoogte extreem koud is. In de winter kan dat gebeuren aan de lijzijde van hoge bergen, bij harde wind. Vooral in Groenland en Noorwegen komen ze voor, en soms worden ze 's winters zuidelijker in Europa waargenomen.
Ook boven de Zuidpool is het 's winters hoog in de atmosfeer koud genoeg om wolken te vormen. Hier worden ze "polaire stratosferische wolken" genoemd, en ze zijn groter dan parelmoerwolken. Behalve water-ijskristallen bevatten ze verbindingen van salpeterzuur en water. De massale vorming van deze wolken leidt tot chemische afbraak van ozon, en leidt tot de vorming van het zogenaamde "ozongat" boven de Zuidpool.
Lage Landen.
Ook in de stratosfeer boven twaalf kilometer hoogte in de Lage Landen, is het soms, met temperaturen tot −84 °C, extreem koud. De temperaturen zijn dan laag genoeg voor de vorming van parelmoerwolken, en ervaren waarnemers in het noordoosten van Groningen en in Deventer hebben deze voor Nederland zeldzame wolken op 16 februari 1996, kort na zonsondergang, gezien. Meldingen kwamen ook uit 2006. Op 2 februari 2016 werden ze rond zonsondergang in een groot deel van het land gezien, en gefotografeerd.
Uit ozonsonde-metingen van onder andere het KNMI blijkt dat de atmosfeer in februari 2001 op grote hoogte zeer koud was. Op 13 februari zijn, op 19 en op 22 kilometer hoogte, temperaturen gemeten van −79 graden, de dagen daarna was het op die hoogte kouder dan −80 graden. Ondanks de gunstige condities voor de vorming van parelmoerwolken zijn ze toen niet waargenomen.
De laatste jaren daalt de temperatuur in de stratosfeer geleidelijk, en broeikasexperts verwachten op grote hoogte een verdere temperatuurdaling. Mogelijk zijn parelmoerwolken daardoor in de toekomst in Nederland en België vaker te zien.
Types.
Er zijn drie typen parelmoerwolken: Ia, Ib en II naargelang hun chemische samenstelling:

</doc>
<doc id="12709" url="https://nl.wikipedia.org/wiki?curid=12709" title="Mosaic browser">
Mosaic browser



</doc>
<doc id="12710" url="https://nl.wikipedia.org/wiki?curid=12710" title="Condensspoor">
Condensspoor

De witte condenssporen, ook wel vliegtuigstrepen of contrails (een samenvoeging van de Engelse termen "condensation" en "trails") genoemd, zijn kunstmatige wolken die ontstaan uit de uitlaatgassen van vliegtuigmotoren. 
Bij de verbranding van vliegtuigbrandstof komt onder andere waterdamp en roet vrij. Omdat het op grote hoogte zeer koud is, condenseert de waterdamp met de roetdeeltjes als condensatiekern en bevriest. Er vindt wolkvorming plaats en het spoor wordt zodoende zichtbaar vanaf de aarde.
Toelichting.
Het vormen van de condenssporen gebeurt meestal rond 10 kilometer hoogte in de atmosfeer, waar de lucht zeer koud is met vorst van meer dan 40 graden. De waterdamp in de uitlaatgassen van een vliegtuigmotor wordt veroorzaakt doordat bij de verbranding van elke kilogram vliegtuigbrandstof, kerosine, circa 1,4 kilogram water vrijkomt. Koude lucht kan maar weinig waterdamp bevatten en de extra waterdamp, die daar in de lucht wordt gebracht, leidt daardoor direct tot wolkvorming (condensatie) in de vorm van strepen en bij een wolkdichtheid van 0,1-0,5 g/m³ betekent dat ergens tussen de 14 000 m³ en 2800 m³ wolk. De streep begint meestal een eindje achter het vliegtuig doordat de hete uitlaatgassen uit de motoren eerst moeten afkoelen voordat condensatie kan plaatsvinden.
De strepen zeggen veel over de atmosfeer op grote hoogte. Lossen ze snel op dan wijst dat op droge lucht en is de kans op een weersomslag klein. Lossen de vliegtuigstrepen langzaam op en groeien ze flink uit dan is er in de regel een weersverandering op til, die hooguit een paar dagen op zich laat wachten. De meer uitgestrekte wolkensluiers zijn soms moeilijk te onderscheiden van natuurlijke hoge bewolking en blijven lang intact. Uit satellietwaarnemingen blijkt dat vliegtuigstrepen in de omgeving van Nederland en België in veel gevallen langer dan een dag blijven bestaan en in een kwart van de gevallen zelfs langer dan twee dagen.
De wolken op die hoogte bestaan geheel uit ijskristallen. Door breking en weerkaatsing van zonlicht zijn er soms optische verschijnselen in te zien, zoals een gekleurde bijzon.
Condenssporen worden in het weerbericht meestal niet vermeld, en als er wel aandacht voor is worden ze doorgaans aangeduid met "sluierbewolking".
Op geringere hoogtes doen vliegtuigen soms ook wel het omgekeerde. In lage en middelbare bewolking veroorzaakt een vliegtuig soms een oplosspoor door de hitte van de motoren.
Onderzoek.
In internationaal verband wordt onderzoek gedaan naar de invloed van het luchtverkeer op de atmosfeer. Het Intergouvernementele Panel op het gebied van klimaatveranderingen (IPCC) stelt vast dat vliegtuigen, die naast koolstofdioxide nog verschillende andere stoffen uitstoten, op een complexe manier invloed zouden hebben op het klimaat. Het effect op het klimaat van mogelijke veranderingen in de bewolking door het vliegverkeer is onzeker. Naast de vliegtuigstrepen gaat het ook om hoge bewolking die het broeikaseffect mogelijk verder versterkt. Aan de andere kant zorgt deze bewolking voor reflectie van zonlicht, wat weer een afkoelend effect geeft.

</doc>
<doc id="12712" url="https://nl.wikipedia.org/wiki?curid=12712" title="Bui">
Bui

Een bui is een wolk die in korte tijd veel neerslag produceert; in het algemeen korter dan een uur. Buien treden vaak op bij koufronten en onderscheiden zich van de langdurige neerslag die voorkomt bij de passage van een warmtefront of een occlusiefront.
Een bui ontwikkelt zich in een onstabiele luchtlaag tot een stabiele laag wordt bereikt. Hierna kan deze uitwaaieren in de vorm van een aambeeld. Soms is de gehele troposfeer onstabiel, zodat de top doorgroeit tot de tropopauze als eerste stabiele laag. Als er grote stijgsnelheden zijn, kan er een doorschietende top zijn die in de tropopauze en soms zelfs de stratosfeer doordringt.
Zichtbare kenmerken.
Het voornaamste zichtbare verschil tussen buien en frontale neerslag is niet alleen dat het af en toe droog is, maar ook dat de zon zich tussen de buien door kan laten zien. Buien onderscheiden zich ook van aanhoudende regen of sneeuw door grotere wisselingen in neerslagintensiteit. In het algemeen zal het uit een buienwolk minder gelijkmatig en vaak harder regenen of sneeuwen dan uit een gesloten wolkendek. Wanneer een gebied met slecht weer overtrekt komt het vaak voor dat het eerst een tijd onafgebroken regent of sneeuwt en er daarna buien vallen. Een weerbericht waarin staat: "eerst regen, later buien", is dus goed mogelijk en heeft vaak te maken met het gegeven dat na het passeren van het warmtefront en koudefront we in een onstabiele buiige omgeving terechtkomen.
Meteorologische kenmerken.
Buien verschillen met frontale neerslag door de vorm van de wolken. Buien ontstaan uit cumuluswolken en horen tot de cumulonimbuswolken. Een cumulonimbus is verticaal georiënteerd, met een relatief lage wolkenbasis en een hoge tot zeer hoge top, die bekendstaat als de "ijskap". In de zomer of in de tropen ligt de wolkenbasis hoger, in verband met de hogere temperatuur van de bovenlucht. De bovenkant van de bui ligt echter ook hoger dan in de winter en de totale hoogte zal zelfs nog hoger zijn, omdat de ijskap meer ruimte heeft om naar boven te groeien dan in de winter. Samen met het feit dat warme lucht meer vocht kan bevatten dan koude lucht, is het resultaat dat in de zomer en in de tropen de buien in het algemeen veel intensiever zullen zijn dan in de winter.
Ontstaan.
Onstabiliteit in de atmosfeer kan verschillende oorzaken hebben. Bij de meest voorkomende ontstaat convectieve bewolking door verwarming onderin. Boven land is hier een sterke dagelijkse gang in te ontdekken door de invloed van de zon. Boven zee is dit minder sterk. Daarnaast kan verwarming onderin ook optreden door de aanvoer van warme lucht van elders. Afkoeling bovenin is een andere oorzaak en kan ontstaan door de aanvoer van koude lucht bovenin, of door uitstraling van de bovenlagen, wat vooral 's nachts op zal treden. Ook door optilling kan onstabiliteit optreden. Dit kan orografisch zijn tegen bijvoorbeeld een berg, maar ook frontaal. Ook door convergentie in een lagedrukgebied is hier sprake van.
De stijgstroom die optreedt door onstabiliteit koelt in de troposfeer tijdens het stijgen af met toenemende hoogte. Bij het bereiken van het dauwpunt treedt condensatie op. Dit punt is de wolkenbasis. Als de verticale ontwikkeling groot genoeg is, kan de stapelwolk dusdanig groeien dat de condensatiekernen door hun gewicht naar beneden vallen.
Hagelbui.
Hagel kan alleen in buien ontstaan, in verband met de cirkelachtige luchtbewegingen die kenmerkend zijn voor zeer onstabiele buien. Dit verklaart waarom in de zomer er ook hagel kan vallen, omdat de hoogte van een bui vooral in de zomer zeer hoog kan worden. Door deze hoogte en door de extreme verschillen in temperatuur tussen de basis van de wolk en de ijskap, zal de kans op grotere hagelstenen alleen maar groter worden, omdat het meer kansen heeft om meerdere keren te ontdooien en te bevriezen. In de winter is de kans op hagel juist kleiner dan in andere jaargetijden, omdat een bui zich in zijn geheel vaak boven de vorstgrens zal bevinden waardoor hagel geen kans krijgt om te ontstaan, laat staan te groeien. Kenmerkender voor winterse buien is korrelsneeuw.
Onweersbui.
Bij onweersbuien moet men altijd bedacht zijn op plotselinge en heftige verschijnselen zoals windstoten, zware regen of hagel.
Najaarsbui.
In de herfst zijn buien langs de Nederlandse kust in de regel talrijker en zwaarder dan in het binnenland. Oorzaak is het nog relatief warme water van de Noordzee, doordat de zee de warmte van de zomer nog geruime tijd vasthoudt en maar langzaam afkoelt. De hoge temperatuur van het zeewater is in koude vochtige lucht een belangrijke voedingsbron voor buien.
Vooral wanneer koude uit de poolstreken afkomstige lucht naar onze omgeving wordt gevoerd vormen zich boven de Noordzee talrijke buien, die vooral in de kustprovincies actief zijn. Boven het koudere land neemt de activiteit van die buien in de regel sterk af, zodat het langs de kust in het najaar een stuk natter is dan in het binnenland.
Zo valt er in de kop van Noord-Holland en op de Wadden in de herfst normaal (gemiddeld over 1971-2000) 260 tot 300 millimeter neerslag tegen circa 200 millimeter in de Achterhoek en Limburg. Dit in tegenstelling tot het voorjaar wanneer het binnenland in drie maanden zo'n 30 tot 50 millimeter meer regen ontvangt dan de kust.
Ook de kans op onweer is in de drie herfstmaanden september, oktober en november aan de kust groter dan in het binnenland. Op de weerstations langs de Zuid- en Noord-Hollandse kust wordt in het najaar op gemiddeld 10 of 11 dagen onweer gehoord, terwijl het in die periode in de Achterhoek en in Zuid-Limburg normaal op 3 of 4 dagen onweert. Het weerlicht van buien boven de Noordzee en aan de kust is bij duisternis in de heldere poollucht vaak tot ver landinwaarts te zien.
De grotere activiteit van najaarsbuien aan de kust komt ook tot uiting in de kans op hagel. In Den Helder gaan de buien in de herfst op normaal 8 dagen vergezeld van hagel, terwijl in Brabant en Limburg in die periode gewoonlijk op slechts 1 of 2 dagen hagel wordt waargenomen. Op buiige dagen kan het aan de kust heel guur zijn, terwijl het weer in het binnenland tijdens zonnige momenten en uit de wind nog kan meevallen.
Vooral buien die langzaam trekken kunnen enorm veel regen opleveren. Op 24 augustus 2002 leidde zo'n situatie op veel plaatsen tot ernstige wateroverlast: in Weesp viel 101 mm. Op 19 september 2001 viel in Hoek van Holland 107 mm, maar Dirksland (Zuid-Holland) spande de laatste jaren de kroon met op 14 september 1998 een som van 134 mm.
Winterse bui.
Buien, waarin behalve regen ook sneeuw of hagel voorkomt worden in het weerbericht winterse buien genoemd. In maart of april ook wel gesproken van "maartse buien" of "aprilse grillen" .
In België en Nederland heeft men meestal met winterse buien te maken wanneer koude lucht uit de poolstreken over het land stroomt. Het is dan vaak guur met veel wind en lage temperaturen. Door winterse buien kan het plotseling glad worden en kan het zicht sterk teruglopen, in zware buien tot minder dan 50 meter vergelijkbaar met zeer dichte mist. In België en Nederland duurt het seizoen, waarin de neerslag als sneeuw kan vallen en winterse buien mogelijk zijn in het algemeen van november tot en met april.
Het woord bui.
Het woord "bui" (squall in het Engels) werd vroeger door zeilers ook gebruikt voor een plotselinge windvlaag van windkracht 6 of meer. In de zeilwereld werden verschillende typen buien onderscheiden. Naast de normale bui kende men ook de "zwarte bui" met een erg donkere lucht. Een minder donkere en onschuldig uitziende buienwolk werd "witte bui" genoemd. De naam zou ontleend zijn aan de wit gekuifde zee die de wind kan veroorzaken. Daarnaast onderscheidde men de "stille bui" die alleen maar merkbaar werd aan de plotselinge windtoename, maar in de lucht nauwelijks of niet te zien is. Verder bestaan er nog aanduidingen, zoals vallende bui, vliegende bui, boogbui, cyclonische bui en noordwesterbui.
Figuurlijk "ziet men de bui hangen", als men dreigend gevaar, onenigheid, straf... voelt aankomen. 
Buiten de weerkunde wordt het woord bui ook gebruikt om iemands (wisselvallig) humeur aan te duiden.
Symbolen.
De volgende symbolen worden gebruikt op weerkaarten:

</doc>
<doc id="12713" url="https://nl.wikipedia.org/wiki?curid=12713" title="Neerslag (atmosfeer)">
Neerslag (atmosfeer)

Neerslag is een verzameling waterdeeltjes die uit een wolk of een groep van wolken valt en het aardoppervlak bereikt. De waterdeeltjes kunnen zowel vast als vloeibaar zijn en kristalvormig of amorf, meer specifiek regen, hagel, mist, korrelhagel, ijsregen, ijsnaalden en sneeuw. Neerslag is mogelijk doordat water verdampt in de atmosfeer om daarna te condenseren in wolken. Het is daarmee een belangrijk onderdeel van de waterkringloop.
De neerslag op aarde is gemiddeld zo'n 1130 mm per jaar, 1270 boven de oceanen en 800 boven land. Dit varieert lokaal echter sterk, van 50 tot 200 mm per jaar in woestijngebieden tot meer dan 10.000 mm per jaar zeer lokaal in tropische gebieden. Jaarlijks valt er zo'n 577.000 km³ neerslag, waarvan ongeveer 20% boven land. Aangezien het volume water in de atmosfeer 12.900 km³ is – slechts 0,001% van de hydrosfeer, de totale watervoorraad op aarde – ververst het water zich daar elke acht dagen, ongeveer 45 maal per jaar.
De hoeveelheid water in de atmosfeer is beperkt en varieert tussen 0,001 en zo'n 5%, maar is wel van grote invloed op het weer en de energiebalans. De hoeveelheid neemt af met de hoogte, zodat vrijwel al het water in de dampkring zich bevindt in de troposfeer.
Neerslag is ook het belangrijkste verwijderingsmechanisme van luchtverontreiniging. Zo'n 80-90% daarvan vindt plaats via natte verwijdering.
Daarnaast is neerslag een onderdeel van het "global electrical circuit" (GEC), meer specifiek de atmosferische elektriciteit. Via neerslag is er een ladingstransport richting aarde van zo'n +90 coulomb/km²/jaar naast de mooiweerstroom, bliksem en puntontladingen.
Vorming.
Wolken ontstaan door afkoeling van vochtige lucht tot beneden het dauwpunt. Het dauwpunt is de temperatuur waarbij de heersende waterdampdruk in de lucht gelijk is aan de verzadigde dampdruk. Als de dampdruk groter wordt dan de verzadigde dampdruk, dan treedt er condensatie op. De vorming van regendruppels is een zeer ingewikkeld proces, meestal met ijs (sneeuw of hagel) als tussenstadium en soms als eindproduct.
Voor de vorming van een druppel is een condensatiekern nodig. Dat zijn hygroscopische (wateraantrekkende) stofdeeltjes die van natuurlijke oorsprong zijn, zoals ijs- en zeezoutkristallen en stof dat door de wind vanaf het aardoppervlak is meegevoerd, of deeltjes die van industriële oorsprong zijn. Zonder die condensatiekernen treedt condensatie pas op bij een grote overschrijding van de verzadigde dampdruk, de lucht is dan tijdelijk oververzadigd.
Neerslag valt uit wolken die gevormd zijn door condensatie van afgekoelde waterdamp. Wolken bestaan uit wolkenelementen, kleine waterdruppeltjes en ijskristallen. Door de geringe massa zweven deze min of meer en worden vooral meegevoerd door de luchtstromen. De valsnelheid is dusdanig laag dat het enkele dagen kan duren voordat het aardoppervlak bereikt wordt, zodat het dan zeer waarschijnlijk al verdampt is. Dat er toch neerslag valt, komt door twee processen, coalescentie en het Wegener-Bergeron-Findeisen-proces.
Voor de vorming van neerslag moet er dus allereerst sprake zijn van wolkenvorming. De wolken moeten voldoende verticale ontwikkeling en luchtstromingen hebben om neerslag te vormen.
Wolkenvorming.
Wolkenvorming is de condensatie rond condensatiekernen van in de lucht aanwezig vocht op enige hoogte van de grond tot wolkenelementen. Deze condensatie treedt op door afkoeling na stijging van lucht. Condensatie is daarnaast ook mogelijk door afkoeling door een koude ondergrond of door menging met koude lucht, maar dit leidt meestal tot mist. Waterwolken bestaan uit waterdruppels, terwijl ijswolken ijskristalletjes bevatten. In gemengde wolken komen zowel waterdruppeltjes als ijskristallen voor.
De opstijgende lucht koelt adiabatisch af en als het dauwpunt bereikt wordt, vindt condensatie plaats. Dit kan een gehele luchtmassa zijn, zoals het geval bij:
De wolkensoorten die ontstaan, zijn afhankelijk van de stabiliteit van de lucht, maar zijn bij berghellingen en fronten vaak stratiform.
Daarnaast kan er ook sprake zijn van stijgende lucht door golfbewegingen:
Een derde vorm is plaatselijk opstijging door convectie, het opstijgen van lucht door verwarming van onderin. Dit treedt op in instabiele koude massa, dat is lucht waarvan de temperatuur lager ligt dan die van het oppervlak, de lucht wordt dus onderin verwarmd. Hier stijgt niet de gehele luchtmassa, maar slechts luchtbellen met een grootte van enkele tientallen tot honderden meters. Hieruit ontstaan wolken van het type cumulus en cumulonimbus.
Neerslagvorming.
Dat wolkenelementen kunnen uitgroeien tot neerslagelementen als regendruppels, hagelkorrels en sneeuwvlokken is mogelijk door twee processen, het coalescentieproces dat voornamelijk lichte regen produceert en het Wegener-Bergeron-Findeisen-proces dat stevige buien met regen, hagel en sneeuw tot gevolg kan hebben. Daarnaast is het type bewolking van belang, waarbij in eerste instantie onderscheid wordt gemaakt tussen gelaagde of stratiforme bewolking en convectieve bewolking.
Coalescentie.
Coalescentie speelt zich af in relatief warme wolken waarbij de temperatuur van de wolkentop boven de -10 à -12 °C ligt. Wolkenelementen van verschillende grootte en gewicht en daarmee verschillende valsnelheden, kunnen bij botsing met elkaar samenvloeien. Als de wolk voldoende groot is, kunnen zich regendruppels vormen die door de wolkenbasis vallen. De neerslag uit dit proces is heel lichte regen, motregen en motsneeuw.
Wegener-Bergeron-Findeisen-proces.
In relatief koude wolken komen onderkoelde waterdruppeltjes en ijskristallen samen voor. Hier speelt zich het Wegener-Bergeron-Findeisen-proces af. Doordat de lucht rond ijs minder waterdamp kan bevatten dan rond de onderkoelde waterdruppeltjes, zal bij verzadigde lucht de damp verrijpen op de ijskristallen. Hierdoor vermindert de hoeveelheid waterdamp en is er sprake van onverzadigde damp. De waterdruppeltjes zullen daarop verdampen waarna het proces zich herhaalt. De aangroeiende ijskristallen kunnen daarna in verschillende vormen als neerslag – regen, sneeuw, hagel, ijsregen of ijsnaalden – naar beneden komen. Als de neerslag in de wolk als sneeuw begint, dan kan dit op weg naar beneden weer smelten om als regen neer te komen. Komt de regen op zijn tocht naar beneden aansluitend nog eens in een koudere luchtsoort terecht, dan kan de regen weer bevriezen of onderkoeld raken en aansluitend als hagel, korrelsneeuw of ijsregen naar beneden komen.
Stratiforme bewolking.
Neerslag kan uit gelaagde of stratiforme en uit convectieve bewolking voortkomen. Op gematigde breedten valt het merendeel van de neerslag uit stratiforme bewolking. De verticale luchtstromingen zijn hier beperkt. Als de temperaturen in de bewolking boven het vriespunt blijven, groeien de waterdruppels alleen aan via het coalescentieproces en blijft de neerslag beperkt tot motregen of heel lichte regen, die echter bij dichte bewolking wel uren aan kan houden. Voor intensievere neerslag moet de temperatuur onder de -12 °C komen zodat het Wegener-Bergeron-Findeisen-proces in werking kan treden, wat veelal betekent dat de wolk grotere verticale afmetingen moet hebben.
Convectieve bewolking.
Convectieve bewolking – cumulus en cumulonimbus – kan een grote verticale ontwikkeling doormaken, soms tot aan de tropopauze. De luchtstromingen zijn veelal meer dan 1 m/s en kunnen in zware buien oplopen tot meer dan 25 m/s. De wolkenelementen kunnen daardoor snel aangroeien, zodat er al zo'n 20 tot 30 minuten na het ontstaan van de wolk intensieve neerslag kan vallen. Door de krachtige verticale luchtbewegingen kunnen ijskristallen meerdere malen omhoog worden gevoerd en aangroeien tot grote hagelstenen. Aangezien de convectie sterker wordt in de zomer, zal er dan meer hagel vallen.
In de tropen kunnen zich in de intertropische convergentiezone (ITCZ) in "hot towers" zelfs dusdanig sterke stijgwinden ontwikkelen dat deze doorschieten in de stratosfeer.
Onweer.
Onweer is een bui of cumulonimbus die gepaard gaat met elektrische ontladingen. Deze ontladingen zijn waarneembaar als een lichtflits – de bliksem – gevolgd door een scherp of dof rommelend geluid – de donder. Onweersbuien zijn wolken waarin een potentiaalverschil is opgebouwd door ladingscheiding. Over hoe die ladingscheiding tot stand komt, zijn verschillende theorieën, maar hierbij lijkt vooral vaste neerslag een belangrijke rol te spelen. Bij droog onweer is de neerslag verdampt voordat deze het aardoppervlak bereikt.
Er zijn verschillende vormen van onweer, zoals convectie-onweer, frontaal onweer, orografisch onweer en advectief onweer. Convectie-onweer of warmteonweer ontwikkelt zich in verschillende fasen:
Vormen.
Rond de evenaar kan neerslag als regen beginnen, maar op gematigde breedten ontstaat neerslag veelal als sneeuw of zelfs ijsnaalden (poolsneeuw). Als de temperatuur onder de wolk niet onder het vriespunt ligt, kan het in andere vormen het aardoppervlak bereiken, zoals regen, hagel, dauw, rijp en mistneerslag.
Neerslagstatistieken Nederland.
De hoeveelheid neerslag wordt gemeten met een regenmeter (pluviometer), zo nodig gesmolten en daarna in millimeters (mm) uitgedrukt. Eén millimeter neerslag komt overeen met 1 liter op een horizontaal gelegen oppervlakte van 1 m².
Normalen.
Hieronder volgen de normale gemiddelde jaarlijkse neerslaghoeveelheden, en de absolute en relatieve neerslagduur, van dertien officiële KNMI-weerstations, over het tijdvak 1971-2000.
Extremen.
De grootste hoeveelheid neerslag in een etmaal sinds het begin van de metingen betrof 208 mm en viel op 3 augustus 1948 in Voorthuizen.
Hieronder volgen ranglijsten van diverse extreme neerslagsommen, zoals gemeten op het KNMI-station in De Bilt tussen 1901 en 2024.

</doc>
<doc id="12714" url="https://nl.wikipedia.org/wiki?curid=12714" title="Sneeuw">
Sneeuw

Sneeuw is een vorm van neerslag die bestaat uit ijskristallen. Sneeuw ontwikkelt zich uit waterdeeltjes die hoog in de atmosfeer beneden hun vriespunt afkoelen, en vervolgens als gekristalliseerde vlokken neervallen. Op de grond kan de sneeuw accumuleren en andere fysische veranderingen ondergaan.
Sneeuwvlokken vormen zich wanneer kleine waterdruppeltjes zo koud worden dat ze bevriezen tot zeshoekig-gevormde kristallen. Tijdens hun val trekken ze andere waterdeeltjes aan die onder het vriespunt zijn, maar zelf nog niet bevroren zijn (superkoeling). Eenmaal op de grond en andere oppervlakken kan de sneeuw zich in lagen opeenhopen.
Sneeuw kan grote effecten hebben op de samenleving. Langdurige sneeuwval kan overlast geven in het verkeer en de landbouw, maar maakt daarnaast diverse sportactiviteiten mogelijk, zoals skiën en snowboarden. Sneeuw is in gematigde streken vaak seizoensafhankelijk en beïnvloedt de ecologische dynamiek van natuurgebieden. In gebieden met koude klimaten kan er bij voldoende jaarlijkse sneeuwval een gletsjer ontstaan. In meer gematigde gebieden zal sneeuw in warmere perioden smelten, en via rivierstromen naar het grondwater worden afgevoerd (smeltwater).
In Nederland valt gemiddeld op ongeveer 10 dagen per jaar sneeuw en in België op ongeveer 19 dagen per jaar. Er kunnen echter jaren voorbijgaan zonder sneeuwval van betekenis. De hoeveelheden zijn klein door het ontbreken van stuwingsneerslag. Anders is dit in een gebied als het Kleinwalsertal in Oostenrijk of Oregon in het noordwesten van de Verenigde Staten, waar in de winter vele meters sneeuw kunnen vallen.
Ontstaan en fysica.
Bij temperaturen onder het vriespunt vormt sneeuw zich wanneer waterdamp tot ijskristallen verrijpt zonder tussenvorm van waterdruppels. Dit proces vindt vooral plaats tussen −5 en −20 °C en optimaal bij een temperatuur rond −12 °C. Bij deze waarde is het verschil in de dampdruk ten opzichte van water en ijs het grootst en gaan watermoleculen van onderkoelde waterdruppels naar vrieskernen. Deze vrieskernen dienen als een katalysator en brengen de bevriezing versneld op gang. Op weg naar beneden groeien deze ijsdeeltjes geleidelijk aan tot sneeuwkristallen. Deze kunnen allerlei vormen hebben, maar ze zijn altijd zespuntig (hexagonaal), zoals goed te zien is op foto's die amateurwetenschapper Wilson Bentley al in 1902 maakte.
Wanneer het waait, klitten de sneeuwkristallen, vaak in de vorm van sterren, op hun weg naar de aarde samen en vormen een vlok. Zo'n vlok bestaat uit wat ijs en heel veel lucht tussen de ijsnaaldjes, zo ongeveer als een kussen vol veren met lucht ertussen. Vlokken zijn onregelmatig, klein of groot, maar hebben allemaal bepaalde patronen gemeen. Vlokken vormen zich met name in voldoend vochtige lucht die niet al te koud is. Bij vrij lage temperaturen in drogere lucht vallen dikwijls losse sneeuwkristallen. In de poolstreken komt dit vaak voor.
Dichtheid.
De dichtheid van verse sneeuw bedraagt circa 100 kg/m3; de waarde hangt sterk af van de hoeveelheid lucht die tussen de ijskristallen aanwezig. De dichtheid wordt hoger door samendrukken, door cycli van dooien en vriezen en door regen die in de sponsachtige structuur van de sneeuw blijft hangen en weer kan bevriezen. Daarbij kan de dichtheid oplopen tot bijna die van ijs: 917 kg/m3, iets minder dan die van water 997 kg/m3 bij kamertemperatuur.
Hoogte.
De hoeveelheid neerslag wordt bepaald door sneeuw en hagel te smelten en daarna de hoogte in millimeters te meten. In populaire weerberichten wordt echter de hoogte van versgevallen sneeuw genoemd, die veel meer is dan de hoogte van gesmolten sneeuw.
Wetenschap.
Wetenschappers bestuderen sneeuw vanuit diverse benaderingen, bijvoorbeeld door te kijken naar de fysica van ijskristallen; de verspreiding, accumulatie, metamorfose en ablatie van sneeuwbanken; en de bijdrage van smeltende sneeuw aan rivierhydraulica en grondhydrologie. Kennis van sneeuw is relevant in de landbouwkunde, ruimtelijke ordening, transport, civiele techniek en in verschillende branches van de wintersport. Er zijn verschillende classificatiesystemen ontwikkeld om de fysische eigenschappen van sneeuw te beschrijven, op de schaal van het individuele kristal tot het opeengehoopte sneeuwpakket.
Metingen en classificatie.
In het veld graven sneeuwwetenschappers vaak een sneeuwkuil uit om metingen uit te voeren. Enkele macroscopische eigenschappen die worden gemeten zijn bijvoorbeeld de sneeuwhoogte, het sneeuw-waterequivalent, de sneeuwsterkte en mate van sneeuwbedekking. Elk heeft een aanduiding met code en gedetailleerde beschrijving. Onderstaand staan een aantal belangrijke vormen van bevroren neerslag weergegeven, die in hun ontwikkeling sterk verwant zijn aan sneeuw.
Satellietmetingen.
Met behulp van remote sensing kan de ontwikkeling en smeltprocessen van sneeuw op grote schaal in kaart worden gebracht. Remote sensing, zoals metingen die gedaan worden door middel van satelliet-opnames, stellen wetenschappers in staat om de fysieke eigenschappen van sneeuw kwantitatief te onderzoeken in afgelegen of anderszins ontoegankelijke gebieden waar metingen op de grond duur en gevaarlijk kunnen zijn.
Satellietwaarnemingen laten zien dat er een afname is van de besneeuwde gebieden sinds de jaren 1960, toen de eerste satellietwaarnemingen van de aarde werden verricht. In sommige delen van de wereld, zoals China, is de sneeuwbedekking tussen 1978 en 2006 juist toegenomen. Deze veranderingen worden toegeschreven aan klimaatverandering, die kan leiden tot frequentere weerextremen. In sommige gebieden neemt de sneeuwhoogte toe door hogere temperaturen op breedtegraden ten noorden van 40°. Voor het noordelijk halfrond is de gemiddelde maandelijkse sneeuwbedekking met 1,3% per decennium afgenomen.
Soorten.
Er zijn vele soorten van sneeuw. Wat betreft de soort sneeuwval en het soort sneeuwdek:
Sneeuw op de grond.
Sneeuw die op de grond ligt wordt bij het skiën onderscheiden in verschillende soorten.
Kunstmatige sneeuw.
Sneeuw aangemaakt met een sneeuwkanon.
Effecten op de samenleving.
Wereldwijd beïnvloedt sneeuw de samenleving op verschillende manieren. Sneeuwval heeft een belangrijk effect op het vervoer, de landbouw, infrastructuur en sport. Sneeuw kan het verkeer ernstig hinderen door gladheid, afname van zicht en bedekking van het wegdek. De landbouw is vaak afhankelijk van sneeuw als bron van seizoensgebonden wateraanvoer. Voorts kunnen sommige bouwwerken, zoals daken, bezwijken onder de sneeuwbelasting. De mens ontleent een grote verscheidenheid aan recreatieve activiteiten aan sneeuw, veelal in besneeuwde landschappen.
Overlast.
Sneeuw kan voor overlast zorgen, niet alleen door gladheid maar vooral bij natte sneeuw ook door vermindering van het zicht. Tijdens zware sneeuwval neemt het zicht sterk af, vergelijkbaar met mist. Met name de eerste sneeuw van het seizoen en plotselinge sneeuwbuien leveren problemen op (zoals bij de sneeuwstorm van 25 november 2005). Tijdens periodes met herhaaldelijk sneeuw en winterse buien is de weggebruiker eraan gewend en past het verkeer zich aan. Grote hoeveelheden sneeuw op de weg kunnen worden bestreden met behulp van sneeuwschuivers en het strooien van zout, waar gebruikt wordt gemaakt van het natuurkundige fenomeen vriespuntsdaling.
Sneeuw veroorzaakt de grootste problemen wanneer de neerslag valt bij vorst, vooral bij matige tot strenge vorst. Als het dan ook nog hard waait, gaat de sneeuw stuiven en ontstaan sneeuwduinen. Wanneer in Nederland sneeuw wordt verwacht bij windkracht 6 of 7 geeft het KNMI een weeralarm uit voor sneeuwjacht. Bij windkracht 8 of meer geldt een weeralarm voor sneeuwstorm. Ook bij aanhoudend zware sneeuwval van meer dan 5 cm per uur en een vers sneeuwdek van ten minste 5,5 cm wordt een weeralarm uitgegeven. Zulke omstandigheden zijn gevaarlijk voor het verkeer en leiden tot grote overlast. Sneeuw zelf is niet glad, maar wordt door het verkeer tot glad ijs gereden.
Op hellingen kan de sneeuwlaag in beweging komen en lawines veroorzaken die grote schade kunnen veroorzaken.
Als er veel sneeuw valt, kunnen daken van gebouwen het soms begeven door de sneeuwbelasting.
Records.
Wereldwijd.
Van 19 februari 1971 tot 18 februari 1972 viel er meer dan 31 m sneeuw in Paradise op Mount Rainier in de staat Washington (Verenigde Staten). Dat is de grootste hoeveelheid sneeuw die ooit in een jaar in een gebied gemeten werd.
Nederland.
In Nederland woedde op 14 en 15 februari 1979 in het noorden een zware sneeuwstorm die sneeuwduinen opwierp van meer dan twee meter hoog. Steden en dorpen waren tijdelijk van de buitenwereld afgesloten; trein- en autoverkeer waren amper meer mogelijk.
De sneeuw in januari 1987 op Terschelling kwam tot circa 80 cm, de grootste niet-opgewaaide sneeuwhoogte in Nederland. Buys Ballot nam 60 cm waar in Zaltbommel in 1867. In Sneek en Heeg (Friesland) kwam in maart 2005 een sneeuwdek voor van respectievelijk 54 en 50 cm. In december 2009 werd in Ureterp (Friesland) een sneeuwdek van 70 cm gemeten. Hierbij zijn geen sneeuwduinen in de metingen meegenomen.
België.
In België werd het record gevestigd in de Hoge Venen. In 1953 werd er 1,15 meter sneeuw opgetekend op Botrange, 695 m boven zeeniveau. Dit was de grootste sneeuwhoogte ooit officieel gemeten in België.
Sneeuw als bouwmateriaal.
In koude gebieden met veel sneeuw wordt sneeuw toegepast als bouwmateriaal. Er kunnen kleine iglo's of sneeuwhutten van gemaakt worden, maar ook grote sneeuwhotels. In deze toepassing wordt compacte sneeuw vaak in uitgezaagde of gecomprimeerde blokken verwerkt, maar ook als opgespoten berg die dan uitgehold wordt. Sneeuw wordt ook door sneeuwkanonnen op een gewenste plek aangebracht, waardoor bijvoorbeeld een skipiste kan worden gebouwd op plekken waar door weersomstandigheden wellicht te weinig sneeuw voorhanden is. Door de sneeuw nat te maken ontstaat een harde sterke substantie, die eigenschappen heeft die tussen vast ijs en sneeuw in liggen. Kinderen bouwen vaak sneeuwmuren of hutten door emmertjes met sneeuw te vullen, die aan te drukken en vervolgens te storten.
Er worden ook andere creaties uit sneeuw gebouwd, zoals natuurlijk de bekende sneeuwpop die is opgebouwd uit grote sneeuwballen.
Effecten op planten en dieren.
Planten en dieren die in gebieden leven waar veel sneeuw valt, hebben zich op verschillende manieren aan deze fysische condities aangepast. Enkele noemenswaardige adaptaties van planten zijn kiemrust, het laten vallen van de bladeren, seizoenssterfte en de aanmaak van antivries-eiwitten; dieren maken onder meer gebruik van winterslaap, een isolerende vacht, het opslaan van voedsel en het putten uit reserves, om de kou te overleven.
Boomtakken, vooral die van naaldbomen, kunnen sneeuwval afvangen en daarmee de ophoping van sneeuw op de grond afremmen. Sneeuw die in bomen hangt, verdwijnt relatief snel vanwege de grotere blootstelling aan zon en lucht. Sneeuw kan een grote invloed hebben op de aangroei van vegetatie; de jaarlijkse start van de lentegroei is bijvoorbeeld afhankelijk van de snelheid waarmee de sneeuw smelt. Lawines en erosie door smeltwater hebben ook hun rol in de totstandkoming van vegetatie in het landschap.
Er zijn veel diersoorten die sneeuwgebieden tot hun woonplaats hebben gemaakt. Ongewervelde dieren die goed in sneeuw gedijen zijn spinnen, kevers, sneeuwvlooien en springstaarten. Dergelijke geleedpotigen kunnen nog actief zijn tot ver onder het vriespunt: –5 tot –10 °C. Sommige ongewervelden zijn vorstbestendig doordat ze antivries-moleculen aanmaken in hun lichaamsvloeistoffen, zodat ze kunnen overleven bij langdurige blootstelling aan omstandigheden onder het vriespunt. Sommige soorten vasten tijdens de winter, waardoor ze geen (vriesgevoelige) bestanddelen in hun spijsverteringskanaal hebben.
Veel gewervelde dieren zijn in verregaande mate aangepast aan het leven in de sneeuw. De alpenlandsalamander is bijvoorbeeld actief bij temperaturen tot -8 °C; in de lente graaft deze soort zich naar de oppervlakte om eieren te leggen in het smeltwater. Omnivore zoogdieren nemen meestal een winterslaap om de sneeuw te vermijden, herbivore zoogdieren kunnen voedselvoorraden aanleggen onder de sneeuw. Woelmuizen kunnen tot 3 kg aan voedselreserves opslaan, en kruipen in hun ondergesneeuwde nest tegen elkaar aan om van elkaars warmte te profiteren. Aan de oppervlakte zoeken wolven, poolvossen, lynxen en wezels naar deze ondergrondse bewoners door in het sneeuwdek te duiken.
Microscopische afbeeldingen.
De onderstaande afbeeldingen van sneeuwvlokken zijn gemaakt met een rasterelektronenmicroscoop (SEM). Dit apparaat kan nog veel fijnere details laten zien dan een lichtmicroscoop.

</doc>
<doc id="12715" url="https://nl.wikipedia.org/wiki?curid=12715" title="Dooi">
Dooi

Dooi houdt de toestand in wanneer de luchttemperatuur - vlak na een vorstperiode - boven nul komt. Het begrip wordt alleen gebruikt tot ongeveer één etmaal na het einde van de vorst. Eventueel wordt de dag daarna nog gesproken van aanhoudende- of doorzettende dooi. Loopt de temperatuur niet verder op dan 4°C boven het vriespunt, dan wordt dat lichte dooi genoemd. 
In het overgangsgebied met de zachtere lucht kan zich een neerslaggebied vormen en afhankelijk van de snelheid waarmee de dooi intreedt kan er eerst sneeuw vallen, die overgaat in natte sneeuw (dikkere vlokken) of regen. Zet de dooi niet door dan kan de neerslag opnieuw in sneeuw overgaan. Bij een snelle dooi-inval begint het vaak meteen te regenen, waarbij de druppels in de vrieslucht of op het aardoppervlak bevriezen. In de weerberichten wordt dit ijzel genoemd. 
Wanneer de zachtere lucht over het koudere aardoppervlak, een smeltende ijsvlakte of een sneeuwlaag stroomt, vormt zich door afkoeling mist. Bij invallende dooi wordt het zicht slechter en kan dichte tot zeer dichte mist met een zicht van minder dan 50 meter ontstaan. Dooimist ontstaat bij aanvoer van zachte lucht, zodat het bij deze vorm van mist ook behoorlijk kan waaien. Langs de oevers van het IJsselmeer, waar de lucht wordt aangevoerd over een ijsvlakte kan het nog dagen na het eind van de vorstperiode mistig zijn en blijft ook de temperatuur lager dan elders in het land. Wanneer het bovendien hard waait gaat het ijs kruien.
Na een vorstperiode zit de vorst nog een tijd in de grond, waardoor het aan het aardoppervlak bij helder weer in de nacht weer snel zal vriezen. Deze verraderlijke vorm van gladheid, die zeer plotseling kan optreden, wordt opvriezing genoemd. 
Verkeersveiligheid.
Dooi is voor het verkeer heel gevaarlijk, niet alleen door de kans op sneeuw of ijzel, maar ook vanwege de grote kans op mist of gladheid.&lt;br&gt;
Vanwege opvriezing moet de weggebruiker ook na de vorstperiode bedacht te zijn op gladheid of mist. 

</doc>
<doc id="12716" url="https://nl.wikipedia.org/wiki?curid=12716" title="Vorst (weer)">
Vorst (weer)

Vorst is het weersverschijnsel dat optreedt wanneer water bevriest. Het wordt om die reden ook vriezen genoemd.
Definities.
Vorst treedt volgens de definitie uit de meteorologie op als de temperatuur op een hoogte van anderhalve meter boven de grond onder het vriespunt komt.
Daalt de temperatuur op 10 centimeter hoogte onder het vriespunt dan noemen de weerkundigen dat vorst aan de grond of nachtvorst. Om de mate van de vorst aan te geven worden voor vorst op de waarnemingshoogte van anderhalve meter bovendien aanduidingen gegeven als lichte, matige of strenge vorst.
Er zijn verschillende soorten vorst die kunnen optreden, zoals rijp, advektierijp, vensterrijp en ruige rijp. Rijp ontstaat vaak 's nachts wanneer de temperatuur daalt en het waterdamp in de lucht direct overgaat in ijskristallen zonder eerst vloeibaar te worden . Advektierijp vormt zich door koude wind die over koude oppervlakken waait, terwijl vensterrijp ontstaat wanneer koud buitenlucht en vochtige binnenlucht elkaar ontmoeten op een raam. Ruige rijp ontstaat snel in zeer koude, natte en winderige omstandigheden en kan eruitzien als een laag ijs.
Voorspelling.
Hoe hard het gaat vriezen is tevoren soms moeilijk precies aan te geven. Onder een heldere hemel kan de temperatuur heel snel dalen en kunnen verspreid over een gebied grote verschillen optreden. Als er bovendien sneeuw ligt, zal het onder een onbewolkte hemel door afkoeling in het algemeen nog sterker afkoelen. Dit komt doordat sneeuw een hoge albedo heeft, wat betekent dat het veel zonlicht terugkaatst en daardoor minder warmte vasthoudt.
Een dag waarop het vriest (minimumtemperatuur onder nul) wordt een vorstdag genoemd. Blijft de temperatuur het hele etmaal onder nul (ook maximumtemperatuur onder het vriespunt), dan is dat een ijsdag. Bij een temperatuur tussen −2 en +2 °C heet het in de volksmond dat de temperatuur rond het vriespunt ligt.
Vorsttermen.
Gemeten in een weerhut op anderhalve meter hoogte.
Nederland.
In een "normale" winter loopt het aantal vorstdagen in Nederland uiteen van 23 in Vlissingen tot 46 in Eelde. Dit heeft overigens niet alleen te maken met het verschil tussen Zuid en Noord, maar ook met het feit dat Vlissingen dichter bij de zee ligt dan Eelde en dus meer invloed van de zee heeft.
Recente koude winters in Nederland met veel vorstdagen.
De winter van 1995/1996 was de laatste zeer koude winter van de 20e eeuw. In deze winter vroor het vooral in de noordelijke helft van het land op bijzonder veel dagen: de aantallen liepen uiteen van 55 in Vlissingen tot 77 vorstdagen op diverse plaatsen in het oosten en noordoosten. Opmerkelijk aan de winter van 1995/1996 was vooral de langdurige kou, waardoor het aantal vorstdagen tussen november 1995 en april 1996 in Twente opliep tot 121 en in Eelde tot 119, een nieuw record. Bovendien lag de gemiddelde temperatuur van de winter als geheel in heel Nederland zelf (iets) onder het vriespunt, iets wat sinds 1979 niet meer was voorgekomen. In de barre winter van 1963 leverde dezelfde periode in Eelde 108 vorstdagen op.
De winter van 1996/1997 kende weliswaar ook een zeer koude periode van eind december tot halverwege januari, waarin zelfs de tot nu toe laatste Elfstedentocht werd verreden, maar deze winter was over het geheel genomen toch minder koud dan die van 1995/1996. De winter van 2000/2001 telde in De Bilt 40 vorstdagen, wat vrijwel normaal is. Het voor- en naseizoen met de maanden november, maart en april meegerekend kwam het aantal uit op 53 vorstdagen. De koudste winter van de 21e eeuw was in Nederland tot nu toe die van 2009/2010, met in de Bilt een gemiddelde temperatuur van 1,1 °C, tegenover respectievelijk 3,3 °C normaal. Deze winter telde 95 hellmannpunten in de Bilt, Nieuw Beerta haalde 162 .
De laagste temperatuur van de 20e eeuw in Nederland werd gemeten te Winterswijk: −27,4 °C op 27 januari 1942. De laagste temperatuur van de 21e eeuw in Nederland tot nu toe werd in Lelystad gemeten: −22,9 °C op 4 februari 2012.
Het verschil in temperatuur in Nederland (tussen noord en zuid) was op 6 januari 2009 het grootst in de gemeten geschiedenis. Om 23.00 uur vroor het 20,4 graden in Ell bij Weert, terwijl het op Vlieland 1 graad boven nul was.
Het vorstgetal van IJnsen.
Er bestaan verschillende methoden om de Nederlandse winters te karakteriseren. Een bekend karaktergetal is het koudegetal (K) van Hellmann. Dit is de som van alle negatieve etmaalgemiddelden van de temperatuur in de maanden november t/m maart van een bepaald weerstation; het teken wordt positief genomen. Door weeramateurs wordt in plaats hiervan ook wel een benadering gebruikt met behulp van de dagelijkse maximum- en minimumtemperatuur (Tx en Tn). Negatieve uitkomsten van (Tx+Tn)/2 leveren in dit geval een bijdrage aan het karaktergetal. Beide methoden hebben het bezwaar dat dagen met een positieve uitkomst geen bijdrage kunnen leveren, ook al heeft het in zo'n etmaal toch (flink) gevroren. In De Bilt bedraagt het "vorstverlies" bij de methode Hellmann gemiddeld 24% (1902-2010). Een veel betere benadering van de werkelijk voorgekomen vorst is de negatieve temperatuursom Ko. Een vrijwel volmaakte bepaling hiervan is de som van de negatieve uurwaarden (Kz) van de temperatuur. Om naar de etmaalbasis te herleiden moet Kz door 24 worden gedeeld: Ko=Kz/24. Tegenwoordig kunnen de negatieve uurwaarden van de temperatuur vrij worden gedownload van de site van het KNMI.
Een geheel ander karaktergetal, het vorstgetal (V) van Folkert IJnsen, berust op de aantallen dagen met bepaalde thermische eigenschappen, die in De Bilt voorkomen in de maanden november tot en met maart. Dit zijn de aantallen vorstdagen (v), ijsdagen (y) en zeer koude dagen (z). Er is sprake van een vorstdag wanneer de minimumtemperatuur Tn negatief is. Een ijsdag is een vorstdag waarin ook de maximumtemperatuur Tx negatief is. Als Tn -10,0°C of lager is, spreekt men van een zeer koude dag. De aantallen ijsdagen en zeer koude dagen zijn dus deelverzamelingen van het aantal (de verzameling) vorstdagen. Uit de frequentieverdelingen vanaf 1851 van deze drie variabelen te De Bilt zijn voor alle drie {v, y en z} een onder- en bovengrens vastgesteld. De ondergrenzen bedragen 0 en de bovengrenzen hebben een overschrijdingskans van 0,3 tot 0,7 %. Voor {v} is de bovengrens: 110 (v²=12100), voor {y}: 50 en voor {z}: 30. Per variabele zijn 100/3 punten tussen onder- en bovengrens verdeeld. Bereikt elke variabele zijn bovengrens, dan bedraagt het vorstgetal V=100 en voor de ondergrenzen geldt: V=0. Op basis hiervan is de volgende formule voor het dimensieloze Vorstgetal (V) afgeleid:
'V = v²/363 + 2y/3 + 10z/9'
Het aantal vorstdagen (v) is bij benadering normaal verdeeld en in de formule gekwadrateerd om te bewerkstelligen dat de verdelingen van de drie variabelen globaal van dezelfde vorm zijn (rechtszijdig scheef). Deze formule geldt expliciet voor De Bilt omdat de frequentieverdelingen van de drie variabelen van dat weerstation eraan ten grondslag liggen. Toepassing van deze formule op andere plaatsen leidt daarom tot zinloze resultaten. Als verwachtingswaarde (een soort gemiddelde) heeft het vorstgetal een geldigheid voor een gebied dat ten minste geheel Nederland beslaat. Door die eigenschap zijn de vorstgetallen en de daarvan afgeleide indices geschikt om winters in te schatten uit historische bronnen, zoals oude kronieken e.d., die meestal niet afkomstig zijn van één bepaalde locatie.
Indeling van de vorstgetallen (V) in categorieën (indices Cv),
benamingen en vaststelling van de frequenties (f, 1707-1990) alsmede de vorstgetallen van de 10 strengste en zachtste winters (resp. A en B) vanaf 1707 en de vorstgetallen vanaf 2001 (De Bilt)

</doc>
<doc id="12717" url="https://nl.wikipedia.org/wiki?curid=12717" title="Vorst">
Vorst

Zaken:
Plaatsen:
Achternaam:
Overige:

</doc>
<doc id="12718" url="https://nl.wikipedia.org/wiki?curid=12718" title="Poederdiffractie">
Poederdiffractie

Poederdiffractie is een diffractietechniek waarbij een poeder, bestaande uit een zeer groot aantal, meestal volledig willekeurig georiënteerde, kristallieten wordt blootgesteld aan een bundel straling. De techniek wordt gebruikt om van een poeder te kunnen bepalen uit welke bestanddelen het poeder bestaat. Dit wordt materiaalkarakterisering genoemd.
De meest gebruikte straling voor deze techniek is röntgenstraling, meestal de CuKα straling van een koperanode. De techniek wordt echter ook toegepast met neutronen en in mindere mate met elektronen.
Strooiingspatroon.
De strooiing van de straling wordt als functie van de strooiingshoek formula_1 gemeten in een detector, zie het bovenste figuur rechts. Omdat de oriëntatie in het poeder willekeurig is, is er altijd een bepaalde fractie van het poeder dat bij toeval in de juiste oriëntatie is ten opzichte van de invallende bundel om aan de wet van Bragg formula_2 te voldoen voor een bepaald kristalvlak formula_3.
Het resultaat is dat de verstrooide intensiteit als functie van formula_4 een aantal pieken vertoont, in principe voor ieder kristalvlak formula_3 een piekwaarde. De intensiteit van deze piekwaarden van het opgevangen signaal worden pieken of lijnen genoemd, en kunnen in een assenstelsel worden uitgezet tegen de strooiingshoek formula_1. De verkregen grafiek worden poederpatronen of diffractiepatronen genoemd.
In tegenstelling tot wat het geval is bij eenkristaldiffractie, is de verkregen informatie niet driedimensionaal. De driedimensionale reciproke ruimte (K-ruimte) wordt door de randomisatie van de kristallieten samengepakt in maar één dimensie. Het gevolg is dat er veel informatie komt samen te vallen. Veel van de pieken bestaan daardoor eigenlijk uit meer dan één signaal.
Karakterisering.
Unieke vingerafdruk.
De overlap in het patroon is niet zo'n ramp als het er om gaat de stof te karakteriseren (identificeren) die tot het patroon geleid heeft. Het patroon van sterke en zwakke pieken is, vooral wanneer de piekposities (strooiingshoeken formula_1 ) met grote precisie bekend zijn, vrijwel altijd een "unieke" vingerafdruk van de onderzochte stof. Ook een mengsel van zo'n vier, vijf verschillende vaste fasen geeft een patroon, dat in zijn componenten te ontbinden is. De piekposities uit de testen worden vergeleken met de piekwaarden uit de literatuur, handmatig of met een computersoftware. Op deze manier kan worden vastgesteld uit welke componenten (atomen, ionen of moleculen) het poeder bestaat. Het achterhalen van de materiaalbestanddelen wordt het karakteriseren van materialen genoemd.
Hanawalt is al in de jaren dertig begonnen met het verzamelen van patronen en deze database is uitgegroeid tot de JCPDS-ICDD database met zo'n 220.000 patronen. Hanawalts oorspronkelijke methode was een tabel maken, gebaseerd op de sterkste drie lijnen. De positie van de tweede lijn werd naar grootte gerangschikt voor alle patronen waarbij de positie van de eerste in een bepaald gebied viel. Er is nu echter ook software om automatisch de overeenkomst op te sporen, die over het algemeen in eerste instantie wordt gebruikt vanwege tijdsefficiëntie. Soms wordt ter controle met de hand de tabel geraadpleegd en vergeleken met de computeruitkomsten.
In deze toepassing is poederdiffractie een wijdverbreide analytische techniek geworden voor het karakteriseren van materialen, die veel wordt toegepast in de geologie, metallurgie, farmacie enz. De verdeling van de voorkeursoriëntaties van de kristalstructuren in een anisotropisch polykristallijn materiaal wordt textuur genoemd.
Indicering.
Door het samenvallen van de informatie is het soms een (te) moeilijke zaak om te identificeren welk(e) kristalvlak(ken) van precies tot welke piek behoren. Dit probleem is het "indexeringsprobleem". Er bestaan computerprogramma's die in sommige gevallen soelaas bieden, maar dan moet de piekpositie bijzonder nauwkeurig bekend zijn (de data moeten van hoge kwaliteit zijn), de eenheidscel moet niet te groot zijn, en er moeten geen verontreinigingen met een andere kristalstructuur in het poeder zitten. Ook de symmetrie speelt een rol. Hoe groter de symmetrie hoe eenvoudiger het probleem is op te lossen. Voor een kubisch materiaal bijvoorbeeld zullen reflecties van kristalvlak formula_3 als (123) (213) (321) (312) enz. alle precies samenvallen en ook dezelfde intensiteit hebben. Er zijn dan veel minder pieken en er is maar één celparameter, waarmee ze allemaal te indiceren moeten zijn.
Structuurbepaling.
In principe is de kristalstructuur uit een poeder net zo goed te bepalen als uit informatie verkregen van een eenkristal, en het grote voordeel is dat een poeder veel gemakkelijker in handen te krijgen is dan een eenkristal. Dat laatste is zelfs voor veel stoffen vrijwel onmogelijk. Voor neutronendiffractie geldt dat nog meer dan voor röntgendiffractie, omdat daar het monster veel groter dient te zijn (een gram of zo). Eenkristallen van die grootte zijn vrijwel niet te krijgen. Neutronendiffractie wordt daarom vrijwel alleen aan poeders gedaan. De meest gebruikte methode voor structuurbepaling uit poeders stamt van de Nederlander Hugo Rietveld. In zijn methode wordt het gehele profiel van het diffractogram meegenomen in een niet-lineaire verfijning. Structuurbepaling uit poeders is echter veel moeilijker dan vanuit een eenkristal. Opnieuw is de overlap van de informatie het grote struikelblok. In röntgendiffractie is de techniek daarom, vooral door de grote vlucht die de eenkristaldiffractie-techniek genomen heeft dankzij de computer, voor een deel verdrongen, hoewel de laatste jaren daar – ook mede dankzij de computer – weer een kentering in gekomen is.
Neutronendiffractie.
Veel van de ontwikkeling in poedermethodes is uit de neutronen-hoek gekomen. Neutronendiffractie is maar een zeer klein deel van de wetenschappelijke wereld, maar geeft een uniek perspectief op de structuur om twee redenen. In XRD is de sterkte van de strooiing evenredig aan het aantal elektronen van het atoom, dat wil zeggen het atoomnummer. Dat wil zeggen dat waterstofatomen nauwelijks te zien zijn omdat het atoom maar een elektron heeft. Bij neutronen zijn de strooiingslengtes van de isotopen onderling verschillend en de isotopen 1H en 2H (=D) zijn sterk strooiende kernen. Voor veel biogene materialen, welke zijn opgebouwd uit organische en biologische stoffen, is neutronenstrooiing dus een aantrekkelijke mogelijkheid. De tweede reden is dat neutronen ook gestrooid worden wanneer een atoom een magnetisch moment draagt. Neutronendiffractie kan dus ook de magnetische structuur van een materiaal ontrafelen. Ook dat vereist gebruik van de Rietveld-methode.
Lijnverbreding.
De breedte van de lijnen (pieken) in een poederpatroon wordt beïnvloed door een aantal factoren. Ten eerste zijn er instrumentele factoren, die door een ijkstof te meten onderzocht kunnen worden. Men gebruikt daar meestal lanthaanboride LaB6 voor. Daarnaast speelt de kristalliet grootte en de stress waaronder de kristallieten staan. De studie van lijnverbreding is daarom een andere toepassing van poederdiffractie: het is een methode om niet destructief stress in een object te meten.
Synchrotronstraling.
Een synchrotron produceert een intense hoeveelheid straling die een zeer breed bereik van golflengtes omspant. Daar is ook röntgenstraling onder die door middel van een monochromator 'afgetapt' kan worden. Zo is vrijwel iedere golflengte beschikbaar in bijzonder hoge intensiteit. Dit maakt het mogelijk zeer snel patronen op te meten bijvoorbeeld als een functie van de temperatuur of druk, tijdens een chemische reactie, tijdens krstallisatie enzovoorts. De beschikbaarheid van synchrotronstraling heeft daarmee de poederdiffractie een aanzienlijke uitbreiding van zijn toepassingsbereik gegeven.

</doc>
<doc id="12719" url="https://nl.wikipedia.org/wiki?curid=12719" title="Donder">
Donder

Donder is het geluid dat tijdens onweer gehoord wordt door de ontlading van de bliksem.
Oorzaak.
Donder wordt veroorzaakt doordat de lucht die direct grenst aan een bliksemschicht plotseling zeer sterk wordt verwarmd en daardoor zeer snel uitzet. Deze uitzetting veroorzaakt een geluidsgolf. Aangekomen bij een toehoorder wordt deze ervaren als een opeenvolging van meerdere knallen (de donder).
Doordat de voortplantingssnelheid van licht en geluid zeer verschillend zijn, wordt de bliksemflits op grotere afstand eerder gezien dan dat de donder wordt gehoord. Uit de tijd die verstrijkt tussen bliksem en donder kan worden afgeleid of het onweer nabij is. Het geluid legt in drie seconden een afstand van ongeveer één kilometer af, dat is dus 333,3 meter per seconde Omdat geluid zo relatief langzaam is en de bliksem soms kilometers lang, is niet één klap te horen, maar achter elkaar het geluid van steeds verder weg gelegen punten van de bliksem. Dit verklaart het rommelen.
Registratie van onweer.
De traditionele manier om onweer te registreren is het bijhouden van het aantal uren of dagen dat donder wordt gehoord. Al eeuwenlang is het gebruikelijk dat weerwaarnemers het horen van donder noteren. Zo is over de hele wereld het jaarlijks aantal onweersdagen bekend. In het donker is de bliksem over grotere afstand te zien dan dat de donder te horen is, maar overdag hoort men de donder eerder, terwijl de bliksem vaak helemaal niet waar te nemen is met het menselijk oog.
Donder als waarneming voor het optreden voor de sterkte van het onweer is echter geen betrouwbare maat. Sommige bliksems produceren meer geluid dan andere. Sommige waarnemers horen beter dan andere. Storend geluid van de wind kan soms op donder lijken. Een belangrijke factor is ten slotte de geluidsvoortplanting, die afhangt van de verticale temperatuuropbouw en de windsnelheid: men hoort moeilijker tegen de wind in.
Tijdens onweersbuien wordt soms een onregelmatigheid aan regenbogen waargenomen. Bij iedere donderslag lijkt de boog te trillen, hetgeen vooral zichtbaar is aan de voor kleine veranderingen van de druppels gevoelige overtallige bogen. De oorzaak ligt vermoedelijk in trillingen van regendruppels die door de geluidsgolven van de donder worden opgewekt.
Religieuze beleving.
De vroegere mens zal ongetwijfeld veel ontzag hebben gehad voor de harde donderslagen die bij onweer optraden, en hij zag donder en bliksem als actie van de goden. Zo heeft de Egyptische god Seth met de donder die hij veroorzaakte in de hemel allerlei kwade vijanden verjaagd. De Griekse oppergod Zeus gooide met zijn donderkeil donder en bliksem op zijn vijanden. Ook de Germaanse god Thor of Donar, waarnaar donderdag is genoemd, had de donderslag als attribuut. De donder zou worden veroorzaakt door een strijdhamer die Donar naar beneden gooide.
In China werd het geluid van de donder met draken geassocieerd. De zogenaamde 'donderdraken' riepen de bliksem op. Dit is opmerkelijk omdat een bliksemflits altijd aan een donderslag voorafgaat. In Japan wordt de raiju in verband gebracht met donder.

</doc>
<doc id="12722" url="https://nl.wikipedia.org/wiki?curid=12722" title="Lijst van steden en dorpen in Groningen">
Lijst van steden en dorpen in Groningen

Lijst van Groningse steden, dorpen, gehuchten en buurtschappen met een verwijzing naar de gemeente waaronder ze vallen.

</doc>
<doc id="12723" url="https://nl.wikipedia.org/wiki?curid=12723" title="Lijst van steden en dorpen in Zuid-Holland">
Lijst van steden en dorpen in Zuid-Holland

Lijst van Zuid-Hollandse steden, dorpen en buurtschappen met een verwijzing naar de gemeente waaronder ze vallen. Wat wel en wat niet in de lijst komt is bepaald door de index van de Topografische Atlas 1:25000 voor het laatst uitgegeven in 2004 door de ANWB. Eventuele wijzigingen betreffende gemeentelijke herindelingen zijn meegenomen t/m 2023.

</doc>
<doc id="12724" url="https://nl.wikipedia.org/wiki?curid=12724" title="Lijst van steden en dorpen in Zeeland">
Lijst van steden en dorpen in Zeeland

Lijst van Zeeuwse steden, dorpen en buurtschappen met een verwijzing naar de gemeente waaronder ze vallen. Wat wel en wat niet in de lijst komt is bepaald door de index van de Topografische Atlas 1:25000 voor het laatst uitgegeven in 2004 door de ANWB. Eventuele wijzigingen betreffende gemeentelijke herindelingen zijn meegenomen tot en met 2008.

</doc>
<doc id="12730" url="https://nl.wikipedia.org/wiki?curid=12730" title="Reuzenpanda">
Reuzenpanda

De reuzenpanda, ook wel panda, pandabeer of bamboebeer ("Ailuropoda melanoleuca") is een zoogdier dat behoort tot de beren (Ursidae).
De reuzenpanda is een bekend dier vanwege de iconische status als bedreigde diersoort. De panda wordt onder andere als logo gebruikt door het World Wide Fund for Nature. Door de opvallende lichaamstekening en de bolle vorm van hun gezicht in combinatie met de 'grote' zwarte ogen worden panda's beschouwd als aandoenlijk en aaibaar. De manier waarop de dieren eten, zittend op het achterwerk, doet enigszins menselijk aan. Daarnaast is de neiging tot spelen aanleiding voor de populariteit onder het grote publiek. De reuzenpanda is ondanks het aandoenlijke uiterlijk niet ongevaarlijk voor de mens en kan zich als het moet fel verdedigen.
De panda komt voor in delen van Azië en leeft endemisch in China. Het is een bewoner van berggebieden op enige hoogte boven zeeniveau. De panda is een bedreigde diersoort, omdat het verspreidingsgebied door toedoen van de mens steeds kleiner is geworden. Oorspronkelijk was het meer een bewoner van laaggelegen gebieden, maar door de ontginning als landbouwgrond zijn deze ongeschikt geworden als leefgebied. Naar schatting leven er 1.864 panda's in het wild (2015) en 600 in gevangenschap. Ze hebben een versnipperd verspreidingsgebied, wat betekent dat er ver uit elkaar gelegen populaties zijn.
De panda is een roofdier dat zich heeft gespecialiseerd in het eten van planten. De beer leeft vrijwel uitsluitend van bamboe, wat in grote hoeveelheden voorkomt in het natuurlijke leefgebied. Af en toe worden ook wel andere planten of kleine dieren gegeten. De panda wordt in verschillende dierentuinen gehouden, vaak met als doel om nageslacht te produceren. De panda staat echter bekend als niet erg gewillig als het de voortplanting in gevangenschap betreft.
Naamgeving.
Het woord "panda" is een verbastering van het Nepalese woord "poonya", wat vrij vertaald 'bamboe-eter' betekent. De kleine panda of rode panda was al eerder wetenschappelijk beschreven. De reuzenpanda werd pas later wetenschappelijk beschreven en kreeg vanwege het aanmerkelijke grotere lichaam de naam 'reuzenpanda'. Tegenwoordig blijkt overigens dat de twee soorten niet direct verwant zijn.
De Chinezen noemen het dier 大熊猫 (dà xiong mao), oftewel grote katbeer. De ogen van het dier lijken namelijk op die van een kat. Dit ter onderscheiding van de kleine panda (小熊猫, xiao xiong mao, kleine katbeer). Ook de naam "beishung" wordt wel gebruikt voor de panda, dit betekent 'witte beer'.
De reuzenpanda heeft als wetenschappelijke naam "Ailuropoda melanoleuca", deze naam betekent letterlijk vertaald 'zwart-witte katpotige'. De wetenschappelijke naam van de onderfamilie "Ailuropodinae" is een samentrekking van de Griekse woorden αἴλουρος "ailouros" = kat, πούς "pous" = voet/poot met de uitgang "inae", en kan vertaald worden als katpotigen. De wetenschappelijke soortaanduiding "melanoleuca" is afkomstig van de Griekse woorden μέλας "melas" = zwart en λευκός "leukos" = wit. Deze aanduiding betekent "zwart met wit" en slaat op de lichaamskleur.
Chinese schrijvers vermeldden het dier reeds drieduizend jaar geleden. De panda werd in het westen voor het eerst bekend in 1869 door de Franse missionaris Armand David (1826-1900). David kreeg een dierenhuid in handen van een Chinese boer die hij niet kon plaatsen. Hij noemde het dier "Ursus melanoleucus" ('beer die zwart en wit is').
Verspreiding en habitat.
De panda komt voor in oostelijk Azië, meer specifiek het centrale deel van China. De panda is bekend in de provincies Gansu, Sichuan en Shanxi. De leefgebieden bevinden zich op een hoogte van 1200 tot 3900 meter boven zeeniveau.
De habitat bestaat uit onherbergzame bamboe- en rododendronbossen die dicht begroeid zijn en hierdoor erg ontoegankelijk zijn. Het leefgebied is relatief koud en vochtig en bestaat uit berghellingen. In de winter is het leefgebied vaak met sneeuw bedekt en in de zomer komt vaak mist voor. Tussen de verschillende bergen zijn diepe dalen gelegen die moeilijk zijn over te steken. Het kost een panda weken om zich van de ene berghelling naar te andere te verplaatsen.
Zijn oorspronkelijke habitat zijn de laaggelegen hellingen van berggebieden in het westen van China, zoals in Sichuan en Yunnan. De panda is hier al lange tijd verdreven door toedoen van de mens, niet recentelijk, maar al duizenden jaren geleden.
Uiterlijke kenmerken.
De panda heeft een gedrongen lichaam met afstekende witte en zwarte kleuren. Het lichaam heeft een kleine staart en een opvallend ronde kop in vergelijking met andere beren. De schouderhoogte is ongeveer 65 tot 70 centimeter. De panda is een forse beer en kan een lichaamslengte bereiken van ongeveer 150 tot 190 centimeter. De mannetjes worden groter en zwaarder dan de vrouwtjes. Mannetjes bereiken een lichaamsgewicht van 85 tot 125 kilo en vrouwtjes worden ongeveer 70 tot 100 kilo zwaar. Mannetjes hebben relatief grotere neusgaten dan vrouwtjes.
Kop.
De panda heeft kleine ogen met een verticale pupil, wat ook voorkomt bij andere nachtactieve dieren. Het gezichtsvermogen is erg slecht en de panda oriënteert zich voornamelijk op het reukvermogen.
De kop valt goed op door de duidelijke zwarte oogomgeving, neus en oren. Een dergelijke afwijkende tekening op de kop wordt wel een gezichtsmasker genoemd. Maskers komen ook wel voor bij andere beren, zoals de wasbeer ("Procyon lotor") en de brilbeer ("Tremarctos ornatus"), deze laatste soort heeft er zelfs zijn naam aan te danken.
Het is echter met name de breedte van de kop die de beer zo'n karakteristiek uiterlijk geeft. De schedel van de reuzenpanda is veel breder dan die van alle andere beren. Boven op de schedel is een verhoogde kiel aanwezig, de sagittale kam. Deze kam wordt naar onderen toe snel breder wat het schedeloppervlak vergroot. Deze vergroting van het schedeloppervlak maakte de enorme spiermassa van de kaakspieren mogelijk.
De kaakspieren en kiezen van panda's lijken op die van planteneters.
Ook de tanden en kiezen zijn verbreed, de panda heeft zelfs de breedste tanden van alle moderne roofdieren. De tanden en kiezen zijn niet alleen breed, maar ook plat en niet puntig. De meeste roofdieren hebben juist scherpe, dunne tanden om stukken vlees af te scheuren. Alleen de puntige hoektanden verraden de vleesetende voorouders, deze zijn nauwelijks van vorm veranderd. Het oppervlak van de overige tanden en kiezen is voorzien van richels en bobbels zodat de vezelige bamboeplanten beter kunnen worden vermalen. Deze kenmerken van de schedel zijn allemaal aanpassingen op het eten van grote hoeveelheden plantaardig materiaal, dat zorgvuldig fijngekauwd moet worden om het te kunnen verteren.
Lichaam.
De panda heeft een groot lichaam dat voorzien is van een dikke huid en vacht. Het lichaam is aangepast aan een leven in relatief koude streken.
Panda's hebben met 'normale' beren gemeenschappelijke voorouders. De scheiding tussen beren en panda's vond 19 miljoen jaar geleden plaats. Toen waren het nog omnivoren. Tussen 2 en 4 miljoen jaren geleden gingen panda's over tot een volledig plantaardig dieet.
De panda heeft een maag en een kort darmstelsel, vergelijkbaar met andere roofdieren. Roofdieren eten meestal vlees en hebben een sterk maagzuur, zodat de vertering zeer snel verloopt. Moleculair onderzoek heeft uitgewezen dat de panda dezelfde verteringsenzymen en darmbacteriën heeft als vleeseters.
Aan het eten van planten is de panda echter nog niet goed aangepast; het spijsverteringsstelsel is, in tegenstelling tot dat van veel andere dieren die planten eten, niet erg efficiënt. Bij typische planteneters, zoals koeien, is het darmstelsel sterk verlengd en zijn soms meerdere magen aanwezig. De reuzenpanda heeft dus een maag-darmstelsel van een roofdier dat echter voorzien wordt van plantendelen. De panda moet dit compenseren door het eten van grote hoeveelheden planten.
Omdat de panda houtige planten eet komen relatief veel splinters in het spijsverteringsstelsel terecht. Dergelijke houtsplinters kunnen de slokdarm, de maag en de darmen beschadigen. Om dit te voorkomen heeft de panda verschillende aanpassingen aan het spijsverteringsstelsel.
De maag van de panda is eerder te vergelijken met die van een kip dan met die van andere beren vanwege de zeer dikke en gespierde maagwand. Kippen eten kleine steentjes om het voedsel te vermalen waardoor ze net als de panda een stevige maagwand hebben. Ook de slokdarm van de panda is voorzien van een vorm van bescherming, de slokdarm of oesofagus is voorzien van een hoorn-achtige laag. Ten slotte zijn ook de darmen voorzien van een beschermende laag tegen de splinters, de darmen zijn voorzien van een extra dikke slijmlaag.
De mannetjespanda heeft ongewoon kleine geslachtsorganen, dit wordt veroorzaakt door een bot dat bij veel roofdieren aanwezig is. Dit bot wordt het penisbot of baculum genoemd en dient bij roofdieren als versteviging van de penis. Bij veel roofdieren zoals andere beren is het penisbot recht en steekt naar voren. De meeste soorten roofdieren hebben hierdoor duidelijk zichtbare geslachtsorganen. Bij de panda is het bot echter gekromd en wijst het naar achteren. Dit bemoeilijkt de paring van de panda aanzienlijk.
Huid en vacht.
De panda heeft een opmerkelijk kleurpatroon van duidelijk afgescheiden witte en zwarte delen van het lichaam. Hierbij moet worden vermeld dat het slechts de lichaamsbeharing is die de kleur van de panda geeft. De huidskleur van de dieren is namelijk geheel zwart, net als overigens bij de ijsbeer het geval is. Het grootste deel van de vachtkleur van de panda is wit, de zwarte delen hebben een minder groot oppervlak. Bij de ondersoort "Ailuropoda melanoleuca qinlingensis" neigen de kleuren meer naar bruin en geel. De panda heeft een witte kop en bovenzijde van nek en eerste deel van de rug, met zwarte poten en schouders aan de voorzijde en zwarte poten aan de achterzijde. De oogomgeving, de oren en de neuspunt zijn zwart van kleur.
Dat de opvallende lichaamstekening van de panda een bijzondere reden moest hebben was al lange tijd bekend, maar waarom de beer een grotendeels witte kleur lichaamsbeharing heeft ontwikkeld was lange tijd onduidelijk. Tegenwoordig weet men dat dieren die een afstekende kleurentekening hebben weliswaar opvallen buiten hun natuurlijke habitat, maar dat ze vrijwel onzichtbaar zijn in hun natuurlijke leefomgeving. Dit komt doordat door de tegenstaande kleuren, in het geval van de panda zwart en wit, het lichaam optisch gezien uiteen valt in verschillende delen. De panda leeft altijd in beschaduwde gebieden in bossen, die donkere en lichtere plekken hebben en niet zelden besneeuwd zijn. Een dergelijke complexe vorm van camouflage komt vaker voor in de dierenwereld, zoals de strepen van zebra's. Een andere theorie is gebaseerd op het feit dat panda's erg slecht zien. Door de afstekende kleuren is de panda duidelijk als zodanig herkenbaar voor soortgenoten.
De panda verplaatst zich van de bergen naar de dalen als de winter intreedt, maar ook in de dalen kan het sneeuwen zodat de beer soms enige tijd in een besneeuwd landschap moet zien te overleven. De panda heeft hiertoe een dikke huid die aan de epidermis -de bovenzijde- voorzien is van een dichte beharing en aan de onderzijde is een vetlaag aanwezig om het dier tegen koude te beschermen. Daarnaast bevat de huid klieren die een vettige stof afscheiden waardoor de vacht waterdicht wordt. Hierdoor kan de panda midden in de sneeuw slapen terwijl de lichaamstemperatuur stabiel blijft.
Poten.
De panda heeft vier poten waarvan de achterpoten het grootst zijn. Met de achterpoten kan een panda niet snel rennen, maar ze zijn wel geschikt om te klimmen. De panda kan zich met de voorpoten niet ophijsen, daar is het dier veel te zwaar voor. Met de klauwen ankert de panda zich terwijl de achterpoten het dier langs de stam omhoog duwen. De achterpoten hebben geen huidkussentje aan de achterzijde van de voet, zoals bij andere beren voorkomt.
De voorpoten zijn weliswaar kleiner, maar de klauwen zijn zeer krachtig. Ze bezitten een extra 'duim' om bamboestengels beter te kunnen grijpen. Beren zijn normaal gesproken niet in staat om voorwerpen stevig vast te pakken. Dit komt doordat alle vingers lange nagels hebben en bovendien allemaal dezelfde kant op staan. De panda kan een handbeweging maken die alle andere roofdieren vreemd is, zodat ze plantendelen kunnen vastklemmen en hierdoor hun voedsel kunnen plukken.
De panda heeft hiertoe een soort extra 'duim' ontwikkeld die tegenover de vijf normale vingers staat. Deze zesde vinger is echter geen uitgroeisel van de middenhandsbeentjes zoals alle andere vingers, maar een uitsteeksel van het polsbeen. Deze structuur wordt wel de radiale sesamoid genoemd. De radiale sesamoid is omgeven door de dikke, haarloze huidkussens van de poot. Het botje is hierdoor veel dikker en breder dan de andere vingers. Omdat het geen echte vinger is, draagt het uitsteeksel geen nagel. Als een panda een bamboestengel vastpakt, wordt deze tussen de vingers en het polsbeenbotje geklemd. Ook wordt de grip van de voorpoot vergroot door vliezen tussen de tenen, welke niet te zien zijn door de dikke beharing.
Een radiaal sesamoid komt ook voor bij de kleine panda, maar bij deze soort is het botje sterk onderontwikkeld. De kleine panda is, net als de panda, voornamelijk een bamboe-eter, maar heeft relatief meer vlees op het menu staan. Het feit dat binnen de groep van beren het polsbotje alleen bij de panda en de kleine panda voorkomt, wijst op hun nauwe verwantschap ondanks het totaal andere uiterlijk en de verschillende levenswijze. Een polsbotje kwam ook voor bij de uitgestorven soort "Simocyon batalleri", die verwant is aan zowel de kleine panda als de panda.
Staart.
Net als andere zoogdieren heeft de panda een staart, maar deze is in vergelijking met katberen, zoals de kleine panda, zeer kort. De staart wordt ongeveer 10 tot 15 centimeter lang. In vergelijking met de echte beren heeft de panda echter de op een na langste staart, alleen die van de lippenbeer ("Ursus ursinus") wordt nog langer.
De staart dient om geurstoffen uit klieren bij de anus te verspreiden en wordt hiertoe heen en weer bewogen. Daarnaast dient de staart om de cloaca- en anusopening af te dekken als deze niet worden gebruikt.
Levenswijze.
De panda is een echte bodembewoner die vrijwel altijd op de grond leeft. Alleen om te slapen en bij een confrontatie met een roofdier klimt de panda in een boom, waar vervolgens gewacht wordt tot het gevaar is verdwenen.
Het vluchtgedrag van de panda bestaat uit een relatief slome tred. Lange tijd werd zelfs gedacht dat de beer te dom was om te vluchten. Door zijn korte onderrug en grote schouders, nek en kop heeft de panda een enigszins onhandige manier van lopen. Als een panda echter in het nauw wordt gedreven en geen kant meer op kan, is het dier goed in staat zich te verdedigen. Panda's zijn in een dergelijke situatie beslist niet ongevaarlijk en kunnen zich goed verweren, waarbij gebruik wordt gemaakt van de bek en de klauwen. De krachtige kaken van de beer kunnen hierbij gemakkelijk een bot versplinteren. Wanneer een reuzenpanda opgewonden is zal hij een sissend geluid voortbrengen en spugen. De mannetjes zijn in de paartijd agressief naar elkaar. Van panda's is bekend dat ze in uitzonderlijke situaties mensen kunnen aanvallen.
De panda is schemer- en nachtactief, overdag slaapt de beer in een boom. Hierbij wordt het lichaam om een tak gekromd op enige hoogte om te slapen. Ook om te schuilen voor slecht weer en om zich in veiligheid te brengen klimt de panda in bomen, het is echter voornamelijk een bodembewoner. Dit is te zien aan de onhandige manier waarmee de beer zich in een boom werkt.
Panda's houden geen winterslaap, ze zijn het gehele jaar door actief. Dit in tegenstelling tot veel andere beren, die een deel van het jaar wegkruipen in een hol. In de koelere maanden van het jaar verplaatsen ze zich wel naar de lager gelegen delen van het areaal, omdat de temperaturen hier hoger zijn dan in de bergstreken van het zomerverblijf. Panda's zijn bestand tegen slechte weersomstandigheden zoals sneeuw.
Voedsel.
De panda behoort tot de roofdieren (Carnivora). Dit is een groep zoogdieren waarvan de meeste vertegenwoordigers vrijwel uitsluitend leven van vlees en hierbij levende prooidieren actief opsporen en doden. De panda heeft zich echter gespecialiseerd in het eten van planten en is veel te traag om achter prooien aan te gaan. Het dieet bestaat voor het overgrote deel uit verschillende delen van een aantal soorten bamboe. Daarnaast worden ook wel andere planten gegeten. De voorouders van alle beren zijn aan te merken als echte vleeseters, maar de panda is een planteneter geworden, die echter af en toe nog wel dierlijk materiaal eet.
De panda leeft in het wild vrijwel volledig van bamboeplanten. Bamboe bestaat vooral uit onverteerbare vezels, daarom moeten panda’s – net als gorilla’s – veel eten: wel 10 tot 15 kilo per dag.
De verhoute delen aan de basis van de plant zijn veel te hard en bevatten te weinig voedingsstoffen. Deze zijn dan ook ongeschikt als voedsel en worden weggegooid. De groene delen van de plant worden eerst verkleind door ze in porties te bijten en worden vervolgens opgegeten. De panda leeft van verschillende delen van de plant; zowel de stengels, de bladeren als de uitschieters worden gegeten.
De panda is niet het enige voorbeeld van een dier dat oorspronkelijk van andere dieren leefde, maar in de loop der evolutie volledig is overgeschakeld op planten. Voorbeelden van dieren die een dergelijke ontwikkeling hebben ondergaan zijn een aantal landschildpadden (Testudinidae). Dergelijke schildpadden hebben in de loop der miljoenen jaren een langer darmstelsel ontwikkeld, waarbij de vertering efficiënter is geworden. De panda heeft deze gespecialiseerde aanpassingen niet. Het basisplan van het spijsverteringsstelsel is nog grotendeels gebaseerd op dat van een vleesetend roofdier. Wel zijn zowel de slokdarm, de maag en de darmen voorzien van een verharde laag om ze te beschermen tegen splinters die met het voedsel worden meegevoerd.
Het voedsel moet lange tijd worden gekauwd om de voedingsstoffen die hierin zitten te kunnen verteren. Het verteringsproces, waarbij de voedingsstoffen uit het voedsel worden gehaald, is bovendien niet erg efficiënt. De darmen zijn niet gebouwd om plantaardige cellen af te breken zoals bij de typische planteneters voorkomt. Ze zijn in vergelijking met andere plantenetende dieren, zoals de eerder genoemde landschildpadden, relatief erg kort. De panda produceert als gevolg hiervan ook grote hoeveelheden mest, bestaande uit de onverteerde delen van de gegeten planten. Het kost de panda dan ook moeite om genoeg energie binnen te krijgen om de lichaamstemperatuur te handhaven. Omdat panda's in relatief koude gebieden leven, waar het vaak sneeuwt, is een tekort aan voedsel al snel fataal.
De panda leeft in bamboebossen en hoeft daarom niet te zoeken naar voedsel, dit is er in het natuurlijke leefgebied in grote overvloed. Vanwege de grote hoeveelheden die zijn benodigd en het feit dat de planten fijn moeten worden gekauwd, spendeert de panda het grootste deel van zijn tijd aan eten. Gemiddeld besteedt een panda de helft tot driekwart van zijn tijd aan het kauwen van de bamboe.
Bamboe bevat, naast grotendeels onverteerbare vezels, slechts 5 tot 30 procent eiwit. Panda's halen de helft van hun energie uit deze eiwitten. Een derde komt uit de koolhydraten (suikers) van de bamboe, en de rest uit de vetten. Daarmee lijken panda's op hypercarnivoren: dieren zoals wolven en katachtigen, waarvan het dieet voor meer dan 70 procent uit vlees bestaat. Ook de melk van de reuzenpanda's lijkt op die van hypercarnivoren. Herbivoren halen daarentegen meer dan de helft van hun energie uit koolhydraten, en hun melk is veel minder eiwitrijk.
Bamboe is niet één plantensoort, maar een groep van gras- achtige planten. Van ongeveer 60 soorten is beschreven dat ze door de panda kunnen worden gegeten, maar in de praktijk zijn er ongeveer 35 soorten die daadwerkelijk een belangrijk deel van het menu bepalen. Vooral de soort "Bashania fangiana" komt veel voor in de bergstreken waar de panda van nature voorkomt. Bamboe vermeerdert zich via de wortels, maar soms vindt een gesynchroniseerde bloei plaatst. De planten bloeien dan allemaal tegelijkertijd en na de bloei sterven de bovengrondse delen massaal af. Dit gebeurde onder andere in 1983 in Nationaal Park Wolong in Sechuang. Ruim 80 procent van alle bovengrondse plantendelen verdween, waardoor de panda's gedwongen werden ook de meer houtige delen van de overgebleven planten te eten. Twee jaar later bleek dat de panda's in dit gebied meer van een andere soort bamboe aten, "Fargesia robusta" die in meer laaggelegen streken groeit.
De panda leeft, naast bamboe, ook van andere planten zoals gentiaan, lisse, grassen en andere bloeiende planten. Vroeger werd wel gedacht dat het dier zonder bamboe niet kon overleven, maar in gevangenschap kan de beer ook volledig omschakelen naar een dieet van sappige planten. Kleine knaagdieren en vogels en de eieren worden ook gegeten in het wild. Net als andere beren is de panda in staat om vissen uit het water te slaan. Van in gevangenschap gehouden exemplaren is wel bekend dat ze gekookt vlees accepteren.
Voortplanting en ontwikkeling.
Panda's maken gebruik van geursignalen om elkaars positie te lokaliseren. Hiervoor worden zowel de urine als de uitwerpselen gebruikt. Ook heeft de panda geurklieren onder de staart welke een stof uitscheiden die dient om het andere geslacht te prikkelen. Mannetjes gebruiken dergelijke geurvlaggen het hele jaar door. Dit dient om mannelijke concurrenten uit het leefgebied te houden. Vrouwtjes verspreiden vooral geurstoffen gedurende de paartijd bij wijze van lokstof. Ze zijn zo makkelijker te vinden door de mannetjes. De geursignalen worden niet lukraak in de omgeving geplaatst, maar op bepaalde bomen die door de panda worden uitgekozen. Hierbij zijn een aantal factoren van belang zoals de afstand van de boom, tot de veelgebruikte looproutes door het bos, de ruwheid van de bast van een boom en de aanwezigheid van mos op de boombast. Ook de diameter van een boom kan een rol spelen bij het afzetten van een geurvlag.
Reuzenpanda's leven het grootste deel van het jaar solitair. Ze maken geen nest en hebben ook niet anderszins een plek waar ze vaak verblijven of zich in terugtrekken. Alleen in de paartijd zoeken ze elkaar op en het zijn dan de mannetjes die op zoek gaan naar een vrouwtje. Als een mannetje een concurrent tegenkomt zal gepoogd worden deze te verjagen. De vrouwtjes worden gelokt door het maken van geluiden. Deze lijken echter niet op het gebrul van andere beren, maar doen denken aan het blaffen van een hond of het blaten van een schaap.
De paartijd duurt enkele weken en hierbij zoeken de mannetjes heel actief naar een vrouwtje. Deze periode loopt van maart tot mei. Het vrouwtje is slechts één tot hooguit drie dagen per jaar vruchtbaar. Dit bemoeilijkt de kansen van een mannetje om voor nageslacht te zorgen. De vrouwtjes hebben gedurende deze periode een opgezwollen cloaca en vertonen rusteloos gedrag. De vrouwtjes worden om de twee tot drie jaar bevrucht. Dat is omdat het vrouwtje haar jong soms tot twee jaar moet opvoeden.
Het paren zelf is ook niet geheel zonder complicaties.
Als een vrouwtje succesvol met een mannetje heeft gepaard, kan het vrouwtje het sperma enige tijd bewaren voor het bij de eicellen wordt gebracht. Deze vertraging van de bevruchting kan oplopen van 1,5 tot 4 maanden. Dit mechanisme komt ook bij andere dieren voor en dient om de vrouwtjes de kans te geven om het nageslacht in de beste omstandigheden geboren te laten worden.
Het vrouwtje is vier tot vijf maanden drachtig, wat relatief kort is voor beren van een dergelijke grootte. De exacte draagtijd loopt uiteen van 112 tot 163 dagen. De jongen komen meestal ter wereld in augustus en september. Als het jong geboren wordt is het volledig hulpeloos; de ogen zijn gesloten en de oren zijn nog niet functioneel waardoor het jong zowel blind als doof is. Het is niet in staat om zonder hulp van de moeder te eten, zich te verplaatsen of zelfs maar de eigen lichaamstemperatuur te handhaven. Soms worden twee jongen geboren en in uitzonderlijke gevallen komen er drie ter wereld. Er wordt meestal maar één jong geboren en als er al meerdere jongen ter wereld komen is er in de regel slechts één die door de moeder wordt uitgekozen en overleeft.
Bij de zoogdieren komt het wel vaker voor dat de jongen bij hun geboorte nog zo sterk onderontwikkeld zijn dat ze totaal niet op de ouderdieren lijken. De jongen van de panda komen echter extreem vroeg ter wereld. Ze zien er bij hun geboorte meer uit als een dikke worm dan een beerachtig dier. Jongen die pas geboren zijn wegen slechts 85 tot 140 gram.
Bij de meeste andere beren zijn de jongen al verder ontwikkeld, maar ze zijn nog wel kaal. De jongen van de panda zijn dat niet, wat een opmerkelijk verschil is. Ze hebben nog geen echte lichaamsbeharing, maar zijn al wel voorzien van een laag donsachtige haartjes. Het jong heeft een relatief lange staart, die naarmate het dier ouder wordt steeds korter wordt. Het jong zal snel naar een van de tepels van de moeder proberen te kruipen waarbij de moeder assisteert. Het jong drinkt veel, dit kan oplopen tot 14 keer per dag. De jonge panda groeit snel en wordt vier keer zo zwaar in een tijdsbestek van tien dagen. Na twee maanden is het jong al 20 keer zo zwaar als het geboortegewicht. Na twee maanden opent het de ogen, na ongeveer vier maanden kan het zich zelfstandig verplaatsen. Na zes maanden weegt het jong ongeveer 12 kilo en na ongeveer elf maanden stopt het jong met melk drinken bij de moeder. Het jong schakelt dan over op het eten van bamboe. Het jong blijft ongeveer anderhalf jaar bij de moeder.
Spel speelt een grote rol in het leven van de jonge panda's. Ze spelen veel met elkaar, waarbij ze over elkaar heen rollen en elkaar zachtjes bijten. Ook de moeder speelt mee met de jonge dieren. Dit doet ze kennelijk niet alleen om de jongen rustig te krijgen, zoals bij andere beren vaak het geval is. Er is meerdere malen waargenomen dat de moeder haar jongen doelbewust wakker maakt om met ze te spelen.
Een panda bereikt na ongeveer zes jaar de volwassenheid, waarna het dier zich kan voortplanten. De vrouwtjes worden iets eerder volwassen dan de mannetjes. De gemiddelde leeftijd die in het wild bereikt wordt is waarschijnlijk zo'n 10 tot 15 jaar, maar de exacte gemiddelde leeftijd in het wild is niet precies bekend. In gevangenschap in dierentuinen worden de dieren veel ouder, gemiddeld 26 jaar. De maximale leeftijd kan echter oplopen tot wel dertig jaar. Een voorbeeld daarvan is Bao Bao (geboortejaar 1978), een mannetjespanda van de Berlijnse dierentuin (Zoologischer Garten Berlin).
Evolutie en classificatie.
De afstamming van de reuzenpanda is lang een hevig omstreden twistpunt geweest. Sommige geleerden meenden dat hij verwant was aan de beren, andere zagen hem als een grote uitvoering van een wasbeerachtige vanwege een vermeende verwantschap met de kleine panda op grond van een gelijkenis in het gebit. Er is ook wel geopperd om op grond van de grootte van de geslachtsorganen de panda in te delen bij de ruimere groep van de kleine beren (Procyonidae), waarbij de kleine panda indertijd ingedeeld werd. Soms werd dit probleem opgelost door een oervorm aan te nemen, een op een kat lijkende voorouder van zowel de panda, als de beren, die ongeveer 40 miljoen jaar geleden geleefd zou hebben en ook de wasberen en de hondachtigen zou hebben voortgebracht. Later is ook wel voorgesteld het vraagstuk te ontlopen door een aparte familie te benoemen voor de reuzenpanda.
Genetisch en serologisch onderzoek sinds de jaren tachtig bewees dat de uiterlijke schijn in dit geval niet bedriegt en de reuzenpanda tot de beren, Ursidae, behoort waarop hij zo sterk gelijkt. De overeenkomsten in tandvorm tussen de reuzenpanda en de kleine panda zijn een geval van convergente evolutie als gevolg van hun gedeelde plantenetende levenswijze en de twee zijn in feite niet nauw verwant. De kleine panda wordt tegenwoordig beschouwd als de enige nog levende vertegenwoordiger van de familie kleine panda's (Ailuridae). De laatste gemeenschappelijke voorouder van de pandabeer en de andere moderne beren leefde een kleine twintig miljoen jaar geleden in het vroege Mioceen. Er is tegenwoordig uit het Mioceen een hele tak aan pandabeerachtigen bekend, de Ailuropodinae. De oudste daaronder is "Kretzoiarctos" die in Spanje gevonden is en als een aanwijzing gezien wordt dat deze groep zich in Europa ontwikkeld heeft.
Sinds het begin van het Plioceen, ongeveer 5 miljoen jaar geleden, komt zover bekend alleen nog het geslacht "Ailuropoda" voor, waartoe ook de moderne reuzenpanda behoort. Deze is daarmee de enige levende vertegenwoordiger van de onderfamilie Ailuropodinae. De reuzenpanda is niet de enige soort uit het geslacht "Ailuropoda", er zijn ook uitgestorven soorten bekend. De oudste daarvan is de vrij kleine "Ailuropoda microta" die 2,4 miljoen jaar geleden op het eind van het Plioceen leefde. De pandabeer is in zijn huidige vorm maar weinig veranderd ten opzichte van deze vroege vorm uit China. Deze soort leek in veel opzichten op de moderne panda, vooral door aanpassingen aan het eten van bamboe, maar bleef kleiner tot ongeveer één meter. Uit fossiele vondsten blijkt dat de panda in het Pleistoceen in een aanmerkelijk groter gebied voorkwam dan tegenwoordig het geval is. Fossielen van de soort "Ailuropoda baconi" zijn bekend uit grotten en karst-vullingen uit zuidelijk China, Myanmar en Vietnam. Deze soort was wat groter dan de huidige reuzenpanda en vormt daarvan de directe voorouder; in feite wordt al het jongste fossiel materiaal bij deze vorm ondergebracht. Een middelgrote tussenvorm tussen "A. microta" en "A. baconi" wordt ook wel "Ailuropoda wulingshanensis" genoemd en kleinere vondsten zijn beschreven als een "A. minor"; "A. fovealis", gebaseerd op een in 1923 beschreven schedel, wordt meestal behandeld als een jonger synoniem van "A. baconi". In vroegere literatuur was het gebruikelijk al deze soorten als ondersoorten van "Ailuropoda melanoleuca" te zien. Er worden wel twee moderne ondersoorten onderscheiden: "Ailuropoda melanoleuca melanoleuca" en "Ailuropoda melanoleuca qinlingensis".
In 2009 werd een grootschalig genoomonderzoek op de reuzenpanda afgerond, vooral met het oog op de vruchtbaarheidsproblemen waarmee de diersoort te kampen lijkt te hebben. Het onderzoek heeft aangetoond dat het genoom van de reuzenpanda tussen de andere bekende genomen het meest gelijkenissen vertoont met dat van de hond. Dit betekent echter niet dat de panda nu als hondachtige moet worden beschouwd. De panda is waarschijnlijk relatief weinig geëvolueerd vergeleken met beren en honden, waardoor hij kenmerken heeft die ook in honden te vinden zijn. Wat wetenschappers het meest verbaasde, is dat de panda geen genen heeft om cellulose af te breken, een stof die veel in bamboe te vinden is. Waarschijnlijk rekent hij voor de afbraak daarvan op bacteriën in het spijsverteringsstelsel.
Reuzenpanda en de mens.
Reuzenpanda's werden al duizenden jaren geleden aan het keizerlijk hof als huisdier gehouden. Dit wordt afgeleid uit de vondst in 2023 naast het mausoleum van keizer Han Wendi van het complete skelet van een reuzenpanda, kennelijk gedood om zijn baas te vergezellen op diens laatste reis.
De panda werd in het westen voor het eerst bekend in 1869 door de Franse missionaris Armand David (1826-1900). David kreeg een dierenhuid in handen van een Chinese boer die hij niet kon plaatsen. Hij beschreef de panda vervolgens voor het eerst als een aparte diersoort.
De panda wordt veel gebruikt als mascotte. Het bekendst is de panda als het logo van het World Wide Fund for Nature. Dit heeft verschillende oorzaken; ten eerste de witte kop met zwarte vlekken. De kop is daarnaast veel breder dan die van alle andere beren door de grote schedel, kiezen en kauwspieren. Ook de manier van eten is ongebruikelijk voor roofdieren. De panda gaat hierbij op zijn achterwerk zitten en pakt de bamboestengels met beide poten vast, wat er antropomorf uitziet.
De reuzenpanda speelt een rol in de cultuur, zoals in de folklore. Een Chinees sprookje verhaalt over het ontstaan van de witte en zwarte kleuren van de panda. Panda's hadden toen alleen zwarte poten en een witte kop. Na de dood van een klein meisje wreven de beren de tranen uit hun ogen en omhelsden elkaar, zodat de zwarte kleur van de poten rond de ogen respectievelijk oren werd aangebracht.
In gevangenschap.
De panda is vanwege de afwijkende kleuren en het opmerkelijke gedrag en levensgewoonten populair in dierentuinen. Vanwege de zeldzaamheid zijn er echter lange tijd slechts enige exemplaren in dierentuinen buiten China te zien geweest.
De eerste panda die door westerlingen werd meegebracht was een doodgeschoten exemplaar in de jaren twintig door Theodore en Kermite Roosevelt. In 1934 vertrok Bill Harkness naar China om levende panda's te vangen en mee te nemen naar de Verenigde Staten. Hij werd vergezeld door Tangier Smith, een dierenverzamelaar. Harkness werd echter ziek en zijn vrouw Ruth Harkness reisde naar China, waar haar man reeds bleek te zijn overleden aan een tropische ziekte. Ruth Harkness persisteerde erin om zijn taak te volbrengen: het vangen en meenemen van een babypanda. Ruth was echter een modeontwerpster en een echte socialite, ze was niet gewend om in onherbergzaam gebied te werken. Ze kon niet met wapens omgaan en gruwde ervan een panda neer te schieten. Ze kreeg hulp van een zekere Jack Young, die eerder al de Roosevelts had geholpen, en zijn vrouw Su-lin. Toen Ruth uiteindelijk een zeer jong mannetje vond, kennelijk in de steek gelaten door zijn moeder, nam zij het dier mee en noemde het jong naar Su-lin.
Ruth Harkness beschouwde de panda als haar kind en nam de panda mee naar feestjes in haar woonplaats New York. Hoewel ze vaak is afgeschilderd als onkundig heeft ze er wel voor gezorgd dat de panda in leven bleef. Ze liet de temperatuur van haar woning verlagen tot enkele graden boven het vriespunt, omdat panda's ook bij lagere temperaturen leven. De meeste panda's die in de verschillende expedities levend werden gevangen overleefden slechts enkele weken. Uiteindelijk schonk Ruth Harkness de panda aan de dierentuin van Chicago. De dierentuin zocht vervolgens naar een partner voor de panda en in 1938 werd Mei-mei geïntroduceerd. Aan het eind van de jaren veertig van de twintigste eeuw waren er zes panda's te bezichtigen in dierentuinen in de Verenigde Staten.
In de dierentuin van Londen werd een groepje panda's geselecteerd met als doel nageslacht te produceren. Er werd een zeven maanden oud vrouwtje samen met twee mannetjes geplaatst. Het vrouwtje heette Ming en ze werd vergezeld door de mannetjes Tang en Sung. De mannetjes stierven echter jong. Het vrouwtje bleef daardoor alleen over voor ze kon worden bevrucht. Ming zelf werd niet ouder dan zeven jaar. De Chinese overheid schonk in 1946 een mannetje aan de London Zoo, maar deze stierf al in 1950. Eind jaren zestig waren er zestien panda's te bezichtigen in dierentuinen in China. Daarnaast was er An-An in de dierentuin van de Russische stad Moskou en een exemplaar genaamd Chi-chi in de dierentuin van Londen. Deze panda had, toen zij werd verkocht aan de dierentuin, al een aanzienlijke reis in Europa als kermisattractie achter de rug.
Het in gevangenschap houden van een panda is voor een dierentuin een dure aangelegenheid. De panda is een publiekstrekker voor een dierentuin, die vooral de eerste tijd, veel bezoekers aantrekt. De bezoekersaantallen vlakken na verloop van tijd wat af, maar de hoge kosten voor het onderhoud blijven. Het houden van een reuzenpanda is ongeveer vijf keer zo duur als het houden van een olifant. De panda heeft grote hoeveelheden bamboe nodig wat behoorlijk kostbaar is. De Zoo Atlanta heeft zes mensen in dienst die vrijwel het gehele jaar door langs particulieren rijden die bamboe kweken in hun tuin voor de panda.
Een ander groot kostenaspect is de huur van de panda. Panda's worden door de Chinese overheid gezien als staatseigendom. Een dierentuin die panda's in gevangenschap wil houden, moet de Chinese regering daarom huur betalen. De eerder genoemde Zoo Atlanta betaalt ongeveer twee miljoen dollar per jaar om de dieren te mogen verzorgen. De Chinese wet stelt daarnaast dat alle in het buitenland geboren nakomelingen van de reuzenpanda Chinees staatseigendom zijn.
Buiten China zelf is de reuzenpanda een zeldzaamheid in dierentuinen. Wereldwijd zijn er anno 2015, buiten China, slechts zestien dierentuinen met reuzenpanda's. De meeste reuzenpanda's die buiten China leven zijn eigendom van de Chinese overheid en worden voor een periode van ongeveer tien jaar aan dierentuinen uitgeleend. Bijna alle dieren in gevangenschap nemen deel aan één internationaal gecoördineerd fokprogramma. Binnen dit programma zijn er in de afgelopen jaren, buiten China, reuzenpanda's geboren in Tiergarten Schönbrunn (2007, 2010 en 2013), de San Diego Zoo (2007 en 2009), de dierentuin van Atlanta (2006, 2008 en 2010), de Zoo Aquarium Madrid (2010) en in het Belgische park Pairi Daiza in Cambron-Casteau (2016 en 2019).
Sinds 2003 kunnen in de Tiergarten Schönbrunn in Wenen de panda's Yang Yang en Long Hui bezichtigd worden. Hun eerste zoon Fu Long werd geboren op 23 augustus 2007 en verhuisde in november 2009 naar China. Een andere panda werd die dag doodgeboren. Precies drie jaar later, op 23 augustus 2010, bracht Yang Yang zoon Fu Fu ter wereld. Hij verhuisde naar China op 8 november 2012. Nog eens drie jaar later, op 14 augustus 2013, schonk ze het leven aan Fu Bao. In Europa zijn verder panda's te bezichtigen in Zoo Aquarium Madrid (sinds 2007), waar uit Bing Xing en Hua Zuiba in 2010 de tweeling Po en De De geboren werd, in Edinburgh Zoo (sinds 2011), in Zoo Parc de Beauval in Saint-Aignan (sinds 2012), in Pairi Daiza, Cambron-Casteau (waar Hao Hao en Xing Hui verblijven sinds 2014 en een eerste jong kregen begin juni 2016 en hun tweede en derde jong begin augustus 2019) en in de dierentuin van Kopenhagen in Denemarken (waar sinds 4 april 2019 Mao Sun (vrouwtje) en Xing Er (mannetje) verblijven). In Noord-Amerika leven zeventien reuzenpanda's verspreid over het Smithsonian National Zoological Park in Washington D.C., de San Diego Zoo, de Memphis Zoo en de Atlanta Zoo in de Verenigde Staten en de Zoológico de Chapultepec in Mexico-Stad. In Australië zijn sinds 2009 twee reuzenpanda's te zien in de Adelaide Zoo. In Japan leven er enkele, waaronder twee in het Uenopark te Tokio.
Nederland.
Safaripark Beekse Bergen in Hilvarenbeek had in 1987 de Nederlandse primeur met twee reuzenpanda's. Ze verbleven er een half jaar. Op 12 april 2017 arriveerden twee Chinese reuzenpanda’s, een mannetje (Xing Ya) en een vrouwtje (Wu Wen), in Ouwehands Dierenpark, Rhenen. Zij zullen daar maximaal 15 jaar verblijven. Op 1 mei 2020 kregen zij een jong, de eerste reuzenpanda die in Nederland is geboren. Op 27 september 2023 ging de driejarige Fan Xing volgens afspraak terug naar China.
Bedreiging en bescherming.
De panda had enkele duizenden jaren geleden een veel groter verspreidingsgebied, wat blijkt uit fossiele en subfossiele resten. Uit oude Chinese geschriften blijkt dat de panda in vroeger tijden niet algemeen voorkwam. In de klassieke Chinese kunst zijn vele dieren afgebeeld, maar de panda is hierop nooit te zien. Het areaal strekte zich westelijk uit tot in delen van Thailand en Myanmar. Noordelijk kwam de panda bijna tot Peking voor. In deze tijd was de panda in feite een laaglandbewoner, met enkele populaties in bergstreken. Het relatief kleine verspreidingsgebied van de huidige populaties is niet aan recentelijk menselijke activiteiten te danken. Al sinds duizenden jaren maakt de mens bodem van laaglanden geschikt voor de landbouw. Hiervoor moeten bossen worden gekapt. De bamboeplanten waarvan de panda exclusief leeft, verdwijnen met het bos. Bamboe is een typische schaduwplant, die zonder bovenliggend bladerdek, moeilijker groeit. Hierdoor werden de dieren gedwongen om het hogerop te zoeken in onherbergzame berggebieden die ongeschikt zijn als landbouwgebied.
Tot ongeveer 1850 kwam de beer ook voor in het oosten van de provincie Sichuan en verder in de Chinese provincies Hunan en Hubei. In deze tijd werd er nog op de beer gejaagd, ook waren er nog geen beschermende maatregelen van kracht. Hierdoor werden landbouwgebieden gecreëerd langs rivieren die het verspreidingsgebied doorkruisen en werd het areaal versnipperd. Tegenwoordig wordt het verspreidingsgebied van de reuzenpanda verdeeld in zes verschillende bergstreken.
De reuzenpanda werd tot 2016 beschouwd als een bedreigde diersoort op de Rode Lijst van de IUCN. Veel van zijn leefgebied is verloren gegaan en zijn dieet is beperkt, waardoor hij niet op ander voedsel kan omschakelen als de omstandigheden tegen zitten. Net als andere met uitsterven bedreigde dieren wordt de panda in dierentuinen gefokt, maar de resultaten vallen tegen omdat de beer zich in gevangenschap slechts moeizaam voortplant.
Lang was niet duidelijk hoeveel panda's er precies in het wild voorkwamen. Begin 2015 werd hun minimumaantal volgens de National Giant Panda Survey op 1.864 geschat, een stijging van bijna 17% ten opzichte van resultaten tien jaar eerder. Per populatie zijn waarschijnlijk niet meer dan 250 volwassen exemplaren aanwezig. Bij het uitvoeren van tellingen van zeldzame dieren worden vaak niet de dieren zelf geteld, maar de sporen die ze achterlaten. In het geval van panda's zijn dat hun uitwerpselen. Als het verspreidingsgebied anno 2015 wordt omcirkeld, is de oppervlakte ongeveer 30.000 kilometer, maar aangezien de verschillende populaties sterk versnipperd zijn en ver van elkaar af liggen wordt het ware verspreidingsgebied geschat op minder dan 6000 vierkante kilometer.
Tussen 2008 en 2016 werden de aantallen nauwkeuriger geschat en bleek dat de regering van China voldoende beschermingsmaatregelen heeft genomen en weet te handhaven zodat de populatieaantallen weer stijgen. Daarom heeft het dier sinds 2016 niet meer de status bedreigd, maar de status "kwetsbaar" op de Rode Lijst van de IUCN.
Soms worden panda's uit hun natuurlijke leefgebied gehaald voor onderzoek. De mensen die het dier naar de kooi begeleiden zijn dan vaak in een panda-pak gekleed om de dieren niet af te schrikken. Bij het transport wordt een kooi aan de buitenzijde bekleed met bamboe zodat de dieren geen mensen zien.
Fokprogramma's.
Dierentuinen proberen hun bewoners niet alleen op hun gemak te laten voelen zodat ze in leven blijven, maar het doel is vooral om de dieren zich voort te laten planten. Dit is de bevestiging dat een dier zich niet alleen kan handhaven in gevangenschap, maar ook zijn natuurlijke gedrag kan vertonen. Bij de panda's is dit op enkele uitzonderingen na nog nooit gelukt. Dit heeft verschillende redenen gehad, zoals een te groot leeftijdsverschil, geen interesse in seksueel gedrag of het vroegtijdig sterven van een dier. De panda is een van de meest gewilde dieren in een dierentuin, meestal met als doel het nageslacht te laten produceren. De geboorte van een jonge panda komt vaak internationaal in de media.
In dierentuinen over de gehele wereld worden pogingen gedaan reuzenpanda's te fokken. Ze planten zich echter, zowel in het wild als in dierentuinen, maar zeer zelden voort. Vanwege de lage aantallen panda's in het wild zijn veel fokprogramma's erop gericht om de jonge panda's uit te zetten in reservaten. 
Wat de voortplantingskansen reduceert is de korte vruchtbaarheidsperiode van de vrouwtjes. Deze zijn slechts eenmaal per jaar gedurende 12 uur ontvankelijk. Een vrouwtje is kieskeurig en van in gevangenschap opgroeiende vrouwtjes is bekend dat ze het mannetje ook tijdens de vruchtbare periode vaak afweren. Het fokken van panda's wordt moeilijk gemaakt door de aard van de panda. De mannetjes hebben in gevangenschap een zwak libido. Een theorie van het lage libido van de panda in gevangenschap is het feit dat ze geen geurvlaggen uitzetten. Uit wetenschappelijk onderzoek is gebleken dat dergelijke geurstoffen een effect hebben op de seksuele activiteit van de panda.
Er zijn al veel methoden uitgeprobeerd om de mannetjes paarlustiger te krijgen. Omdat veel mannetjespanda's nauwelijks in voortplanten geïnteresseerd zijn is er zelfs pandaporno gemaakt om de dieren te prikkelen en visueel te informeren. De mannetjes krijgen in gevangenschap daarnaast een training met voedsel op lange stokken. Doordat ze hierbij rechtop moeten staan worden de achterpootspieren getraind zodat ze gemakkelijker kunnen paren.
Wanneer een vrouwtje zwanger is en de zwangerschap duurt erg lang kan er ook sprake zijn van een uitgestelde zwangerschap. Hierbij wordt het sperma een tijdje opgeslagen voor de eicellen worden bevrucht. Een zwangerschap is door uitwendig onderzoek niet waar te nemen. Wanneer een jong wordt geboren dan is dat erg kwetsbaar. Er worden geregeld tweelingen geboren, maar daarvan overleeft slechts een van de twee jongen, omdat het vrouwtje maar één jong kan grootbrengen. Het jong moet meer dan een jaar bij de moeder blijven en dat betekent dat de reproductiesnelheid zeer gering is.
Omdat alle panda's in gevangenschap van drie mannetjes afstammen is inteelt een potentieel probleem. Daarmee wordt in het fokprogramma dan ook rekening gehouden. Men heeft in China nu een spermabank opgezet met een grote voorraad vruchtbaar pandazaad. In Chengdu, China, is een onderzoeks- en fokcentrum voor reuzenpanda's en kleine panda's.
Pandadiplomatie.
Vanaf 1984 werden jonge panda's niet meer door China cadeau gegeven aan dierentuinen in het buitenland, maar uitgeleend. China bepaalt de voorwaarden waaraan dierentuinen moeten voldoen en houdt periodiek toezicht. Omdat deze overeenkomsten vaak volgen op economische of diplomatieke verdragen, wordt gesproken van "pandadiplomatie".
In 2005 werd in de dierentuin van Washington een reuzenpanda geboren. De moeder was kunstmatig bevrucht. De jonge panda werd na één of twee jaar naar een reservaat in China gebracht.
Op 23 augustus 2007 werd in Tiergarten Schönbrunn in Wenen de mannetjespanda Fu Long geboren. Dit was de eerste in Europa geboren reuzenpanda sinds 1982. Toen kwam in Zoo Aquarium Madrid een kunstmatig verwekte reuzenpanda ter wereld. Fu Long is daarentegen op volstrekt natuurlijke wijze verwekt. In november 2009 is Fu Long naar China overgebracht om daar te gaan deelnemen aan een fokprogramma in het wild.

</doc>
<doc id="12732" url="https://nl.wikipedia.org/wiki?curid=12732" title="Lijst van amfibieën">
Lijst van amfibieën

Onderstaand een alfabetische lijst van de meer bekende soorten amfibieën. Zie voor de wetenschappelijke namenlijst ook de lijst van amfibieën (wetenschappelijk).

</doc>
<doc id="12734" url="https://nl.wikipedia.org/wiki?curid=12734" title="Geleedpotige">
Geleedpotige



</doc>
<doc id="12735" url="https://nl.wikipedia.org/wiki?curid=12735" title="Constructivisme (kunst)">
Constructivisme (kunst)

Constructivisme is een kunstvorm in de periode van 1915 tot 1934, met belangrijke wortels in Rusland. Het Italiaanse futurisme had een rol bij ontstaan van deze stroming.
Ontwikkeling en typering.
In de schilderkunst speelde, kort voor de Eerste Wereldoorlog, de Russische avant-garde een opvallend belangrijke rol in de ontwikkeling van de abstracte kunst. Uit het rayonisme (van Natalja Gontsjarova en Mikhaïl Larionov) en het suprematisme (van Kazimir Malevitsj) puurde Vladimir Tatlin het bekende constructivisme. Hij bracht met de collage-techniek van Pablo Picasso reliëf in de "onderwerploze" kunst en exposeerde hij zelfs "zwevende constructies". Volgens quasi mathematisch-technische principes werden door de constructivisten vooral geometrische vormen in compositie gebracht en werd gewild afgezien van enige subjectieve expressie. Het was vooral hun ontzag voor machines, de architect en de toegepaste technische constructies waardoor de constructivisten werden meegesleept; hierin zagen zij een houvast voor hun streven naar duidelijkheid en exactheid en tegen subjectief individualisme.
In vele manifesten en avant-gardistische programma's werden de ingewikkelde en uiteraard theoretisch filosofische discussies van de constructivisten vastgelegd, met name in de periode van 1915 en 1920. Het constructivisme drong in de jaren twintig ook door tot de Russische dichtkunst, met Ilja Selvinski en Eduard Bagritski als belangrijke vertegenwoordigers.
Zwarte vlakken.
Schilderen was voor de constructivisten in de eerste plaats een objectieve studie, een halsstarrig doorvoeren van de strengste vereenvoudiging van de schilderkunstige middelen, tot er ten slotte niets overbleef dan het bekende vierkante zwarte vlak van Malevitsj. Van hieruit werd de schilderkunst vanaf de basis opnieuw opgebouwd. Niet naar subjectieve uitingsbehoeften, maar naar de meest basale mogelijkheden die zijn af te leiden van het zwarte vierkante vlak, de zogenaamde constructivistische of suprematistische elementen. Deze constructivistische elementen zijn bijvoorbeeld: twee zwarte vlakken naast en tegen elkaar (een horizontale verlenging van het zwarte kwadraat), een zwart vierkant recht boven en tegen een ander (een verticale verlenging van het zwarte kwadraat), enz. Vervolgens de cirkel, de driehoek, enz.
Invloed.
Langs het Bauhaus in Weimar met El Lissitzky en De Stijl van Theo van Doesburg en Piet Mondriaan in Leiden drong het constructivisme na de oorlog in West-Europa door. Terwijl Mondriaan zijn horizontaal-verticale composities creëerde, bracht Van Doesburg met diagonalen een meer dynamisch constructivisme.
Vertegenwoordigers.
Naum Gabo en Antoine Pevsner waren toen al uitgegroeid tot de belangrijkste Russische exponenten van de beweging.
František Kupka, László Moholy-Nagy en Victor Vasarely verdienden evenzeer hun constructivistische sporen.
In Nederland worden Ad Dekkers, Jan Schoonhoven, Peter Struycken, Joost Baljeu en Bander van Ierland tot de constructivisten gerekend.
Rusland.
Het constructivisme was van 1917 tot 1921 de officiële kunst van de Russische Revolutie. Tal van moderne kunstenaars, ook Kandinski en Tatlin, bezetten belangrijke officiële posten, zoals leraar aan de kunstacademie van Moskou. Maar na 1920 werden de moderne kunstuitingen door de regering veroordeeld als onbegrijpelijk voor het gewone volk en in strijd met het algemeen belang. Omstreeks 1922 waren de constructivistische activiteiten in de Sovjet-Unie teruggebracht tot de toegepaste kunst. Begin jaren dertig werd de kunstvorm echter als te 'bourgeois' bestempeld en werden kunstenaars aangespoord tot 'hervorming'. Volgens sommige sovjetwetenschappers was er van 1932 tot 1936 nog een soort 'overgangsstijl', die wordt aangeduid als het postconstructivisme. Vanaf de jaren zestig kwam er weer aandacht voor het werk van de constructivisten en sinds de jaren negentig zijn er weer een aantal gebouwen gebouwd in de stijl van het constructivisme van de jaren twintig, waaronder het winkelcomplex 'Tri kita' aan de Minskoje sjosse (de weg van Moskou naar Minsk).
Monument voor de Derde Internationale.
Vladimir Tatlin ontwierp rond 1919 een hoofdgebouw voor het internationale communisme. Dit ontwerp, dat sindsdien ook bekend staat als "Tatlin' toren", bestond uit een grote dubbele helix van ijzer en staal en had gebouwd moeten worden in Sint Petersburg. Het zou huisvesting moeten geven aan vergaderzalen, een informatiecentrum en een radiostation. Het gebouw zou groter worden dan de Eiffeltoren en het Empire State Building, maar werd nooit gebouwd vanwege de hoge kosten en een gebrek aan staal. Het model van het ontwerp reisde jaren door Rusland en wordt tegenwoordig tentoongesteld in het Moderna Museet in Stockholm, de Tretjakovgalerij in Moskou en het Centre Georges Pompidou in Parijs.
Buiten Rusland.
Hoewel de meeste gebouwen in deze stijl in Rusland zijn gebouwd, zijn er ook gebouwen gerealiseerd die binnen of onder de invloed van de Sovjet-Unie vielen. Daarnaast zijn er enkele andere voorbeelden, waarvan de De Volharding van Jan Buijs en het techniekgebouw van de Universiteit van Leicester van James Stirling de belangrijkste zijn. De Van Nellefabriek, hoewel hoofdzakelijk functionalistisch in ontwerp, kent enkele kenmerken die tot het constructivisme behoren: zoals de kromming van een deel van de gevel, de luchtbruggen en de theekoepel.
Verwante designstromingen en -stijlen.
Constructivisme is familie van onder andere de volgende designstromingen en -stijlen:

</doc>
<doc id="12737" url="https://nl.wikipedia.org/wiki?curid=12737" title="Colorado">
Colorado

Colorado is Spaans voor 'rood' (afgeleid van het Latijnse "coloratus" 'gekleurd', 'gebruind'). Het kan verwijzen naar:

</doc>
<doc id="12746" url="https://nl.wikipedia.org/wiki?curid=12746" title="Reptielen">
Reptielen

Reptielen (Reptilia) of kruipdieren vormen een klasse van koudbloedige, gewervelde dieren. Volgens moderne opvattingen over classificatie wordt deze traditionele klasse niet langer als geldig beschouwd, omdat het een parafyletische groep is die de warmbloedige vogels niet omvat. In de moderne fylogenie worden de Reptilia vaak als een clade gedefinieerd, inclusief de vogels. Ook wordt wel het begrip Sauropsida gebruikt met ongeveer dezelfde inhoud. Reptielen in traditionele zin vallen dan samen met de Sauropsida, met uitzondering van de vogels; tenzij anders vermeld wordt die betekenis in de hoofdtekst toegepast.
Reptielen komen over de gehele wereld voor behalve in heel koude gebieden zoals de polen en de toppen van bergen. Er zijn meer dan 11.000 moderne soorten. Daarnaast zijn er vele uitgestorven vertegenwoordigers beschreven, bekend uit fossielen, zoals de in zee levende "Mosasaurus" die ook in het huidige Nederland gevonden is. Een belangrijke uitgestorven groep zijn de dinosauriërs (met uitzondering van de vogels) en de vliegende reptielen zoals de pterosauriërs. Deze diergroepen domineerden tot zesenzestig miljoen jaren geleden de Aarde, inclusief het luchtruim. Ze verschilden in bouw vaak sterk van de huidige reptielen want ze waren meestal warmbloedig.
Reptielen worden vaak in een adem genoemd met de amfibieën, hoewel het hier twee zeer verschillende diergroepen betreft. Amfibieën hebben een permeabele huid en geen schubben, in tegenstelling tot de reptielen. Het belangrijkste verschil met de amfibieën is echter het ontbreken van een larvaal stadium bij alle reptielen. Amfibieën en reptielen worden samen bestudeerd in de herpetologie.
Levende vertegenwoordigers.
Traditioneel worden de reptielen opgevat als een klasse die de volgende orden met nog levende vertegenwoordigers omvat:
Eigenschappen.
Vrijwel alle reptielen leven op het land. De huid is bedekt met schubben die dienen ter bescherming maar ook gekleurd zijn voor camouflage of schrikkleuren. Krokodillen en schildpadden bezitten hoornplaten, die in de lederhuid worden gevormd. Zowel krokodillen als hagedissen hebben soms osteodermen; kleine botjes die in de huid worden gevormd en zorgen voor een stevige bepantsering. In principe hebben reptielen vier poten die zijwaarts van het lichaam staan. Slangen hebben echter geen poten en kruipen met behulp van buikschubben en ribben. Ook sommige groepen van de hagedissen, zoals de hazelwormen, missen ledematen.
De meeste reptielen zijn carnivoor, slechts een aantal soorten leeft van planten en vaak alleen als volwassen exemplaar. Ze zijn meestal in staat de prooi in één keer te verslinden maar sommige schildpadden en hagedissen en vrijwel alle krokodilachtigen scheuren de prooi in stukken.
Het grootste deel van de reptielen zet eieren af op de bodem. Bij de soorten die eieren leggen, zijn de eieren voorzien van een leerachtige of kalkachtige schaal. Sommige soorten broeden de eieren uit (bijvoorbeeld de pythons), maar meestal komen de eieren uit in het warme zand of in rottende bladerhopen. Er zijn ook reptielsoorten waarbij de eieren in het moederlichaam tot ontwikkeling komen, zoals de adders. Zij zijn eierlevendbarend, andere voorbeelden zijn de meeste wurgslangen en sommige hagedissen. Bij de schildpadden en krokodilachtigen komt eierlevendbarendheid niet voor. Er is altijd eerst een inwendige bevruchting en de jongen lijken wat betreft de morfologische bouw meteen op volwassen dieren. Alleen de kleuren wijken vaak sterk af. Een aantal reptielen heeft geen geslachtschromosomen maar kent een temperatuursafhankelijke geslachtsbepaling, waarbij de omgevingstemperatuur het geslacht van de zich ontwikkelende embryo's bepaalt. Dit verschijnsel is waargenomen bij alle krokodilachtigen en een aantal schildpadden. Bij de schildpadden ontstaan mannetjes bij een lagere temperatuur en vrouwtjes bij een hogere, bij krokodilachtigen is dit juist andersom.
Reptielen ademen door longen. In verhouding met de lichaamsgrootte hebben de longen van reptielen een veel kleinere totale oppervlakte dan die van zoogdieren, maar groter dan die van amfibieën. Alle reptielen behalve slangen hebben twee longen. Bij veel slangen is de linkerlong rudimentair of zelfs geheel verdwenen. De lucht stroomt bij reptielen meestal de longen in door het samentrekken van de ribben of door spieren in de keel, die ervoor zorgen dat lucht naar binnen wordt gezogen.
Bij schildpadden zorgt het harde pantser ervoor dat deze niet met hun borstkas kunnen ademhalen. Daarom vindt de ademhaling plaats via beweging van de huid en spieren tussen de nek en voorpoten, die de longen ventileren.
Krokodilachtigen gebruiken ook een methode waarbij de lever naar achter wordt getrokken door een spier aan het schaambeen, waardoor dan weer de achterkant van de longen naar achteren wordt getrokken. Hierdoor wordt de longinhoud groter.
Tijdens het eten gaat bij reptielen de ademhaling vaak moeizaam, omdat bij hen de neusholte eerder uitkomt in de mondholte.
Hoewel alle reptielen met de longen ademen, wordt deze bij sommige in het water levende reptielen ook nog ondersteund door huidademhaling in de sterk doorbloede wand van bek en cloaca, waar water langs zuurstofopnemende cellen wordt gevoerd, een voorbeeld zijn enkele schildpadden uit Australië, zoals de fitzroyschildpad.
Het hart bestaat bij de meeste reptielen uit twee boezems en een kamer die niet geheel van elkaar gescheiden zijn. Bij krokodillen is het tussenschot tussen de kamers wel compleet, maar ook bij deze groep vindt vermenging van zuurstofrijk met zuurstofarm bloed plaats, doordat de slagaders die uit de kamers komen niet geheel van elkaar gescheiden zijn aan hun basis. Hierdoor kan er dus bij reptielen gemengd bloed in de longen komen. Het hart van de meeste reptielen bestaat uit één kamer met twee boezems, maar het hart van een krokodil bestaat dus uit twee kamers met twee boezems. Het hart van de hagedissen is een combinatie hiervan; het heeft twee boezems en één kamer waarin echter een tussenschot zit waardoor de enkele kamer (deels) de functie van twee kamers vervult.
De meeste reptielen komen, vergeleken met warmbloedige dieren, met weinig voedsel toe omdat ze hun lichaam niet op temperatuur hoeven te houden. Een nadeel van hun koudbloedigheid is echter dat ze bij lage temperaturen vaak traag zijn en niet in staat zijn snel weg te lopen of snelle prooien te vangen. Daarom wordt een winterslaap gehouden gedurende de koude maanden van het jaar. Dit geldt echter niet voor soorten die in zeer warme gebieden leven. Hoog in het noorden kan de winterslaap wel zeven of acht maanden duren.
Leefomgeving.
Reptielen komen wereldwijd voor, van de tropen tot boven de poolcirkel en zowel op het land als in het zoete water en de zee. Zeebewonende reptielen zijn vrij uitzonderlijk. Er zijn minder dan tien soorten schildpadden, enkele krokodilachtigen en slechts één hagedis bekend die in zee kunnen worden aangetroffen. Alleen de slangen hebben een aanzienlijk aantal soorten die in zout water voorkomen. Dit betreft vooral zeeslangen, waar er meer dan 60 soorten van bekend zijn.
De meeste reptielen zijn dus landdieren en komen voor in tropische en subtropische gebieden. Ze leven vaak op plaatsen die voor andere dieren onaantrekkelijk zijn, zoals steppen, woestijnen en bergstreken. Reptielen kunnen hier veel beter overleven omdat ze koudbloedig zijn en weinig voedsel nodig hebben in vergelijking met warmbloedige dieren zoals zoogdieren en vogels. Daarnaast hebben reptielen allemaal een gepantserde huid van schubben, die niet alleen een beschermende functie heeft maar tevens ondoordringbaar is voor water en zo uitdroging bemoeilijkt. Hierdoor kunnen sommige reptielen in bloedhete en kurkdroge woestijnen overleven. Dit geldt zowel voor de hagedissen, de slangen als de schildpadden. Sommige soorten zijn volledig vegetarisch en hebben net als herbivore zoogdieren een goed ontwikkeld darmstelsel. Uitzondering zijn de krokodillen, die allemaal carnivoor zijn en in rivieren en meren leven.
Een aantal soorten leeft ook in gematigde gebieden zoals Nederland en België, zie de lijst van reptielen in Nederland. Veel soorten die in die streken voorkomen hebben zich gespecialiseerd om in een koel klimaat te overleven. Reptielen kennen hiervoor verschillende trucjes zoals eierlevendbarendheid (zie onder eigenschappen). Ook komt melanisme voor waarbij de dieren geheel zwart van kleur zijn en zo efficiënter zonnewarmte opnemen.
Indeling.
Reptielen moeten ontstaan zijn rond 300 miljoen jaar geleden; de oudst bekende soort is "Hylonomus" uit het Carboon. In de loop van die tijd zijn er duizenden soorten gekomen en gegaan, waaronder de dinosauriërs. Tegenwoordig leven er ongeveer 9550 soorten reptielen, waarvan 5634 hagedissen, 3378 slangen en 327 schildpadden. De overige groepen zijn beduidend kleiner wat betreft soortenaantal; de wormhagedissen worden door 181 soorten vertegenwoordigd, de krokodilachtigen door 25 soorten en er zijn slechts 2 soorten brughagedissen.
Een eerste onderverdeling in de uitgestorven reptielen wordt gemaakt naar de openingen in de schedel achter de oogkas. De oorspronkelijke reptielen hadden geen opening daar. Deze groep staat bekend als de Anapsida. Hieruit ontstonden twee groepen. De synapsiden hadden één gat bovenaan achter de oogkas, de Diapsida twee. Uit de Synapsida zijn de zoogdieren ontstaan. De meeste huidige reptielen zijn Diapsida. Een uitzondering zijn de schildpadden, die als Anapsida gelden, hoewel er ook biologen zijn die denken dat het Diapsida zijn die hun openingen later weer verloren hebben. Een vierde groep, Euryapsida, met één opening onderaan achter de oogkas wordt tegenwoordig ook beschouwd als afgeleid van het diapside bouwplan.
Problemen bij de classificatie.
Volgens veel huidige opvattingen over classificatie is de traditionele klasse der reptielen niet geldig, omdat ze parafyletisch is. De vogels stammen namelijk van een groep dinosauriërs af, en krokodillen zijn hierdoor nauwer verwant aan vogels en dinosauriërs dan de andere reptielen. Binnen de cladistiek is het daarom gebruikelijk de definitie Sauropsida toe te passen waardoor ook vogels tot de reptielen worden gerekend, maar niet de Synapsida, waaronder zowel zoogdieren als de voorouderlijke zoogdierachtige reptielen onder vallen.
Onderstaand de taxonomische indeling van de reptielen, waar ook de zoogdieren en de vogels onder vallen, volgens Benton (2004).
In relatie met de mens.
Mensen hebben door de eeuwen reptielen gevreesd, vereerd en vervolgd, voorgesteld in afbeeldingen en media, en zelfs als huisdier gehouden.
Fokprogramma’s.
Op krokodillenboerderijen worden krokodillen gekweekt om hun leer en vlees; gelijkaardige fokprogramma’s bestaan voor schildpadden en slangen.
Huisdieren.
Reptielen worden soms als huisdier gehouden, bijvoorbeeld minder gevaarlijke slangen als de koningspython of de korenslang. Ook hagedissen en schildpadden worden gehouden. Officieel heet de activiteit herpetocultuur, en het reptielenverblijf in de dierentuin is dan het herpetarium.

</doc>
<doc id="12751" url="https://nl.wikipedia.org/wiki?curid=12751" title="Wilde eend">
Wilde eend

De wilde eend ("Anas platyrhynchos") is een vogel uit de familie van de eendachtigen (Anatidae). De wetenschappelijke naam van de soort werd in 1758 gepubliceerd door Carl Linnaeus. De naam 'platyrhynchos' nam hij over van Ulisse Aldrovandi. Het woord is samengesteld uit het Griekse (platys = breed) en (rhynchos = snavel). De naam is in "Systema naturae" te vinden op pagina 125, en betreft een mannetje in zomerkleed. Op pagina 127 van hetzelfde werk publiceerde Linnaeus de naam "Anas boschas", voor een vrouwtje of mannetje in eclipskleed van dezelfde soort. Die naam raakte daarna algemeen voor de wilde eend in gebruik. In 1906 redeneerde Einar Lönnberg echter dat de naam "platyrhynchos", op basis van de nog niet zo lang daarvoor aangenomen internationale nomenclatuurregels, prioriteit moest krijgen omdat die twee pagina's eerder waren gepubliceerd. Die opvatting heeft algemeen navolging gekregen.
Veldkenmerken.
De lengte is 51 tot 62 cm en de spanwijdte 91 tot 98 cm. Een volwassen eend weegt tussen de 700 en 1500 gram. Gemiddeld wordt een wilde eend vijftien jaar oud. De oudst bekende wilde eend werd negenentwintig jaar. De wilde eend is de stamouder van de gedomesticeerde tamme eend, die waarschijnlijk voor het jaar 1000 in Zuidoost-Azië gedomesticeerd is.
Het mannetje (de "woerd") is kleurrijk met een glanzend groene kop en een witte halsband, er zijn echter ook woerden zonder deze witte halsband. Verder hebben woerden een kastanjebruine borst en gekrulde zwarte veren aan de staart. Na het broedseizoen lijkt de woerd meer op het vrouwtje. Aan de kleur van de snavel zijn ze dan nog te onderscheiden: zeemkleurig bij de eend, geel bij de woerd. Het donkerbruine vrouwtje en de eendenkuikens (pullen) hebben een schutkleur. De woerd en het vrouwtje hebben een ding gemeen: de blauw-paarse vleugelspiegel. Sommige dieren zijn (gedeeltelijk) wit; door rasveredeling is de schutkleur vervangen door een geselecteerde kleur. De witte delen bij de volwassen dieren waren geel toen ze nog eendenkuiken waren. Een eendenkuiken dat helemaal geel was, wordt later een witte eend of een bijna volledig witte eend maar kan ook gedeeltelijk zwart zijn.
Voedsel.
Het voedsel bestaat uit een rijk palet aan plantaardig voedsel, in de zomermaanden voornamelijk zaden (van kroos), in de wintermaanden toenemend wortels (van), grassen en mossen, allerlei soorten kleine visjes, slakken en wormen.
Voortplanting.
Het vrouwtje bouwt een nest in het lange gras, in een knotwilg of in een holte. De acht tot tien vuilgroene eieren broedt ze uit in 24 tot 32 dagen.
Verspreiding.
Deze soort is veelvoorkomend in de gematigde en subtropische wateren in Noord-Amerika, Azië en Europa. De vogel komt ook wel voor in Centraal-Amerika en het Caribisch gebied. In Europa is de wilde eend de meest voorkomende soort eend. De wilde eend komt hier voor in stad en platteland in vijvers, moerassen, meren, parken, sloten in akkers en weilanden. De soort is zeer tolerant ten aanzien van menselijke aanwezigheid of verstoring.
Er worden 2 ondersoorten onderscheiden:
Jacht.
Volgens de Nederlandse Jachtwet mag de wilde eend worden bejaagd van 15 augustus tot en met 31 januari een half uur voor zonsopkomst tot een half uur na zonsondergang.
Bescherming in Nederland.
De wilde eend is in Nederland niet bedreigd. Echter, tussen 1990 en 2020 is het aantal in het wild broedende Nederlandse wilde eenden met 30% afgenomen, terwijl andere landen in Europa een lichte toename zien. Waarom de populatie in Nederland afneemt is niet volledig duidelijk, maar intensivering van de landbouw en versnippering van natuurgebieden zouden redenen kunnen zijn dat de populatie afneemt, zoals dat bij andere weidevogels ook het geval is. Wat ook de afname in de eendenpopulatie kan verklaren is dat snoeken door de verbetering van de waterkwaliteit betere kansen hebben om op jonge kuikens te jagen.
Een manier om het broedsucces van eenden te vergroten is de plaatsing van broedkorven. Dat zijn manden van wilg, hooi of gaas, op een verhoging waar eenden hun eieren in kunnen leggen. De broedkorven zijn moeilijk bereikbaar voor roofdieren die op de eieren van eenden jagen, en minder kwetsbaar voor maaimachines dan gewone nesten.
Om aandacht op te roepen voor de achteruitgang van de populatie wilde eenden in Nederland riepen Sovon Vogelonderzoek Nederland en de Vogelbescherming Nederland 2020 uit tot Jaar van de wilde eend. Deze campagne werd gepaard met de plaatsing van broedkorven en met een nieuw telonderzoek naar de overlevingskansen van jonge kuikens. Vroeg in 2021 komt Sovon met aanbevelingen voor de verdere bescherming van de eend.

</doc>
<doc id="12753" url="https://nl.wikipedia.org/wiki?curid=12753" title="Tripscompagnie">
Tripscompagnie

Tripscompagnie (Gronings: "Tripskomnij") is een lintdorp aan een van de kanalen in Groningen in Nederland. Het ligt in twee gemeenten: Midden-Groningen en Veendam.
Het dorp is ontstaan langs het Tripscompagniesterdiep dat in 1640 gegraven is in opdracht van Adriaan Trip om turf te kunnen winnen uit de omliggende venen. Het dorp ontstond acht jaar later. Na de vervening is akkerbouw belangrijk geworden. Veel boerderijen in het dorp zijn van het Oldambtster type.
Van 1863 tot 1983 was er een lagere school in het dorp. Het was ten tijde van de sluiting met twee leerlingen de kleinste school van Nederland. Na de sluiting van de school heeft het gebouw de functie van dorpshuis gekregen. 
Van 1898 tot 1923 was de aardappelmeelfabriek l'Esperance in het dorp gevestigd. Daarnaast was er vanaf het begin van de 20ste eeuw een café, een stelmakerij (wagenmakerij) en een smederij. Aan de Nieuweweg werd in 1872 een stenen poldermolen gebouwd, waarvan het molenrestant nu onder de naam 'Torentje van Trips' dienstdoet als recreatiewoning. 
Het bedrijf Nedmag wint in Tripscompagnie magnesiumzouten voor industriële toepassingen.

</doc>
<doc id="12755" url="https://nl.wikipedia.org/wiki?curid=12755" title="Lijst van koningen van Frankrijk">
Lijst van koningen van Frankrijk

Hieronder staat een chronologische lijst van koningen en keizers van Frankrijk. De geschiedenis van Frankrijk is een voortzetting van de geschiedenis van het Frankische Rijk (of Franken). Zie voor eerdere vorsten de lijst van koningen en keizers van het Frankische Rijk.
Let op: men laat deze lijst vaak pas beginnen in 888, omdat toen de band met Oost-Francië verbroken werd, of in 987, omdat toen de Karolingen (in mannelijke lijn) voorgoed van de Franse troon verdwenen (in 911 verdween de laatste Karolinger van de Duitse troon). Volgens geschiedkundigen kan er om deze redenen pas echt gesproken worden van een "Frankrijk" en een "Duitsland" in 888 of 987/911; daarvoor was er in zekere mate nog sprake van één rijk.
Engelse aanspraken op de Franse troon 1337-1801.
Alle Engelse koningen van Edward III tot en met George III noemden zich ook 'Koning van Frankrijk' en velen werden ook als zodanig gekroond. Ook was in de heraldiek van het Britse koningshuis in het wapenschild naast de drie Engelse leeuwen een kwartier ingeruimd voor de Franse lelie. Toen Filips VI de Franse leengoederen in Aquitanië verbeurd verklaarde, achtte de heer van Aquitanië, Edward III, zich niet alleen ontslagen van zijn eed van trouw als leenman aan de Franse koning, maar omdat hij een kleinzoon was van Filips de Schone eiste hij bovendien de Franse troon voor zich op. De opbrengsten van de handel tussen Aquitanië en Engeland waren te belangrijk om door beide partijen genegeerd te worden. Het conflict dat volgde was de Honderdjarige Oorlog. Ook na het einde van de Honderdjarige Oorlog in 1453 bleven Engelse koningen zich koning van Frankrijk noemen. Pas toen in 1801 het Verenigd Koninkrijk van Groot-Brittannië en Ierland werd gesticht, liet George III zijn aanspraak op de Franse troon vervallen.

</doc>
<doc id="12756" url="https://nl.wikipedia.org/wiki?curid=12756" title="Lijst van koningen en keizers van het Frankische Rijk">
Lijst van koningen en keizers van het Frankische Rijk

Hieronder staat een chronologische lijst van Frankische koningen en keizers. Onder de Franken was het niet gebruikelijk dat de oudste zoon het alleenrecht op de opvolging had, maar dat ook de andere zonen een gelijk deel kregen. Het Frankische Rijk werd daarom meerdere malen verdeeld en weer verenigd, en voorgoed gesplitst in de jaren 887-888. 
Merovingische Huis (5e eeuw-751).
(Zie ook Merovingen voor een grafische voorstelling van de chronologie en de territoriale verdelingen van deze dynastie).
Karolingische Huis (751-987).
Koningen der Franken (751-843) en "Romeinse keizers" (800-924).
De titel "Koning der Franken" (Latijn: "Francorum Rex" of "Rex Francorum"; Frans: "Roi des Francs") werd gebruikt in het Frankische Rijk en het latere Frankrijk tot in de 12e eeuw voor de hoogste heerser; deze titel werd pas tijdens de regering van Filips II van Frankrijk vervangen door "Koning van Frankrijk" (Latijn: "Franciae Rex" of "Rex Franciae"; Frans: "Roi de France"). In 800 kwam de titel van "Romeinse keizer" (eigenlijk "Keizer der Romeinen"; Latijn: "Romanorum Imperator") daar bij (Translatio imperii). 
Met Berengarius stierf de Karolingische lijn van "Romeinse keizers" uit.
Koningen van West-Francië, Oost-Francië en Midden-Francië (843-888).
Lotharingen (880), Italië (951) en Bourgondië (1033) komen uiteindelijk aan Oost-Francië/het Heilige Roomse Rijk. Na 887/888 was het Frankische Rijk voorgoed gesplitst in een west- en oostdeel en is het beter om van Frankrijk en het Heilige Roomse Rijk (wat grofweg het gebied van Duitsland, de Lage Landen, Oostenrijk, Zwitserland en Noord-Italië omvatte) te spreken. Vanaf 962 nemen de Duitse koningen de Romeinse/Roomse keizertitel over van hun Frankische voorgangers over, terwijl de Franse koningen zich tot +/- 1204 "Koning der Franken" blijven noemen.

</doc>
<doc id="12757" url="https://nl.wikipedia.org/wiki?curid=12757" title="Johanna II van Navarra">
Johanna II van Navarra

Johanna II van Navarra (28 januari 1312 – Kasteel van Conflans, 6 oktober 1349) was de enige dochter van koning Lodewijk X van Frankrijk en Margaretha van Bourgondië.
Haar broertje Jan, die na de dood van hun vader geboren werd, was vier dagen koning van Frankrijk tot hij stierf. Johanna werd dus in feite erfopvolgster. Maar in Frankrijk had de Salische Wet, die vrouwen op de troon uitsloot, een sterke invloed en haar voogd, haar oom Filips zorgde ervoor dat deze regel toegepast werd zodat hij, en vervolgens zijn jongere broer Karel koning van Frankrijk werden. Beiden hadden geen zoons en daarmee ontstond in 1328 de erfkwestie om de Franse kroon die tot de Honderdjarige Oorlog zou leiden. De Franse kroon ging naar een neef, maar de Engelse koning eiste ook de kroon op omdat hij de zoon van een zuster van Lodewijk X was. Als de Salische Wet niet toegepast zou zijn geweest, zou Johanna echter al in 1316 de betere papieren hebben gehad, zelfs als een nog jonge minderjarige.
In Navarra gold echter de Salische Wet niet. Zodoende kon ze in 1328 wel haar erfrechten op de troon in Navarra laten gelden en werd ze uitgeroepen tot koningin van Navarra.
Johanna was op 18 juni 1318 getrouwd met een andere neef van haar vader Lodewijk X, namelijk hertog Filips van Evreux, die als koning-gemaal mee gekroond werd als Filips III.
Hun zoon, Karel II "de Slechte" erfde later de koningstitel van Navarra en was zich van zijn rechten op de Franse kroon maar al te bewust. Hij bezat ook uitgestrekte gebiedsdelen in Frankrijk onder andere vlak bij Parijs en trachtte de Lancasters tegen de Valois uit te spelen om zelf op de troon te komen.
Johanna en Filips hadden samen acht kinderen:

</doc>
<doc id="12758" url="https://nl.wikipedia.org/wiki?curid=12758" title="Vrijstaat (provincie)">
Vrijstaat (provincie)

Vrijstaat (Afrikaans: "Vrystaat"; Engels: "Free State"; Sotho: "Foreistata") is een van de negen provincies van Zuid-Afrika. De hoofdstad is Bloemfontein, tevens de rechterlijke hoofdstad van Zuid-Afrika.
Het gebied ligt in de hoogvlakte die begrensd wordt door de Drakensbergen.
De provincie telt ruim 2,7 miljoen inwoners en heeft een oppervlakte van bijna 130.000 km².
Van de bevolking is 88% zwart, 9% blank en 3% kleurling. Belangrijkste huistalen zijn Zuid-Sotho (63%), Afrikaans (12%), Xhosa (7%), Tswana (5%) en Zoeloe (4%).
Geschiedenis.
De Oranje Vrijstaat (voorheen "Transoranje", later "Oranje-Vrystaat" in het Afrikaans) was de historische voorganger van de huidige Zuid-Afrikaanse provincie Vrijstaat. De Vrijstaat werd opgericht door de Voortrekkers. De Britten erkenden de onafhankelijkheid van de Oranje Vrijstaat op 17 februari 1854, en het land werd onafhankelijk op 23 februari 1854. In 1902 werd het na de Tweede Boerenoorlog door het Verenigd Koninkrijk bij de Unie van Zuid-Afrika ingelijfd en werd hierna een provincie. De oude naam Oranje Vrijstaat is in juni 1995 ingekort tot Vrijstaat.
Indeling.
De provincie Vrijstaat bestaat uit één Grootstedelijke gemeente en 4 districten. De districten zijn op hun beurt nog eens onderverdeeld in totaal 19 lokale gemeenten.
Politiek.
De volksvertegenwoordiging wordt gevormd door de Provinciale Wetgevende Macht die bestaat uit 30 leden gekozen voor vijf jaar. De verkiezingen voor een nieuwe Provinciale Wetgevende Macht vinden tegelijkertijd plaats met de landelijke verkiezingen. De grootste partij in de Provinciale Wetgevende Macht is het Afrikaans Nationaal Congres (ANC) met 18 zetels. De oppositie wordt gevormd door drie partijen: Democratische Alliantie (DA) (6), Economische Vrijheidsstrijders (EFF) (4) en het Vrijheidsfront Plus (FF+) (1). Parlementsvoorzitter is sinds 2019 Zanele Sifuba.
Uit het midden van het provinciale parlement wordt een regering (Uitvoerende Raad) gevormd onder leiding van een premier. De huidige premier is Sisi Ntombela (ANC). Alle leden van de Uitvoerende Raad (regering) behoren tot het ANC.

</doc>
<doc id="12759" url="https://nl.wikipedia.org/wiki?curid=12759" title="Kroonstad (Zuid-Afrika)">
Kroonstad (Zuid-Afrika)

Kroonstad is een plaats in het noordelijke deel van de Vrijstaat (Zuid-Afrika) en is gesticht in 1855. Kroonstad is vernoemd naar een paard dat Kroon heette. Het paard was het bezit van Sarel Cilliers en raakte gewond in de Kroonspuit.
De bevolking van Kroonstad beliep 110.963 in 1991. Kroonstad was van 13 maart tot 11 mei 1900 de hoofdstad van de Oranje Vrijstaat.
Een groot deel van de ontwikkeling en economie van deze plaats is te danken aan de maïsboeren in de streek, de grote militaire basis, het grote complex van de gevangenisdienst (inclusief een opleidingscollege) en de spoorweg.
Kroonstad speelde een belangrijke rol in de eerste en tweede Boerenoorlog.

</doc>
<doc id="12760" url="https://nl.wikipedia.org/wiki?curid=12760" title="Welkom (Vrijstaat)">
Welkom (Vrijstaat)

Welkom is een plaats met 65.000 inwoners, in het noordelijke deel van de provincie Vrijstaat in Zuid-Afrika. De plaats is gesticht en ontwikkeld door de goudmijnen in die streek als een modeldorp hoofdzakelijk voor de mijnwerkers. Er is een theorie dat de goudmijnen eerst Odendaalsrus benaderd hebben voor verdere ontwikkeling, maar nadat de onderhandelingen afgebraken, is men Welkom gaan ontwikkelen.
Er bevindt zich een modern race-circuit waarop regelmatig Grand-Prix-wedstrijden plaatsvinden.
Subplaatsen.
Het nationaal instituut voor de statistiek, "Stats SA", deelt sinds de census 2011 deze hoofdplaats in in 25 zogenaamde subplaatsen ("sub place"), waarvan de grootste zijn:
Bedelia • Bronville • Dagbreek • Doorn • Flamingo Park • Reitzpark • Rheederpark.

</doc>
<doc id="12761" url="https://nl.wikipedia.org/wiki?curid=12761" title="New York (staat)">
New York (staat)

New York is een van de staten van de Verenigde Staten. De standaardafkorting voor de "Empire State", zoals de bijnaam luidt, is NY. De hoofdstad is Albany. De staat behoort tot de Midden-Atlantische en noordoostelijke regio's van de Verenigde Staten en is de op zes na dichtstbevolkte staat van het land. New York deelt zijn grenzen met de staten New Jersey en Pennsylvania in het zuiden en Connecticut, Massachusetts en Vermont in het oosten. De staat heeft ook een maritieme grens met de staat Rhode Island ten oosten van Long Island. Verder grenst New York aan de Canadese provincies Ontario in het westen en Quebec in het noorden. Vaak verwijst men naar de staat met "New York State" om onderscheid te maken met de gelijknamige stad New York, die dan als "New York City" wordt aangeduid.
New York (City) is de grootste stad van de staat en ook van de hele Verenigde Staten. Het staat historisch bekend als toegangspoort voor immigranten die de Verenigde Staten binnenkwamen via Ellis Island en ook vanwege zijn financiële, culturele en industriële status. Zowel de staat als de stad werden vernoemd naar Jacobus Stuart, de zeventiende-eeuwse hertog van York die later koning Jacobus II van Engeland werd.
New York werd aan het begin van de zeventiende eeuw, toen Nederlanders en Fransen zich in de regio vestigden, bewoond door de inheemse volken Algonkin, de Irokezen en de Lenni-Lenape. Het gebied werd voor het eerst officieel opgeëist door Henry Hudson in 1609 waarna Nederlandse forten ter hoogte van Fort Oranje werden opgericht in 1614, niet ver van de huidige hoofdstad Albany. De Nederlanders koloniseerden de gebieden van Albany en Manhattan in 1624 en de Britten annexeerden vervolgens Manhattan en de kolonie in 1664.
De grenzen van de Britse kolonie met de naam Provincie van New York waren in grote mate gelijk aan die van de huidige staat. Ongeveer een derde van alle veldslagen van de Amerikaanse Onafhankelijkheidsoorlog vonden plaats in New York. De staat verklaarde zich onafhankelijk op 9 juli 1776 en bekrachtigde zijn grondwet in 1777. Op 26 juli 1788 ratificeerde de staat New York als 11e staat van de Verenigde Staten de Amerikaanse grondwet.
Geschiedenis.
Het gebied van de Algonkin, de Irokezen en de Lenni-Lenape dat nu de staat New York heet, werd begin 17e eeuw door de Nederlanders gekoloniseerd, die Fort Nassau en later Fort Oranje stichtten bij wat nu Albany is. Zij stichtten ook Nieuw-Amsterdam op het eiland Manhattan. In 1664 kregen de Engelsen de macht, waarna zij Nieuw-Amsterdam omdoopten tot New York, ter ere van de hertog van York. Tijdens de Derde Engels-Nederlandse Oorlog was de kolonie van 1673 tot 1674 weer tijdelijk in Nederlandse handen.
New York was een van de dertien koloniën die in de 18e eeuw in opstand kwamen tegen de Britse overheersing. Omdat de hoofdstad New York tijdens de opstand in Engelse handen bleef, werd Kingston in 1777 de voorlopige hoofdstad van de opstandige kolonie New York. George Clinton werd de eerste gouverneur.
Op 26 juli 1788 werd New York formeel, als 11e, een staat van de Verenigde Staten.
Geografie van New York.
De staat New York beslaat 141.205 km², waarvan 122.409 km² land. Het hoogste punt is de top van Mount Marcy op 1629 m boven zeeniveau.
New York grenst in het noorden en westen aan Canada en de meren Eriemeer en Ontariomeer. In het zuiden grenst het aan de staten Pennsylvania en New Jersey, en in het oosten aan Connecticut, Massachusetts en Vermont.
New York is rijk aan meren en rivieren. Het grote Champlainmeer vormt een gedeelte van de grens met Vermont. De belangrijkste rivier is de Hudson die in de staat ontspringt en bij de stad New York in de Atlantische Oceaan stroomt. Bekend zijn tevens de Niagarawatervallen op de grens met Canada. De belangrijkste eilanden zijn Manhattan, Long Island en Staten Island.
Demografie en economie.
In 2000 telde New York 18.976.457 inwoners (134 per km²), waarmee het de derde staat qua inwoners is na Californië en Texas. De economie van New York is de tweede grootste van de VS na die van Californië. Het bruto product van de staat bedroeg in 1999 755 miljard dollar. Landbouw en industrie zijn er niet onbelangrijk, maar New York - vooral de stad New York - is toch het meest bekend als financieel centrum van de wereld (zie New York Stock Exchange en Wall Street).
Omdat de wereldstad New York in het zuidelijkste deel van de staat zo verschillend is van de rest van de staat, wordt het gebied ten noorden van de stad vaak "Upstate New York" genoemd. Upstate New York is landelijker, dunner bevolkt en politiek gezien conservatiever dan de stad New York.
De belangrijkste steden in de staat zijn New York, Buffalo, Rochester, Syracuse en de hoofdstad Albany. De militaire academie "West Point" bevindt zich in de gelijknamige plaats. De staat ligt in de "Eastern"-tijdzone.
New York is een langzaam groeiende staat, met een hoog immigrantengehalte. In New York is 15,8% Afro-Amerikaans, 14,4% heeft een Italiaanse achtergrond, 14,2% een Latijns-Amerikaanse (vaak als "Latinos" aangeduid), 12,9% een Ierse en 11,1% heeft zijn wortels in Engeland.
De godsdienstige voorkeuren van de populatie in New York:
Bestuurlijke indeling.
New York is onderverdeeld in 62 county's.
Politiek.
Aan het hoofd van de uitvoerende macht van de staat New York staat een gouverneur, die direct gekozen wordt door de kiesgerechtigden in de staat. In 2010 is Andrew Cuomo van de Democratische Partij verkozen tot gouverneur van de staat. Op 10 augustus 2021 maakte hij, na beschuldigingen van seksuele intimidatie, bekend af te treden. Twee weken later werd hij opgevolgd door plaatsvervangend gouverneur Kathy Hochul, die daarmee de eerste vrouwelijke gouverneur van New York werd.
De wetgevende macht bestaat uit het Volksvergadering van New York ("New York State Assembly") met 150 leden en de Senaat van New York ("New York State Senate") met 62 leden.

</doc>
<doc id="12762" url="https://nl.wikipedia.org/wiki?curid=12762" title="Staat Colorado">
Staat Colorado



</doc>
<doc id="12763" url="https://nl.wikipedia.org/wiki?curid=12763" title="Lijst van weekdieren (soortnamen in het Nederlands)">
Lijst van weekdieren (soortnamen in het Nederlands)

Dit is een lijst van soorten weekdieren waarover een artikel bestaat.
Er is ook een lijst op wetenschappelijke soortnaam, zie: Lijst van Mollusca (wetenschappelijke soortnamen).
De officiële Nederlandse naamgeving van de meeste weekdieren uit de recente Belgische en Nederlandse fauna werd in 1994 gepubliceerd door De Bruyne, et al. (zie ook bronvermelding op de huidige pagina). De naamgeving op Wikipedia is conform deze publicatie.
Eigenlijk hebben de meeste weekdieren geen Nederlandse naam. Het gaat dan om soorten die niet in Nederland of België voorkomen maar ook om de meeste fossiele soorten die uit onze omgeving bekend zijn. Het is dus eigenlijk heel gewoon dat er soorten zonder Nederlandse naam bestaan en het is gekunsteld om daar een naam bij te verzinnen. Dat is bovendien onbegonnen werk. Vindt U dat soorten die op Wikipedia zonder Nederlandse naam staan er toch één verdienen, ga er dan niet hier één verzinnen. U kunt voor de gang van zaken informeren bij de Nederlandse Malacologische Vereniging.

</doc>
<doc id="12764" url="https://nl.wikipedia.org/wiki?curid=12764" title="Johannes Martin Bijvoet">
Johannes Martin Bijvoet

Johannes Martin Bijvoet (Amsterdam, 23 januari 1892 – Winterswijk, 4 maart 1980) was een Nederlandse scheikundige.
Familie en studie.
Zijn oudere broers waren de gynaecoloog Willem Frederik Bijvoet en de architect Bernard Bijvoet.
Na het volgen van de HBS en een staatsexamen Grieks en Latijn studeerde Johannes Martin Bijvoet van 1910 tot 1919 scheikunde aan de Universiteit van Amsterdam. Zijn studie werd onderbroken door de Eerste Wereldoorlog, maar gedurende zijn militaire dienst bestudeerde hij wel de statistische mechanica en de thermodynamica. Toen Bijvoet terugkwam werd zijn aandacht gegrepen door het werk van William Henry Bragg en diens zoon William Lawrence Bragg die röntgendiffractie aan kristallen bestudeerden. Hij ging in de leer bij Willem Keesom die vanuit de natuurkunde de diffractie beoefende in Utrecht. Het onderzoek leidde tot het ontrafelen van de structuur van lithiumhydride, het onderwerp van zijn promotie. Bijvoet kreeg zijn doctorstitel "cum laude" op 15 juli 1923.
Hoogleraar.
Na een aantal verschillende posities in binnen- en buitenland werd Bijvoet hoogleraar in de "Algemene Chemie" aan de Universiteit Utrecht (toen nog "Rijksuniversiteit Utrecht") van 1939 tot zijn pensioen in 1962. Hij introduceerde de analyse van chemische structuren door middel van röntgenstraling in Utrecht en onder zijn stimulerende leiding kreeg zijn groep wereldfaam op dat gebied.
In 1951 paste Bijvoet "anomale verschillen" toe om het faseprobleem in de röntgendiffractie op te lossen en om de "absolute structuur" van stereo-isomeren te bepalen.
Van 1951 tot 1954 was Bijvoet de voorzitter van de "International Union of Crystallography". Tot zijn leerlingen behoorde de kristallografe Carolina Henriette Mac Gillavry.
Als bevestiging van de prestaties gedurende zijn wetenschappelijke loopbaan kreeg Johannes Martin Bijvoet eredoctoraten van de universiteiten van Delft (1967), Bristol (1971) en van de ETH Zürich (1970), het lidmaatschap van de Koninklijke Nederlandse Akademie van Wetenschappen (KNAW) en de lidmaatschappen van de Zweedse, Belgische en Engelse zustergenootschappen.
Bijvoet Centrum.
Het Bijvoet Centrum voor Biomoleculair Onderzoek aan de Universiteit Utrecht, dat in maart 1988 werd opgericht is naar hem vernoemd. Het centrum doet onderzoek naar de relatie tussen de structuur en functie van biomoleculen, zoals eiwitten en vetten, die een rol spelen bij biologische processen zoals regulatie, interactie en herkenning. Het centrum heeft geavanceerde faciliteiten voor NMR, cryo-EM, kristallografie en massaspectrometrie voor het analyseren van eiwitten.

</doc>
<doc id="12765" url="https://nl.wikipedia.org/wiki?curid=12765" title="Rayonisme">
Rayonisme

Rayonisme is een schilderstijl binnen de abstracte kunst uit het begin van de 20e eeuw.
Op de expositie van de "Salon de la libre Esthétique" te Moskou, in 1909, stelde Michail Larionov voor één dag zijn doek "Verre" voor, dat nu in het bezit is van het Guggenheim-museum te New York. Het was dit werk, dat het begin aangaf van een van de eerste avant-gardebewegingen in de abstracte kunst: het rayonisme.
Larionov had in 1906 in Londen het werk van William Turner gezien, en bewonderde de wijze waarop deze schilder pure kleur en licht tot een aparte uitstraling bracht. Hijzelf verdeelde de nog figuratieve voorstelling in stralendiagrammen en later verdween elke associatie met de realiteit, tot een compleet abstract 'rayonisme'.
In 1910 organiseerde hij met zijn latere vrouw Natalja Gontsjarova en met David Boerljoek en zijn broer Vladimir Boerljoek de expositie "Ruiten Boer". In 1913 publiceerde hij het "Manifest van het Rayonisme" dat werd ondertekend door elf kunstenaars.
Directe inspiratie vanuit het gelijktijdig opkomende Italiaanse futurisme van Filippo Marinetti, die in 1909 het 'futuristisch manifest' had opgesteld, werd door Larionov steeds ontkend.

</doc>
<doc id="12766" url="https://nl.wikipedia.org/wiki?curid=12766" title="Zeekatten (inktvissen)">
Zeekatten (inktvissen)

De zeekatten of sepia's (Sepiida) zijn een orde van weekdieren die behoort tot de inktvissen. Een bekende soort is de gewone zeekat ("Sepia officinalis"). Sepia is ook de naam van een kleurstof die gewonnen wordt uit dit dier.
Kenmerken.
Zeekatten hebben een platte inwendige schelp en een kort, breed lichaam met acht korte armen en twee veel langere tentakels. Mannetjes worden niet ouder dan 2 tot 3 jaar. Het vrouwtje leeft zelfs maar één jaar.
Tussen hun acht gewone armen zitten twee langere vangtentakels, die alleen te zien zijn als de zeekat een prooi grijpt. De prooi wordt doorgebeten door middel van een snavelvormige bek, die tussen de armen ligt. Een sepia heeft pigmentcellen in zijn huid zitten, waarmee hij van kleur kan veranderen en zijn uiterlijk aan de omgeving kan aanpassen. Bovendien is de zeekat in staat de vorm van zijn huid te veranderen. Ze kunnen stekels en tentakels vormen om beter op te gaan in hun omgeving. Het zijn ware meesters in mimicry, maar tijdens de paring verschieten ze snel van kleur.
Een zeekat heeft geen botten, alleen een interne schelp. Deze schelp, gewoonlijk "zeeschuim" genoemd, spoelt in de zomer volop aan op de Nederlandse en Belgische stranden. Tevens bezit het dier een sifo voor de voortbeweging: het water wordt opgezogen in de mantelholte en met een krachtige straal naar buiten gespoten.
Leefwijze.
Sepia's zijn echte nachtdieren, die 's nachts jagen op krabben en garnalen, hun hoofdvoedsel. De zeekat vangt zijn voedsel op een zeer speciale manier. Hij zwemt langzaam over de zeebodem, terwijl hij waterstraaltjes blaast over het zand, met de bedoeling om prooidieren als garnaaltjes en jonge vis op te schrikken. De opgeschrokken prooidieren worden met de vangarmen bliksemsnel gegrepen vooraleer ze zich opnieuw kunnen ingraven. Ze worden dan vervolgens naar de snavelachtige bek gebracht.
Vijanden.
Sepia's staan op het menu van onder meer roggen, haaien, zeehonden en andere roofvissen.
Voortplanting.
In het voorjaar trekken zeekatten massaal naar hun geboortegrond om daar naar een partner voor de paring te zoeken. Na de paring blijft het mannetje bij het vrouwtje om te voorkomen dat ze nog met andere mannetjes paart en ervoor te zorgen dat zij haar eitjes veilig af kan zetten. Dit kan wel een volle dag duren. Om de eieren af te zetten worden vaak oude visnetten gebruikt, maar ook stokken en takken voldoen. Door de inkt zijn de eitjes zwart. Het kan voorkomen dat de laatste eitjes wit zijn, omdat de inkt opraakt.
Na het afzetten van de 200 tot 300 eieren trekt het mannetje terug naar warmere wateren. De vrouwelijke sepia's sterven meestal vrij kort na de eiafzetting. Het duurt dan nog ongeveer acht weken voordat de jongen uit de eieren komen. Deze jongen zijn dan ongeveer 1 cm groot, maar al een exacte kopie van hun ouders en ze kunnen dus ook al inkt spuiten en van kleur veranderen. Het eerste wat de jongen doen als ze uit het ei komen, is een beschut plekje in het zand zoeken om zich in te graven. De jongen blijven nog enige tijd in de buurt van hun geboortegrond, totdat ze wat groter zijn. Dan vertrekken ze naar de open zee om verder op te groeien.
Verspreiding en leefgebied.
Zeekatten leven vooral in de ondiepe zee, ofschoon bekend is dat ze tot een diepte van 600 m voorkomen. Ze leven langs de kusten van Oost- en Zuid-Azië, West-Europa en de Middellandse Zee, alsook de kusten van Afrika en Australië, maar ontbreken in Noord- en Zuid-Amerika. De gewone zeekat is een veelvoorkomend dier aan de Nederlandse en Belgische kust, vooral in de open wateren als Noordzee en Oosterschelde. Het is een eetbare soort, die vooral in de streken rond de Atlantische Oceaan en de Middellandse Zee wordt gevist en gegeten.
Zeeschuim.
De poreuze inwendige schelp van zeekatten, "zeeschuim" of "Ossa sepia" genoemd, bestaat uit aragoniet en is opgebouwd uit vele aparte cellen of kamertjes. De schelp geeft niet alleen stevigheid, maar werkt ook als een 'zwemblaas' waarmee het drijfvermogen geregeld kan worden. Aangespoeld zeeschuim wordt vanwege de rijkdom aan kalk graag door vogels gegeten. Het is in de handel verkrijgbaar ten behoeve van kooivogels.
Taxonomie.
De volgende taxa zijn bij de zeekatten ingedeeld:

</doc>
<doc id="12767" url="https://nl.wikipedia.org/wiki?curid=12767" title="Ohio (staat)">
Ohio (staat)

Ohio (OH) is een van de staten van de Verenigde Staten. De staat ligt in het Midden-Westen en heeft Columbus als hoofdstad. Naar oppervlakte is het de 34e staat van de Verenigde Staten, naar inwonertal (bijna 11,5 miljoen) de zevende
en naar bevolkingsdichtheid de negende.
Ohio staat bekend als de "Buckeye State" (verwijzend naar de boomsoort 'gladde pavia' of "Ohio Buckeye Tree"), reden waarom de inwoners van Ohio ook wel "Buckeyes" worden genoemd. Andere bijnamen zijn "The heart of it all", "Birthplace aviation" (omdat de gebroeders Wright in deze staat begonnen waren) en "The mother of modern presidents".
Ohio heeft te maken met een negatief netto migratiecijfer en een toenemende werkloosheid.
Geschiedenis.
De Engelse naam 'Ohio' gaat terug op het Irokese woord "ohij-yo’", dat 'grote stroom' betekent. Wat nu de staat Ohio vormt lag oorspronkelijk in het oosten van het Noordwestterritorium, dat het gebied vormde tussen Pennsylvania in het oosten, de Ohiorivier in het zuiden, de Mississippi in het westen en de Grote Meren in het noorden. Ohio trad toe tot de Amerikaanse Unie als de 17e staat (en als eerste van de Noordwestelijke Ordonnantie) op 1 maart 1803. In 1835 vond er tussen Ohio en Michigan een conflict plaats om het bezit van een stuk grond dat bekendstaat als de "Toledo Strip". De eerst bekende uitbraak van varkenspest in de wereld vond plaats rond 1831 in Ohio.
Tijdens de Amerikaanse Burgeroorlog behoorde Ohio tot de Unie.
In 1832 werd het Ohio and Erie Canal geopend, dat de Ohiorivier en Lake Erie met elkaar verbond. Dit in combinatie met de grondstoffen die in de staat gewonnen werden leidde er tot sterke industrialisatie, met name in Cleveland en Akron. Dit zou na verloop van tijd tot zware milieuvervuiling leiden van de rivieren en Lake Erie. 
De bevolking van Ohio, gevormd uit emigranten van heel Europa, kwam na het uitbreken van de Eerste Wereldoorlog in actie voor de getroffen Europeanen. De Woman's Auxiliary coördineerde de inzameling door kerken, scholen en vrouwenorganisaties van voedsel en andere hulpgoederen, en stuurden begin 1915 een eerste scheepslading naar België. Daarna volgden er nog vele. Dat de Amerikaanse gezant in Brussel, Brand Whitlock uit Urbana, Ohio kwam, was zeker geen toeval.
In 1969 vlogen olieresten op de Cuyahoga in brand. Dit was al vaker gebeurd en ook omvangrijker, maar deze keer was het op televisie te zien met als gevolg dat deze brand een van de redenen was om in 1972 de Clean Water Act aan te nemen.
Geografie.
De staat Ohio beslaat 116.091 km², waarvan 106.154 km² land.
Ohio grenst in het noorden aan de staat Michigan en het aan de overkant van Eriemeer gelegen Canada. In het westen grenst het aan Indiana, in het oosten aan Pennsylvania en in het zuiden vormt de Ohiorivier grotendeels de grens met de staten West Virginia en Kentucky. Ohio behoort tot de "Eastern"-tijdzone.
De noordelijke helft van de staat is vrij vlak, het zuiden is wat heuvelachtiger. Het hoogste punt is de top van Campbell Hill (472 m). Ohio telt meer dan 2500 meren.
Demografie en economie.
In 2000 telde Ohio 11.353.140 inwoners (98 per km²), ongeveer een vierde daarvan is van Duitse afkomst. Het bruto product van de staat bedroeg in 1999 362 miljard dollar.
De grootste stad in Ohio is hoofdstad Columbus. Andere grote plaatsen zijn Cincinnati, Toledo, Akron, Cleveland en Dayton. Naar agglomeratie van steden komt Cleveland met afstand op de eerste plaats.
Bestuurlijke indeling.
Ohio is onderverdeeld in 88 county's.
Bestuur en politiek.
Het bestuur van Ohio bestaat uit een uitvoerende macht onder leiding van de gouverneur van Ohio, een wetgevende tak met de "Ohio General Assembly" (Algemene Vergadering van Ohio) als centraal orgaan, en een rechterlijke macht onder controle van het Hooggerechtshof van Ohio. Tegenwoordig bezet Ohio 18 zetels in het Huis van Afgevaardigden.
De huidige gouverneur van Ohio is Mike DeWine van de Republikeinse Partij. Hij werd verkozen bij de gouverneursverkiezingen van 2018 en trad aan op 14 januari 2019.
Ohio is een van de swing states tijdens de presidentsverkiezingen. De staat wordt als een goede voorspeller van de Amerikaanse presidentsverkiezingen gezien omdat de bevolking een goede dwarsdoorsnede van de Amerikaanse bevolking vormt. Sinds de verkiezingen van 1896 is het slechts drie keer voorgekomen dat de winnaar in Ohio niet ook de winnaar in de Verenigde Staten werd. Deze uitzonderingen waren Franklin Delano Roosevelt in 1944, John F. Kennedy in 1960 en Joe Biden in 2020.
De staat wordt ook wel "The mother of modern presidents" genoemd omdat zeven presidenten in Ohio geboren zijn: Benjamin Harrison (23), Ulysses S. Grant (18), Rutherford Hayes (19), James Garfield (20), William McKinley (25), William Howard Taft (27), en Warren Harding (29).
Cultuur.
Sinds 1934 wordt elk jaar in Akron de Soap Box Derby gehouden, het wereldkampioenschap zeepkistracen. In Ohio wonen na Pennsylvania de meeste Amish, in 2020 was hun aantal 78.280.

</doc>
<doc id="12768" url="https://nl.wikipedia.org/wiki?curid=12768" title="Virginia (staat)">
Virginia (staat)

Virginia, officieel het Gemenebest Virginia, is een van de staten van de Verenigde Staten. De naam is een verwijzing naar koningin Elizabeth I van Engeland, "The Virgin Queen". Virginia is de oudste van de dertien koloniën die in de 18e eeuw de Verenigde Staten zouden vormen en speelde een belangrijke rol in de vroege geschiedenis van het land. De bijnaam van de staat is "Old Dominion". De hoofdstad is Richmond.
Geschiedenis.
De Kolonie Virginia is de eerste kolonie van de dertien koloniën van Amerika. De naam Virginia verwijst naar de "Virgin Queen" ("Maagdelijke Koningin") Elizabeth I van Engeland. Oorspronkelijk duidde de naam een veel groter gebied aan, te weten het kustgebied dat door Sir Walter Raleighs expeditie van 1584 geëxploreerd werd en het achterland, tot aan de Mississippi. In 1607 werd Jamestown gesticht, de oudste permanente Engelse nederzetting in de Nieuwe Wereld die nog steeds bewoond is. Koning Karel II gaf Virginia, dat de monarchie trouw was gebleven gedurende de Engelse Burgeroorlog, de bijnaam "The Old Dominion".
Zie verder Kolonie Virginia voor het hoofdartikel over dit onderwerp.
De kolonie had zijn eerste economische opbloei te danken aan de tabaksteelt. In de late 18e eeuw begon katoen het belangrijkste exportproduct te worden. Voor de tabaksteelt wierven de planters allereerst blanke arbeiders aan "("indentured labourers")", die gedurende hun contractperiode in status niet veel van slaven verschilden, maar na zeven jaar hun volledige vrijheid kregen en dan meestal zelf een boerenbedrijfje begonnen. Omstreeks 1700 gingen de planters echter overwegend gebruikmaken van ingevoerde zwarten, die levenslang in slavernij bleven verkeren. Virginia werd zo een slavenstaat, waar 30 tot 40 % van de bevolking uit zwarte slaven bestond.
Virginia was een van de dertien koloniën die in de 18e eeuw in opstand kwamen tegen de Britse overheersing. Drie van de belangrijkste Founding Fathers kwamen uit Virginia, George Washington, Thomas Jefferson en James Madison. Patrick Henry was een advocaat en vurig pleitbezorger van de Amerikaanse onafhankelijkheid en hij hield in 1775 een beroemde redevoering met de slotzin "Give me Liberty, or give me death!" ("Geef me de vrijheid of geef me de dood!"). Hij zou later tweemaal tot gouverneur gekozen worden. In 1781 werd in Yorktown de laatste slag geleverd in de Amerikaanse Onafhankelijkheidsoorlog.
Op 25 juni 1788 werd Virginia formeel, als tiende, een staat van de Verenigde Staten. De eerste president, George Washington, was eigenaar van Mount Vernon, een plantage in Virginia die nu een museum is. Het grondgebied van Virginia liep toen nog helemaal door tot aan de Mississippi en de Ohio maar het westelijk deel werd in 1792 omgedoopt tot de nieuwe staat Kentucky.
In 1831 vond in Southampton County een van de grootste slavenopstanden plaats, onder leiding van de slaaf Nat Turner. Er vonden meer opstanden plaats, twee daarvan werden geleid door blanke abolitionisten, John Brown en George Boxley. Omdat de economie van Virginia voor een groot deel afhankelijk was van slavenarbeid, niet alleen in de landbouw maar ook in de mijnbouw en industrie, koos de staat in de Amerikaanse Burgeroorlog de kant van de Geconfedereerde Staten van Amerika. Het westen van de staat bestond vooral uit kleinere boerderijen en hier waren veel minder slaven te vinden. Dit gebied scheidde zich af en werd de staat West Virginia. In Virginia vond een groot aantal slagen plaats, onder meer de Eerste Slag bij Bull Run.
In 1864 keerde Virginia terug in de federatie onder een nieuwe grondwet. Die voorzag op termijn in het einde van de slavernij, en het parlement ratificeerde als negende staat het amendement op de constitutie van de VS die dat vastlegde. Op basis van deze grondwet werd ook vanaf 1870 een stelsel van openbaar onderwijs opgebouwd; tot dan toe gingen alleen kinderen uit welgestelde gezinnen naar particuliere scholen. In augustus 1871 waren 2800 openbare scholen ingericht en 3000 onderwijzers aangesteld.
In maart 1924 nam de General Assemblee van Virginia een rassenwet aan die verder ging dan alles dat de USA op dit gebied hebben gekend. De Racial Integrity Act maakte het gebruikelijke onderscheid tussen blanken en niet-blanken, maar bestempelde iedereen als niet-blank die ook maar één niet-blanke voorouder had. Onder leiding van de magistraat Walter Plecker werd de hele bevolkingsadministratie ingericht op het vastleggen van genetische gegevens over de raciale afkomst van de burgers. Er werd gespit in archieven en bevolkingsregisters, om "verdachte" blanke families te screenen op "rasvermenging". In 1958 trouwde het echtpaar "Loving", een donkere vrouw en een blanke man. Gemengde huwelijken waren destijds in Virginia verboden en om toch te trouwen vond het huwelijk plaats in Washington D.C.. Het echtpaar werd in Virginia veroordeeld tot een jaar cel. De zaak werd uiteindelijk in 1967 voorgelegd aan het federale Hooggerechtshof dat bepaalde dat gemengde huwelijken in heel de Verenigde Staten toegestaan zijn en de veroordeling moest worden teruggedraaid. Deze gebeurtenis wordt nog steeds gevierd op 12 juni, "Loving day". In 1990 trad Douglas Wilder aan als gouverneur en werd zo de eerste Afro-Amerikaanse gouverneur in de VS.
Tijdens de aanslagen op 11 september 2001 werd ook Virginia geraakt, toen een vliegtuig op het Pentagon stortte.
Geografie.
De staat Virginia beslaat 110.862 km², waarvan 102.642 km² land. Het hoogste punt van de staat ligt op 1726 m.
Virginia grenst in het noordwesten aan West Virginia, in het noordoosten aan Maryland en het District of Columbia, in het westen aan Kentucky en in het zuiden aan Tennessee en North Carolina.
Het westen van de staat wordt gedomineerd door de Appalachen, het oosten daarentegen is vrij vlak. De grens met Maryland valt gedeeltelijk samen met de rivier de Potomac, die uitkomt in Chesapeake Bay. Het zuidoosten van de staat ligt aan deze baai en aan de Atlantische Oceaan. Een gedeelte van het Delmarva-schiereiland, aan de andere kant van de baai, behoort tot Virginia maar is er niet via land mee verbonden.
Demografie en economie.
In 2000 telde Virginia 7.078.515 inwoners (64 per km²) waarvan ongeveer 69% van de bevolking in een stedelijk gebied woont. Het aan Washington D.C. vastgegroeide Arlington, gescheiden door de Potomacrivier, vormt een groot deel van de agglomeratie van de Amerikaanse hoofdstad en ligt in de staat Virginia. Hier is ook het Pentagon gevestigd. Wegens de korte afstand tot Washington DC zijn er in Virginia relatief veel instellingen van de federale overheid te vinden. In Langley staat bijvoorbeeld het hoofdkwartier van de CIA. Ook de Internationale luchthaven Washington Dulles en Ronald Reagan Washington National Airport liggen in de staat. Andere belangrijke steden zijn Norfolk en de hoofdstad Richmond.
Bestuurlijke indeling.
Virginia is onderverdeeld in 95 county's en 39 zogenaamde onafhankelijke steden. Dat zijn steden die niet tot een van de county's behoren.
Cultuur.
Virginia is een van de vier staten, samen met Kentucky, Massachusetts en Pennsylvania, die zich vanwege hun koloniale geschiedenis een gemenebest ("commonwealth") noemen. Juridisch maakt dit geen verschil met andere staten maar veel Virginianen zijn er trots op dat ze niet in een staat maar in een commonwealth wonen. Naast de bijnaam "Old Dominion" wordt de staat ook wel "Mother of Presidents" genoemd omdat acht presidenten afkomstig waren uit deze staat. Tijdens de burgeroorlog werd ook de naam "The Cavalier State" gebruikt en de sportteams van de Universiteit van Virginia noemen zich nog steeds "Cavaliers".
Sinds 1969 wordt het toerisme gepromoot met de slogan "Virginia is for Lovers". Oorspronkelijk was het idee om drie slogans te gebruiken "Virginia is for History Lovers", "Virginia is for Beach Lovers" en "Virginia is for Mountain Lovers". De staat is nu vooral bekend vanwege zijn geschiedenis, betreffende het ontstaan van de Verenigde Staten. In de 19e eeuw stond hij eerder bekend vanwege zijn natuurschoon. Door zijn rol in de vroege geschiedenis van de Verenigde Staten zijn er veel historische bezienswaardigheden te vinden.
Twee historische romans spelen zich af in de staat, "The Wettest County in the World" over moonshiners tijdens de drooglegging en "The Confessions of Nat Turner" over de slavenopstand van 1831. In 1881 publiceerde Thomas Jefferson het boek Notes on the State of Virginia waarin hij het landschap, de economie en de samenleving van Virginia beschrijft. Daarnaast gaat hij in op zijn denkbeelden over de ideale samenleving en de slavernij.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. Sinds 15 januari 2022 is Glenn Youngkin van de Republikeinse Partij de gouverneur van de staat Virginia.
De wetgevende macht bestaat uit het Huis van Afgevaardigden van Virginia ("Virginia House of Delegates") met 100 leden en de Senaat van Virginia ("Senate of Virginia") met 40 leden. Het parlement van Virginia is het oudste parlement in de Nieuwe Wereld dat nog in gebruik is. Het werd al in 1609 opgericht maar bestond destijds nog voor een deel uit gekozen en niet gekozen leden.
Virginia was lang een solide Republikeinse staat, maar is in de afgelopen jaren steeds liberaler geworden. Het feit dat veel progressieve voorsteden van de hoofdstad Washington in Virginia liggen, speelt hierin een grote rol. In de presidentsverkiezingen van 2016 was Virginia de enige van de voormalige Geconfedereerde Staten die op Hillary Clinton stemde. 

</doc>
<doc id="12769" url="https://nl.wikipedia.org/wiki?curid=12769" title="Illinois (staat)">
Illinois (staat)

Illinois (IPA: [ɪlɨˈnɔɪ]) is een der staten van de Verenigde Staten. De hoofdstad is Springfield en de standaardafkorting is IL.
De staat is vernoemd naar de gelijknamige indianenstam en werd op 3 december 1818, als 21ste, een staat van de Verenigde Staten.
Het is in demografisch opzicht de meest diverse staat van het Middenwesten en staat op de vijfde plaats van dichtstbevolkte staten in het hele land. Met Chicago in het noordoosten, kleine industriële steden en veel landbouwbedrijven in het centrale deel en westen van Illinois en verder nog natuurlijke grondstoffen zoals kool, hout en aardolie in het zuiden, heeft Illinois een brede economische basis. Illinois is een belangrijk kruispunt voor transportaangelegenheden. De haven van Chicago verbindt de Grote Meren met de Mississippi River via de Illinois River. Illinois wordt geregeld beschouwd als een microkosmos van de Verenigde Staten. Volgens een analyse van de Associated Press van 21 demografische factoren wordt Illinois als de "meest gemiddelde staat" bevonden, terwijl het dorp Peoria in Illinois lange tijd de figuurlijke sociale en culturele doorsnede vormde.
Geschiedenis.
Met een inwoneraantal van bijna 40.000 was tussen 1300 en 1400 n.Chr. de stad Cahokia, in het zuiden van de staat, de grootste stad in het huidige gebied van de Verenigde Staten. Pas na 1790 werd het door New York in inwoneraantal overtroffen. Geleidelijk aan werd Cahokia en het omringende gebied verlaten en op het moment van de Amerikaanse Revolutie leefden nog slechts 2000 inheemse jagers en een klein aantal Franse dorpsbewoners (de zogenaamde "Habitants") in het gebied van Illinois. Migrerende kolonisten van de Verenigde Staten begonnen in de jaren 1810 toe te stromen vanuit Kentucky. Illinois trad in 1818 toe tot de Amerikaanse Unie als staat. Chicago werd gesticht in 1830 aan de oevers van de Chicago River met een der weinige natuurlijke havens in het zuiden van het Michiganmeer. De spoorwegen en de zelfreinigende ploeg (uitvinding van John Deere) toverden de vruchtbare prairies van het centrale deel van Illinois om in een der meest productieve en waardevolle landbouwgronden ter wereld. Dit zorgde ervoor dat immigrerende boeren met een Duitse en Zweedse afkomst werden aangetrokken.
Tijdens de Amerikaanse Burgeroorlog behoorde Illinois tot de Unie.
Tegen 1900 trok de groei van arbeidsplaatsen in de noordelijke steden en kolenmijnen in de centrale en zuidelijke delen immigranten uit Oost-Europa en Zuid-Europa aan. De industrie maakte van Illinois een belangrijk arsenaal in beide wereldoorlogen. De Grote Afrikaans-Amerikaanse Migratie van de rurale Zuidelijke Verenigde Staten naar Chicago creëerden een grote en belangrijke gemeenschap die aanleiding gaven tot de bekende jazz- en bluescultuur van de stad. Tegenwoordig woont ongeveer 74% van de bevolking van Illinois in het noordoosten van de staat, voornamelijk in de stad Chicago en de grootstedelijke omgeving van de stad.
Drie Amerikaanse presidenten werden verkozen op het moment dat ze nog in Illinois woonden: Abraham Lincoln, Ulysses S. Grant en Barack Obama. De enige president die er in feite ook is geboren was Ronald Reagan. Hij werd geboren in Tampico en groeide op in Dixon. Lincoln is de enige president die werd begraven in Illinois (in Springfield). Lincolns nalatenschap wordt nog steeds herdacht, onder meer in een der officiële bijnamen van de staat: "Land of Lincoln".
Oorsprong van de naam.
"Illinois" is de huidige schrijfwijze voor de naam die Franse missionarissen en ontdekkingsreizigers vroeger gaven aan het volk in Illinois. Het werd op verschillende manieren geschreven in de historische bronnen. De gebruikelijke uitspraak is "Illinoi", zonder slot-"s". De verfranste uitspraak "Illinwa" is niet correct.
De betekenis van de naam "Illinois" wordt gewoonlijk vertaald als 'man' of 'mannen' in de Miami-Illinois-taal waarbij het oorspronkelijke "iliniwek" via het Frans omgevormd wordt tot Illinois. Deze etymologische verklaring wordt hoe dan ook niet ondersteund door de Illinois-taal zelf waarin het woord voor 'man' in feite "ireniwa" is en het meervoud 'mannen' "ireniwaki" wordt. Er wordt ook gedacht dat de naam "Illiniwek" tevens "stam van superieure mannen" betekent, maar dit is slechts niet meer dan volksetymologie. Feitelijk is de naam "Illinois" afgeleid van het werkwoord "irenwe·wa", wat "hij spreekt op de gewone manier" betekent in het Miami-Illinois. Vervolgens werd dit opgenomen in het Ojibwe, misschien ook in het Ottawa-dialect, en omgevormd tot "ilinwe·" (meervoud "ilinwe·k"). Deze vormen werden nadien geleend door het Frans waarbij de eind-'we' verfranst werd tot "-ois". Het huidige "Illinois" verscheen voor het eerst in het begin van de jaren 1670. Volgens alle drie de Franse woordenboeken van het Illinois uit de missionarisperiode was de naam die de Illinois aan zichzelf gaven "Inoka" waarvan de betekenis onbekend is.
Bijnamen.
De staat is ook wel bekend als '(The) Land of Lincoln', omdat president Abraham Lincoln er opgroeide. Nog een andere bijnaam is 'Prairie State'.
Geografie.
De staat Illinois beslaat 140.998 km². Het hoogste punt is de top van Charles Mound (376 m).
Illinois grenst in het noorden aan het Michiganmeer en de staat Wisconsin, in het westen aan Iowa en Missouri en in het oosten aan Indiana en Kentucky.
De gehele westgrens wordt gedefinieerd door de rivier de Mississippi, een gedeelte van de zuidoostgrens door de Ohio. Dwars door de staat loopt de rivier de Illinois, die in de Mississippi uitmondt. Die uitmonding is zeer breed.
De staat ligt in de "Central"-tijdzone.
Demografie en economie.
In 2015 telde Illinois 12.859.995 inwoners (89,4 per km²). Meer dan 20% is van Duitse afkomst. Het bruto product van de staat bedroeg in 1999 446 miljard dollar. De Rooms-katholieke kerk is de grootse religieuze organisatie in deze staat.
Chicago, de derde stad van de VS, is met 2.5 miljoen inwoners verreweg de grootste stad in Illinois. De totale agglomeratie Chicago, die ook aangrenzende delen van Indiana en Wisconsin omvat, heeft 9.157.540 inwoners (volkstelling 2000).
Sommige voorsteden van de agglomeratie Saint Louis, Missouri liggen binnen de grenzen van Illinois (bijvoorbeeld de stad East Saint Louis).
Taal.
78% van de inwoners spreekt thuis Engels en voor 13% van de bevolking is Spaans de voertaal in huiselijke kringen. Pools (2%) en Chinees (1%) vormen de derde en vierde grootste taal.
Bestuurlijke indeling.
Illinois is onderverdeeld in 102 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. De gouverneursverkiezing van 2018 werd gewonnen door J. B. Pritzker van de Democratische Partij. Hij trad in januari 2019 aan als gouverneur van Illinois.
De wetgevende macht wordt vervuld door de Algemene Vergadering van Illinois ("Illinois General Assembly") bestaande uit het Huis van Afgevaardigden van Illinois ("Illinois House of Representatives") met 118 leden en de Senaat van Illinois ("Illinois Senate") met 59 leden. Sinds de verkiezingen van 2002 hebben de Democraten een meerderheid in beide kamers.
Sinds 1983, met een korte onderbreking in 1995-1997, is Democraat Michael Madigan voorzitter van het Huis van Afgevaardigden. Sinds 1998 is hij ook voorzitter van de Democratische Partij van Illinois. Door zijn macht wordt hij vaak aanzien als de "echte gouverneur van Illinois". Zijn dochter, Lisa Madigan, is procureur-generaal van Illinois sinds 2013; ze stelt zich echter niet herverkiesbaar in 2018.
Toerisme.
Verreweg de grootste attractie van Illinois is de stad Chicago, tevens een der grootste steden van de VS, met haar musea, wolkenkrabbers, architectuur, het Michiganmeer en de directe omgeving.
Door Illinois lopen een aantal nationale toeristische routes:
In de hoofdstad Springfield ligt het geconserveerde huis van Abraham Lincoln. In Tampico staat het geboortehuis van voormalig president Ronald Reagan, waar hij tevens zijn jeugd doorbracht, open voor bezoek.
Illinois heeft een groot aantal staatsparken, waaronder het Starved Rock Park aan de rivier Illinois. In dit park ligt een heuvel waar Indiaanse stammen elkaar hebben belegerd en uitgehongerd.
Onderwijs.
In Illinois bevinden zich talrijke onderwijsinstellingen.

</doc>
<doc id="12771" url="https://nl.wikipedia.org/wiki?curid=12771" title="Uil">
Uil



</doc>
<doc id="12774" url="https://nl.wikipedia.org/wiki?curid=12774" title="Pinguïns">
Pinguïns

Pinguïns of vetganzen zijn een orde van niet-vliegende zeevogels die alleen voorkomen op het zuidelijk halfrond. De pinguïns behoren tot de orde Sphenisciformes, klasse Aves (vogels). Alle moderne pinguïns behoren tot de familie van de Spheniscidae, maar er zijn uitgestorven soorten die buiten deze kroongroep vallen.
De pinguïns zijn gemakkelijk te onderscheiden van andere vogels en zijn volledig aangepast aan extreme koude en het leven in de zee. Ze hebben bijvoorbeeld een warm verenkleed. Pinguïns gebruiken hun vleugels om door het water te vliegen, net zoals andere vogels door de lucht vliegen. Ze kunnen met een snelheid tot 30 km per uur door het water vliegen. Volgens sommige woordenboeken, zoals de Oxford English Dictionary, komt de naam "pinguïn" waarschijnlijk van het Welsh "pen gwyn" (witte kop). De naam werd oorspronkelijk gebruikt voor de reuzenalk, de inmiddels uitgestorven tegenhanger (geen nauwe verwant) van de pinguïn op het noordelijk halfrond.
Verwantschap.
Met het DNA-onderzoek van Hackett (2008) en anderen is de positie van deze vogels binnen de Neoaves wat duidelijker geworden. Zij zijn waarschijnlijk verwant aan de zeeduikers, albatrossen en stormvogels en onderdeel van een veel grotere groep, wel watervogels geheten.
Voorkomen.
Een veelvoorkomend misverstand is dat pinguïns alleen op Antarctica zouden voorkomen. Ze komen niet voor op de Noordpool, maar wel in Zuid-Afrika, Zuid-Amerika, Australië en Nieuw-Zeeland. Op de Galapagoseilanden worden ze zelfs tot aan de evenaar aangetroffen. Waarschijnlijk zijn voorouders van pinguïns daar gekomen via de Humboldtstroom, die koud water uit het Zuidpoolgebied aanvoert.
Voedsel.
Pinguïns zijn carnivoren en vangen hun voedsel onder water. Ze eten hierbij vooral vis, kreeftachtigen en kleine inktvisjes. Wat de soorten onderling vangen is zeer divers. De grootste soort, de keizerspinguïn, eet ijsvissen, krill en inktvissen. De koningspinguïn eet soms inktvissen, maar leeft voornamelijk van kleine lantaarnvissen. De drie kleinere soorten (adelie-, ezels- en stormbandpinguïn) leven hoofdzakelijk van krill. Onderzoek uit 2011 toont aan dat bepaalde soorten pinguïns zoals de adeliepinguïn en de stormbandpinguïn in de afgelopen 30 jaar sterk in aantal zijn afgenomen. Het vermoeden bestaat dat dit vooral te wijten is aan een drastische afname van hun natuurlijk voedsel, het krill. Deze afname van krill in de Zuidpoolzeeën zou volgens zeeonderzoekers op zijn beurt weer een gevolg zijn van de opwarming van de aarde en het herstel van de walvissenstand.
Broeden en nestelen.
De meeste pinguïnsoorten nestelen in gaten of holen om zich zo enigermate tegen de zon te beschermen. Ze verbeteren deze met takjes en ander restmateriaal ("Spheniscus" en "Eudyptula") of bouwen een nest van stenen ("Pygoscelis") die ze in hun omgeving vinden. Ze leggen meestal 2 (maximaal 3) eieren. De beide ouders lossen elkaar af bij het broeden. Terwijl de ene oudervogel het ei bebroedt, trekt de andere naar zee om zich te voeden. Zodra het jong is uitgekomen, lossen de ouders elkaar op dezelfde manier af om het jong te voeden.
Enkel de grootste soorten maken geen nest, maar broeden het enige ei dat gelegd is uit op hun poten onder een beschermende huidplooi van de buik. Bij de keizerspinguïn broedt alleen het mannetje het ei uit, tijdens de ijzige zuidelijke winter (juli-augustus) bij temperaturen van -70 °C en lager, terwijl het vrouwtje naar zee teruggaat om te eten.
Pinguïns lopen eigenlijk op hun hurken. Het heupgewricht bevindt zich laag bij de grond, het kniegewricht een stuk hoger. Dat veroorzaakt hun waggelende loop.
Natuurlijke vijanden.
Op het land hebben pinguïns de ingevoerde landroofdieren zoals katten, honden en ratten als belangrijkste vijand. Vanuit de lucht zijn de voornaamste natuurlijke vijanden de zuidelijke reuzenstormvogel en de jagers onder de zeevogels, alsmede de ijshoenders en de meeuwen. Deze vijanden uit de lucht vormen vooral een bedreiging voor de kuikens, de eieren, en gewonde pinguïns. In het water wordt de pinguïn vooral belaagd door zeeluipaarden, walvissen (voornamelijk orka's), pelsrobben en haaien. Om de jacht te bemoeilijken gaan de pinguïns vaak in grote aantallen te water. Ook de mens vormt een grote bedreiging door o.a. olievervuiling, overbevissing, jacht maken op eieren en guano (vogelmest), invoer van andere dieren en zelfs toerisme. Naast de roofdieren en de mens kunnen ook parasieten als vijand van de pinguïn worden beschouwd. Ze voeden zich met het bloed van de pinguïn; vooral bij zieke of zwakke exemplaren kan dit gevaarlijk zijn.
De gemiddelde levensverwachting van een pinguïn schommelt rond de 20 jaar, hoewel ze in gevangenschap aanzienlijk ouder kunnen worden.
Verenkleed.
Alle moderne volwassen pinguïns hebben een witte buik en een zwarte rug, al hebben sommige soorten ook andere kleuren in hun verenkleed. De kleuren dienen als schutkleur bij het zwemmen. Het wit is een gevolg van het ontbreken van melanine, dat het zwart is van gespecialiseerde melanosomen, organellen die melanine bevatten. Het fossiel van het uitgestorven geslacht "Inkayacu" wees uit dat de typische kleuren pas ontstonden na eerdere aanpassingen aan een leven onder water, zoals de stand en vorm van de veren.
Taxonomie.
Er worden achttien soorten pinguïns onderscheiden, verdeeld over zes geslachten.
Cladogram.
De fylogenetische relaties tussen de geslachten en de soorten komen tot uitdrukking in het hieronder gepresenteerde cladogram dat gebaseerd is op moleculair genetisch onderzoek dat in 2019 werd gepubliceerd.

</doc>
<doc id="12776" url="https://nl.wikipedia.org/wiki?curid=12776" title="Krommenie">
Krommenie

Krommenie is een plaats in de gemeente Zaanstad. De plaats, die in 2001 zijn 750-jarige bestaan vierde, was tot 1974 een zelfstandige gemeente in het noorden van de Zaanstreek, in de provincie Noord-Holland. Krommenie is vooral bekend van de linoleumfabriek. Deze staat tegenwoordig echter in het naburige Assendelft.
De naam Krommenie werd voor het eerst gebruikt aan het einde van de dertiende eeuw. De naam is afkomstig van "Crommenye", een water tussen Wijkermeer en Langmeer.
Zeildoekweverij.
Vanaf de Gouden Eeuw was de zeildoekweverij te Krommenie (met inbegrip van Krommeniedijk en de Horn) gedurende drie eeuwen een belangrijke bron van werkgelegenheid. Krommenie was het centrum van deze bedrijfstak in Nederland. De kwaliteit van het Hollandse zeildoek uit Krommenie was internationaal befaamd. In 1851 stonden in Krommenie, dat toen ongeveer 2500 inwoners had, 434 weefgetouwen, die samen 20.588 rollen zeildoek produceerden. In die tijd waren acht van de dertien Nederlandse rolreders actief in Krommenie. Het hoogtepunt voor deze industrie was in het jaar 1725 met 33.272 rollen en 41 rolreders. Een 17e-eeuws weefgetouw, geschonken door de firma "P.H. Kaars Sijpesteijn", is te zien in het Zuiderzeemuseum te Enkhuizen.
Bezienswaardigheden.
Aan de Zuider- en Noorderhoofdstraat staat een aantal voorbeelden van de Zaanse houtarchitectuur die dateren uit de 17e - 19e eeuw, traditioneel groen-witgeschilderd. Ook de Nederlands Hervormde Kerk heeft een groengeschilderde toren. De kerk, die 350 jaar bestaat, staat bekend als de 'Hervormde Kerk'. In 2008 werd, vanwege het samengaan van gereformeerden en hervormden, de naam Nicolaaskerk nieuw leven ingeblazen. In de Middeleeuwen stond op de plaats van de huidige kerk een katholieke kapel die gewijd was aan Sint-Nicolaas. Vooral het noordelijke deel van Krommenie heeft nog een dorpse sfeer.
Krommeniedijk.
Bij Krommenie ligt Krommeniedijk, een buurtschap midden in de polder. Op de grens van Krommeniedijk en Uitgeest ligt het Fort bij Krommeniedijk, een van de 42 forten van de Stelling van Amsterdam, een 19e-eeuwse defensielinie rond Amsterdam. De Stelling van Amsterdam werd in 1996 door UNESCO op de Werelderfgoedlijst geplaatst. De molen De Woudaap stond model voor de molen in de boeken van de Kameleonreeks. Dicht bij Krommeniedijk ligt de oever van het Alkmaardermeer.
Wijken en buurten.
Zaanstad is bestuurlijk ingedeeld in wijken en buurten. In Krommenie is die indeling als volgt:
Solaroad.
In Krommenie was op het fietspad langs de provinciale weg N203 ter hoogte van de Dorpsstraat van Assendelft als proef een stukje solaroad aangelegd. In november 2014 werd dit stukje van 73 meter van zonnepanelen in het fietspad geopend. Het stuk fietspad is in 2020 verwijderd na vandalisme.

</doc>
<doc id="12778" url="https://nl.wikipedia.org/wiki?curid=12778" title="Zaanse Schans">
Zaanse Schans

De Zaanse Schans is een in 1963 opgerichte historische Zaanse buurt in de gemeente Zaanstad met daarheen verplaatste rijksmonumentale houten gebouwen en industriemolens uit de Zaanstreek. In de loop der tijd is het aangevuld met diverse cultuurhistorische musea, ambachtswinkels en horeca. Het ligt in de Kalverpolder, een beschermd veenweidelandschap aan de Zaan, tegenover het dorp Zaandijk. Dit architectonische reservaat voor Zaanse houtbouw is vanwege de architectuurhistorische en landschappelijke waarde een beschermd dorpsgezicht. Het ontwikkelde zich tot internationale toeristische bestemming met jaarlijks enkele miljoenen bezoekers: in 2016 waren er 1,8 miljoen, in 2017 2,2 miljoen.
Geschiedenis.
Bewustwording van het Zaans erfgoed ontstond tijdens de Tweede Wereldoorlog in Nederland. In 1938 werd in het Nederlands Openluchtmuseum al de Zaanse buurt opgezet met vier verplaatste woningen. In 1946 werd het burgerinitiatief ‘Zaans Schoon’ opgericht om woonbuurt de Gortershoek te behouden. Job Duyvis, Evert Smit, architect Jaap Schipper, rijksarchivaris Johan Groesbeek en houtbouwkenner Theo van der Koogh waren bij dit initiatief betrokken.
Om zoveel mogelijk Zaanse houtbouw te behouden werd in 1949 gekeken naar een aparte buurt om de huizen heen te verplaatsen. Haaldersbroek bij de Kalverpolder en het gebied rond het Eerste Ezelspad en het Weeshuispad in Zaandijk kwamen aanvankelijk in aanmerking. Niet alle bebouwing daar werd authentiek genoeg bevonden en het oog viel daarom op de Kalverpolder, die zich bovendien tegenover Gortershoek bevond waardoor een natuurlijk ensemble zou ontstaan.
In 1952 werd door architect Jaap Schipper op de tentoonstelling "Oud Zaandam" in 1952 een maquette getoond hoe het Zaans Buurtje eruit zou kunnen zien. In de maquette werden vier soorten bebouwing onderscheiden: bebouwing aan de Zaanoever, de bebouwing op de Zaandijk, de overtuin en de arbeiderswoningen aan de overzijde van een afwateringssloot ontsloten door kwakels. De gemeente en de provincie gingen niet aanstonds akkoord. Het ontbrak volgens hen aan een 'Zaanse plattegrond', het buurtje was opgezet als een driehoekige dorpskom zonder de karakteristieke kamstructuur van een dijklint met zijpaden en zicht op de Kalverpolder. Na bijstelling werd het plan voorgelegd aan de Rijksdienst voor de Monumentenzorg die aanvankelijk subsidiëring afwees omdat de monumenten verplaatst zouden worden. Bewoning van de panden werd door monumentenzorg als voorwaarde gesteld en de gemeente bedong een parkeerterrein voor de toeristen. In 1956 was het plan goedgekeurd. In 1957 werd de grond bouwrijp gemaakt, een fabriekscomplex gesloopt en opgekochte panden opgeslagen in een loods. In het plan was plaats voor 43 panden en een molen.
Vanaf 1963 werden vele oude houten gebouwen uit de Zaanstreek met diepladers naar het uitbreidingsplan Zaanse Schans gebracht en in oude luister hersteld. Verplaatsing per dieplader had de voorkeur om zoveel mogelijk de houten authenticiteit van een pand te bewaren. Wel werd gekozen voor beton als fundering in plaats van traditionele houten palen met kespen. Voor de bewoning van het buurtje ontstonden lange inschrijvingslijsten. Rond 1970 waren vijftien woningen herbouwd.
Aanvankelijk opgezet als woonbuurt trok het buurtje steeds meer toeristen waarop het niet berekend was. Er werd gekeken naar Colonial Williamsburg als toeristische levende buurt. Tussen 1970 en 1974 werd het plan hierop uitgebreid met historische gebouwen (restaurant ‘De Kraai’, pakhuis ‘De Lelie’ en ‘De Bezem’) en enkele replica's geschikt voor horeca en toerisme. Ook werd een extra parkeerterrein aangelegd op de plek waar aanvankelijk een school zou komen. Vanaf 1976 was de Zaanse Schans als toeristische bestemming een feit.
Ook enkele molens zijn verplaatst. Alleen de onderbouw van de verfmolen "de Kat" (oorspronkelijk een oliemolen) en van de oliemolen "de Bonte Hen", alsmede de oliemolen "de Os" staan nog op hun oorspronkelijke erf. Ook later zijn regelmatig gebouwen naar de Zaanse Schans verplaatst.
In 1982 werd Gortershoek aangewezen als een beschermd dorpsgezicht, de Zaanse Schans volgde in 2010. Doordat de buurt niet was opgezet als een museum is een verdienmodel ontstaan gebaseerd op contracten met internationale touroperators, parkeergelden en gratis musea met een daaraan gekoppelde winkel voor het betreffende streekproduct.
De Zaanse Schans trekt buitenlandse toeristen vanuit Amsterdam, en in het voorjaar gecombineerde bezoeken met de Keukenhof. In 2019 constateerde de gemeente dat de bezoekersaantallen problematisch werden voor de leefbaarheid, veiligheid en beleving en heeft voorgesteld de groei te temperen en een omslag te maken van sightseeingtoeristen naar cultuurtoeristen. Over hoe de toekomst ingevuld moet worden in de buurt staan de meepratende partijen tegen over elkaar. Om de impasse tussen partijen in de buurt te doorbreken werd Johan Remkes aangetrokken om te bemiddelen. Hij deed aanbevelingen om het leven op de Schans én de toegenomen toeristenstroom te kanaliseren.
Naamgeving.
De buurt is in 1961 vernoemd naar de schans die Diederik Sonoy, gouverneur in dienst van Willem van Oranje, in 1574 liet bouwen om de Spaanse troepen tegen te houden.
Bezienswaardigheden.
Musea.
Op het terrein bevinden zich meerdere kleinere en grotere musea:
Molens.
Aan het water van de Zaan staan van zuid naar noord:
Enkele molens, waaronder "de Kat" en "Het Jonge Schaap", zijn opengesteld voor publiek.
Voorts staan over het terrein verspreid:

</doc>
<doc id="12779" url="https://nl.wikipedia.org/wiki?curid=12779" title="Zaan">
Zaan

De Zaan is een historische waterloop van 13,5 kilometer in de Zaanstreek in Noord-Holland. De waterloop begint vanaf de Tapsloot ten noorden van Zaanstad en komt uit in het Noordzeekanaal via de Voorzaan.
Geschiedenis.
Voor de aanleg van de droogmakerijen en het Noordzeekanaal liep de Zaan van het Starnmeer naar het IJ. Langs de oever van de Zaan ontstonden aanvankelijk door lintbebouwing buurtschappen als Oostknollendam, Westknollendam, Molletjesveer, Wormer, Wormerveer, Zaandijk, Koog aan de Zaan, Haaldersbroek, 't Kalf, Oostzaandam en Westzaandam (in 1812 samengesmolten tot de 'stad' Zaandam).
Strikt genomen is de Zaan de door indijking verkregen waterloop tussen de 'Knollendam' ter hoogte van Oost- en Westknollendam in het noorden en de 'Zaandam' in het huidige Zaandam in het zuiden. Door het openen en sluiten van die twee dammen kon men de waterstand in de Zaan bij noord- en zuidwesterstorm reguleren. Door middel van sluizen aan beide zijden van de ‘Zaandijk’, als de Oostknollendammersluis en de Poelsluis (naar het Zwet), de Bartelsluis naar de Engewormer, de Gerrit Jan Honigsluis, de Mallegatsluis en de Papenpadsluis (naar de polder Westzaan) stond de Zaan in verbinding met het ‘veld’, het weidelandschap ten westen en ten oosten van de Zaan dat reikte tot Westzaan en Oostzaan.
De waterloop tussen de 'Zaandam' en het historische IJ, nu het Noordzeekanaal, noemt men de Voorzaan. Tussen 1879 en 1884 werd de Voorzaan verbouwd tot Zijkanaal G van het Noordzeekanaal, waarbij het Oostzijder Kattengat, een eiland vóór de 'Zaandam', werd doorgraven, zodat er een rechte vaarweg ontstond tussen het Noordzeekanaal en de Zaansluis van Zaandam. Wat er overbleef van het Oostzijder Kattengat werd in gebruik genomen door de houthaven, met name door houthandel William Pont, en werd het gebruikt voor houtopslag. Met het verdwijnen van de houthaven kreeg het 'William Pont eiland' een woonbestemming, die in de jaren 90 van de 20e eeuw gerealiseerd werd, en een nieuwe naam: Zaaneiland. De Zaan telt nog enkele andere eilanden, zoals de voormalige vuilstortplaats Bloemendaal nabij Westknollendam.
Wegen langs de Zaan.
Langs de westoever van de Zaan lopen achtereenvolgens in Zaandam, Koog aan de Zaan, Zaandijk en Wormerveer wegen met de naam Westzijde, Zuideinde, Raadhuisstraat, Lagendijk (Koog aan de Zaan), Hoogstraat, Lagedijk (Zaandijk), Zaandijkerweg, Zuideinde, Dubbelebuurt, Zuideinde, Zaanweg, Noordeinde, Noorddijk en Piet Kuiperlaan. Zijstraten van de Noorddijk - Thalassa, Antigua en Antlantis - lopen ook langs de westoever van de Zaan. Langs de oostoever van de Zaan lopen achtereenvolgens in Zaandam en Wormer wegen met de naam Oostzijde, Kalf, Kalveringdijk, Enge Wormer, Veerdijk, Wormerringdijk en Dorpsstraat.
Bruggen over de Zaan.
De bruggen over de Zaan van noord naar zuid:
"*" Deze brug ligt over het Zijkanaal G.
Eilanden in de Zaan.
Het eiland Bloemendaal ligt in de Zaan ter hoogte van Westknollendam.
Veerdienst over de Zaan.
Van januari 2018 tot eind september 2022 voer de Zaanferry tussen Amsterdam en de Zaanse Schans.

</doc>
<doc id="12780" url="https://nl.wikipedia.org/wiki?curid=12780" title="Kabinet-Balkenende II">
Kabinet-Balkenende II

Het kabinet-Balkenende II was het Nederlandse kabinet van 27 mei 2003 tot 7 juli 2006. Het werd gevormd door de politieke partijen Christen-Democratisch Appèl (CDA), Volkspartij voor Vrijheid en Democratie (VVD) en de Democraten 66 (D66) na de Tweede Kamerverkiezingen van 2003. Het kabinet-Balkenende II was een meerderheidskabinet dat zowel in de Eerste Kamer en Tweede Kamer kon rekenen op een geringe meerderheid. Het kabinet-Balkenende II was met een regeringsperiode van 1130 dagen het langstzittende kabinet onder leiding van Jan Peter Balkenende.
Verloop.
Het kabinet voerde een omvangrijk pakket aan bezuinigingen door op onder andere de sociale zekerheid. Minister van Sociale Zaken en Werkgelegenheid Aart Jan de Geus hield zich bezig met het herzien van de Wet op de arbeidsongeschiktheidsverzekering (WAO), de invoering Wet Werk en Inkomen naar arbeidsvermogen, de Wet Werk en Bijstand en korting op de huurtoeslag van €18 per maand. Verder lukte het om het stelsel van ziektekostenverzekeringen te wijzigen, in 2006 werd door minister van Volksgezondheid, Welzijn en Sport Hans Hoogervorst een nieuw zorgstelsel ingevoerd. Daarnaast maakte de economie een periode van recessie door, die leidde tot oplopende werkloosheid. Het kabinet stuurde daarom aan op loonmatiging en vice-premier en minister van Financiën Gerrit Zalm moest verdere bezuinigingen.
Het kabinet besloot in maart 2003 om alleen politieke, maar geen militaire steun te geven aan de invasie van Irak, maar stuurde wel een legereenheid om in het bezette Irak een deel van de provincie Basra te bewaken. Ook werd in NAVO-verband een legereenheid naar de provincie Uruzgan in Afghanistan gezonden. In eigen land werd een streng vreemdelingenbeleid gevoerd door minister voor Vreemdelingenzaken en Integratie Rita Verdonk, met de nadruk op inburgering van immigranten. Aan gezinshereniging werden voorwaarden verbonden, zoals een inkomens- en een taaltoets.
Paasakkoord.
Op 23 maart 2005 stemde de Eerste Kamer tegen een voorstel om een grondwetswijziging door te voeren die de rechtstreeks gekozen burgemeester mogelijk moest maken. Vicepremier en minister voor Bestuurlijke vernieuwing en Koninkrijksrelaties Thom de Graaf (D66) trad in reactie daarop af. De coalitiepartijen moesten vervolgens opnieuw onderhandelen over een regeerakkoord. In het paasweekeinde bereikten de partijen een akkoord, het zogenoemde "Paasakkoord". Op 31 maart 2005 werd de burgemeester van Wageningen Alexander Pechtold (D66) benoemd als minister voor Bestuurlijke vernieuwing en Koninkrijksrelaties. De functie van vicepremier werd vervolgens overgenomen door minister van Economische Zaken Laurens Jan Brinkhorst (D66).
Steun in de Tweede Kamer.
In juli 2004 publiceerden VVD–Tweede Kamerleden Geert Wilders en Gert-Jan Oplaat een op persoonlijke titel opgesteld manifest met tien stellingen "bedoeld voor de interne discussie binnen de VVD". Ze stelden onder meer dat radicale moslims Nederland moeten worden uitgezet. Ze namen met hun stellingen ook afstand van partijgenoten staatssecretarissen Mark Rutte en Melanie Schultz van Haegen, die eerder een pleidooi hadden gehouden om van de VVD juist een sociaal-liberale partij te maken.
In augustus 2004 kwam Wilders meerdere keren in conflict met VVD–Tweede Kamer fractievoorzitter Jozias van Aartsen, die dreigde hem vervolgens uit de VVD–Tweede Kamerfractie te zetten als hij zich niet meer aan de fractiediscipline zou houden. Op 2 september 2004 was de positie van Wilders als VVD–Tweede Kamerlid onhoudbaar geworden en was de breuk tussen hem en de rest van de VVD–Tweede Kamerfractie een feit. Wilders besloot verder te gaan als eenmansfractie "Groep Wilders".
Personele wijzigingen.
Op 3 december 2003 trad minister van Buitenlandse Zaken Jaap de Hoop Scheffer (CDA) af, omdat hij was benoemd tot secretaris-generaal van de NAVO. Hij werd diezelfde dag opgevolgd door voormalig secretaris-generaal van het ministerie van Buitenlandse Zaken en oud-ambassadeur voor de Europese Unie Ben Bot (CDA).
Op 9 juni 2004 stapte staatssecretaris van Onderwijs, Cultuur en Wetenschap Annette Nijs (VVD) op, omdat haar positie onhoudbaar was geworden, nadat er in de Tweede Kamer een niet aangenomen motie van treurnis tegen haar was ingediend. Op 17 juni 2004 werd staatssecretaris van Sociale Zaken en Werkgelegenheid Mark Rutte (VVD) benoemd als staatssecretaris van Onderwijs, Cultuur en Wetenschap. Hij werd diezelfde dag opgevolgd als staatssecretaris van Sociale Zaken en Werkgelegenheid door voormalig staatssecretaris van Defensie Henk van Hoof (VVD).
Op 27 juni 2006 trad staatssecretaris van Onderwijs, Cultuur en Wetenschap Mark Rutte (VVD) af, nadat hij op 31 mei 2006 was gekozen tot partijleider van de VVD en van mening was dat hij in die positie beter geen deel meer kon uitmaken van het kabinet. Op 29 juni 2006 werd voormalig wethouder van Den Haag Bruno Bruins (VVD) benoemd als zijn opvolger. Doordat het kabinet diezelfde dag viel, werd hij pas officieel beëdigd bij het aantreden van het nieuwe kabinet-Balkenende III op 7 juli 2006.
Kabinetsformatie.
De kabinetsformatie was met 125 dagen de op vier na langste formatie van een Nederlands kabinet tot dan toe. In eerste instantie probeerde men een twee partijen kabinet te vormen van CDA en PvdA. Toen dit niet lukte, werden VVD en D66 bij de kabinetsformatie betrokken. Omdat men hierbij kon terugvallen op het regeerakkoord dat gesloten was voor het kabinet-Balkenende I (dat bestond uit CDA, VVD en LPF), was de formatie hierna vrij snel rond.
Reden ontslagaanvraag.
Op 29 juni 2006 kwam er een eind aan het kabinet-Balkenende II, nadat de D66-Tweede Kamerfractie haar steun aan het kabinet introk. Deze kabinetscrisis was ontstaan door de zogenoemde "Ayaan-crisis". Op 28 juni 2006 tijdens een debat over het afhandelen van deze zaak werd het functioneren van minister voor Vreemdelingenzaken en Integratie Rita Verdonk (VVD) door de oppositie in twijfel getrokken. Nadat de D66-Tweede Kamerfractie tijdens het debat een door de oppositie ingediende motie van afkeuring tegen minister Verdonk steunde kwam de coalitie onder druk te staan. Hoewel de motie door een kamermeerderheid werd verworpen gaf D66-fractievoorzitter Lousewies van der Laan aan dat er wat haar betreft toch iets moest gebeuren: "de premier kiest voor Verdonk of voor D66". De volgende dag op 29 juni 2006 maakte het kabinet bekend zich "unaniem" niet geroepen te voelen om minister Verdonk te vervangen aangezien de motie van afkeuring was verworpen. De D66-fractie trok als gevolg daarvan de steun aan het gehele kabinet in. Op 3 juli 2006 dienden vervolgens alle D66-bewindslieden hun ontslag in.
Met het verliezen van coalitiepartner D66 verloor het kabinet de parlementaire meerderheid en werd demissionair. Vervolgens werd op 1 juli 2006 minister van staat en voormalig minister-president Ruud Lubbers (CDA) aangesteld als informateur met als opdracht een informatiepoging te doen om een rompkabinet te formeren. Op 5 juli 2006 werd minister-president Jan Peter Balkenende (CDA) benoemd tot formateur die op 7 juli 2006 het rompkabinet Balkenende III presenteerde.

</doc>
<doc id="12782" url="https://nl.wikipedia.org/wiki?curid=12782" title="Gerrit Jacob Boekenoogen">
Gerrit Jacob Boekenoogen

Gerrit Jacob Boekenoogen (Wormerveer, 18 april 1868 – Leiden, 26 augustus 1930) was een taalkundige die een Zaans woordenboek publiceerde.
Boekenoogen werd geboren te Wormerveer, als zoon van een koopman. Na de lagere school en het gymnasium studeerde Boekenoogen Nederlandse taal en letterkunde aan de Universiteit van Amsterdam. Toen hij halverwege was, vertrok zijn leermeester J. Verdam naar de Universiteit Leiden. Boekenoogen volgde zijn leermeester naar Leiden en studeerde in 1893 af. Hij wijdde zich aan zijn proefschrift en promoveerde in 1896 cum laude op een dissertatie getiteld "De Zaansche volkstaal. Bijdrage tot de kennis van den woordenschat in Noord-Holland" waarvan in 1897 een handelseditie verscheen. Een derde, geheel herziene druk, aangevuld en bewerkt door Klaas Woudt verscheen in 2004.
Tot aan zijn overlijden was Boekenoogen als redacteur verbonden aan het Woordenboek der Nederlandsche Taal. 
Daarnaast hield hij zich bezig met sprookjes, rijmpjes en volksverhalen. In 1893 publiceerde hij een verzameling rijmpjes onder de titel "Onze rijmen". Hij adviseerde de illustrator Nelly Bodenheim bij de keuze van de bakerrijmpjes voor haar boeken "Handje-Plak" (1900) en "Het regent, het zegent" (1901). Hiervoor maakten ze gebruik van de "Nederlandsche baker- en kinderrijmen" (1872-1894), de toentertijd baanbrekende pioniersverzameling van Johannes van Vloten. Boekenoogen verzamelde ook oude raadsels. Deze collectie gebruikte Bodenheim voor haar boek "Raadsels" (1902). In de illustraties die Nelly Bodenheim daarbij maakte, is de oplossing van de raadsels verborgen. In de periode 1891-1930 legde Boekenoogen een verzameling van ruim 9000 volksliedjes aan, waaronder veel kinderliedjes. De verzameling is in het bezit van het Meertens Instituut onder de naam: Handschriftencollectie van G.J. Boekenoogen. De liedjes zijn ontsloten in de Nederlandse Liederenbank.
Ook werkte hij mee aan de serie "Nederlandse Volksboeken" van de Maatschappij der Nederlandse Letterkunde. Boekenoogen had zelf ook een grote verzameling volksboeken, met daarin speciaal aandacht voor de "Sprookjes van Moeder de Gans" en het volksverhaal "Tijl Uilenspiegel". Een belangrijk deel ervan (500 titels) werd na zijn overlijden aangekocht door de Maatschappij der Nederlandse Letterkunde, en beschreven in een aparte catalogus "Catalogus van de Verzameling-Boekenoogen" (1931).
Boekenoogen bleef zijn hele leven vrijgezel. Hij overleed op 62-jarige leeftijd te Leiden en werd begraven op de Leidse begraafplaats Rhijnhof. Het graf is inmiddels geruimd.

</doc>
<doc id="12788" url="https://nl.wikipedia.org/wiki?curid=12788" title="Connecticut">
Connecticut

Connecticut is een staat van de Verenigde Staten. De officiële bijnaam luidt "The Constitution State" en de standaard afkorting is "CT". De hoofdstad is Hartford.
Geschiedenis.
De naam Connecticut komt van het woord "Quinnehtukcut", dat in de taal van de Algonquin-Indianen "langs de lange getijdenrivier" betekent; het heeft dus niets met het Engelse werkwoord "to connect" (verbinden) te maken. In de uitspraak kan men dit nog horen doordat de tweede 'c' klankloos is.
De eerste Europese ontdekker van Connecticut was de Nederlandse ontdekkingsreiziger Adriaen Block. Na zijn ontdekkingsreis door het gebied in 1614 voeren Nederlandse pelshandelaren de Connecticut River - door hen "Versche Rivier" genoemd - verder op. Ze bouwden een fort vlakbij het tegenwoordige Hartford en noemden deze nederzetting 'Huis van Hoop'.
Andere Europeanen arriveerden niet veel later. In 1633, kwamen de uit Massachusetts afkomstige Puriteinen. Gouverneur van Nieuw-Nederland Peter Stuyvesant onderhandelde in 1650 met Engelse afgezanten over een permanente grens tussen de Nederlandse en Engelse koloniën. Zij kwamen overeen dat de grens zo'n 80 kilometer westwaarts van Huis van Hoop en de Versche Rivier zou komen te liggen. Hiermee vertrokken de Nederlanders definitief uit Connecticut.
Connecticut was een van de dertien koloniën die in de 18e eeuw in opstand kwamen tegen de Britse overheersing (zie: Amerikaanse Revolutie). Op 9 januari 1788 werd Connecticut formeel, als vijfde, een staat van de Verenigde Staten.
De in 1701 gestichte universiteit, sinds 1714 gevestigd in New Haven, groeide onder de naam Yale uit tot een instelling van wereldfaam.
Als een van de weinige noordelijke staten hield Connecticut lang vast aan de slavernij, zodat de opstandige slaven van de Amistadopstand in deze staat werden gedetineerd. Tijdens de Amerikaanse Burgeroorlog koos de staat echter de kant van de Unie.
Een staatswet die het gebruik van voorbehoedsmiddelen verbood, werd in 1965 door het Amerikaanse Hooggerechtshof in strijd met de grondwet verklaard voor wat betreft gehuwden (zaak "Griswold v. Connecticut").
In 1975 werd de Democraat Ella Grasso gekozen tot gouverneur, als eerste Amerikaanse vrouw in dit ambt die niet haar man opvolgde.
Geografie.
De staat Connecticut beslaat 14.371 km², waarvan 12.559 km² land, en is een van de kleinste staten. Het hoogste punt van de staat, 725 m, bevindt zich in het uiterste noordwesten. De staat ligt in de "Eastern"-tijdzone.
Connecticut grenst in het westen aan de staat New York, in het noorden aan Massachusetts en in het oosten aan Rhode Island. Het zuiden van de staat ligt aan Long Island Sound en aan de Atlantische Oceaan.
Het noorden van de staat is berg- en heuvelachtig, het zuiden vrij vlak. Connecticut telt veel meren en rivieren, waarvan de belangrijkste de Connecticut is, die vanuit Massachusetts langs Hartford zuidwaarts naar de oceaan stroomt.
Demografie en economie.
In 2000 telde Connecticut 3.405.565 inwoners (271 per km²). Het bruto product van de staat bedroeg in 1999 151 miljard dollar. Veel inwoners werken in de stad New York, die direct aan het zuidwesten van de staat grenst. In Connecticut zelf zijn veel verzekeringsbedrijven gevestigd.
De belangrijkste steden zijn hoofdstad Hartford, Stamford, Bridgeport, New Haven en Windsor. In New Haven bevindt zich de prestigieuze Yale-universiteit.
Cultuur.
De bijnaam van de staat luidt “The Constitution State” omdat de staat reeds sinds 1638 of 1639 een eigen grondwet had. Dat was nog in de Koloniale tijd en dit is de eerste grondwet in de Verenigde Staten, mogelijk zelfs in de wereld en diende als inspiratie voor de Grondwet van de Verenigde Staten. In 1678 vond het “incident van de Charter Oak” plaats in Hartford. De Engelse koloniale gezagvoerder Edmund Andros liet de grondwet in beslag nemen maar dit werd voorkomen door deze in een eeuwenoude eik te verstoppen, de boom zou later bekend worden als de Charter Oak.
De staat werd ook wel de nootmuskaatstaat genoemd maar de reden hiervoor is niet duidelijk. Het lied van Connecticut is Yankee Doodle.
In 1900 werd waarschijnlijk in een lunchroom genaamd "Louis' Lunch" in New Haven de eerste hamburger geserveerd. Dit gerecht zou in een paar jaar tijd razend populair worden in de Verenigde Staten en zich na de Tweede Wereldoorlog over de rest van de wereld verspreiden.
Bestuurlijke indeling.
Connecticut is onderverdeeld in 8 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. De gouverneursverkiezing van 2018 werd gewonnen door Ned Lamont van de Democratische Partij. Hij trad in januari 2019 aan als gouverneur van Connecticut.
De wetgevende macht bestaat uit het Huis van Afgevaardigden van Connecticut ("Connecticut House of Representatives") met 151 leden en de Senaat van Connecticut ("Connecticut Senate") met 36 leden.

</doc>
<doc id="12789" url="https://nl.wikipedia.org/wiki?curid=12789" title="Pennsylvania">
Pennsylvania

Pennsylvania, officieel het Gemenebest Pennsylvania, is een der staten van de Verenigde Staten.
De bijnaam luidt "The Keystone State".
De hoofdstad is Harrisburg, de grootste stad is Philadelphia.
Geschiedenis.
Nederlandse en Zweedse kolonisatie.
De vallei waarin nu Philadelphia gelegen is, werd in 1623 deel van de kolonie Nieuw-Nederland onder leiding van gouverneur Cornelius Jacobsz May. De kolonie was negen jaar eerder gesticht om handel te drijven met de lokale bevolking. Ten westen van de Delaware Bay stichtten de kolonisten onder leiding van Samuel Godin in 1631 het fort Swaanendael. In 1638 vestigden ook Zweedse kolonisten zich in het gebied, onder leiding van de Nederlander Peter Minuit. Zij stichtten de kolonie Nieuw-Zweden om het Nederlandse handelsmonopolie in Noord-Amerika te omzeilen en bouwden in hun kolonie Fort Christina, de eerste Europese nederzetting aan de Delaware.
De eerste Engelse nederzetting in het gebied werd gesticht in 1642 door een vijftigtal puriteinse families die afkomstig waren uit New Haven in Connecticut. Zij vestigden zich aan de monding van de Schuylkill River. In 1646 werd er tussen de verschillende partijen geruzied over landrechten. Iedere partij wilde toegang hebben tot het gebied van de indianen, om er bont op te halen. Na enkele Zweedse invallen in de Nederlandse kolonie gaf gouverneur Willem Kieft aan Andries Hudde de opdracht om inheemse gronden te kopen en er permanente nederzettingen te bouwen, de eerste sinds het uitmoorden van de bewoners van Swaanendael in 1632. Hudde verkreeg het gebied dat de indianen "Wigquachkoing Scituated" noemden en de nederzetting die hier gebouwd werd, zou later deel gaan uitmaken van Philadelphia.
Zowel de Zweedse als de Nederlandse kolonisten duldden de aanwezigheid van de Engelse puriteinse nieuwkomers niet. Ze brandden hun gebouwen af en verdreven hen uiteindelijk. Hierbij opereerden Nederlanders en Zweden als bondgenoten. In 1655 organiseerde Peter Stuyvesant echter een militaire expeditie tegen Nieuw-Zweden nadat de Zweden het Nederlandse Fort Casimir hadden veroverd. De Nederlanders veroverden de kolonie en plaatsten die onder het gezag van Nieuw-Nederland. Negentien jaar later ruilden de Nederlanders met de Engelsen bij de Vrede van Westminster, na afloop van de Derde Engels-Nederlandse Oorlog, hun grondgebied in Noord-Amerika voor de kolonie Suriname.
Stichting door William Penn.
In 1681 droeg de Engelse koning Karel II een groot gedeelte van zijn grondbezit in de Amerikaanse koloniën, met daarin onder meer de huidige staten Delaware en Pennsylvania, over aan William Penn, leider van de quakers. De overdracht werd vastgelegd in een charter, waarin de schulden die de koning had aan Penns vader vereffend werden verklaard en waarin de koning het recht behield op een vijfde van de opbrengst van goud- en zilvermijnen. Het charter was erg in het voordeel van Penn, vermoedelijk omdat de koning er belang bij had om quakers en andere 'onruststokers' een woonplaats te bieden op grote afstand van het vaderland. Penn werd hierdoor de grootste privé-grootgrondbezitter ter wereld van dat moment, met in totaal 120.000 km². De naam van de staat betekent "land van de wouden van Penn" ("silva" is Latijn voor "woud"). 
Oprichter William Penn, bekend om zijn liberalisme, bracht in de jaren zeventig van de zeventiende eeuw tot twee keer toe een bezoek aan Duitsland om pioniers te werven die zijn kolonie konden bevolken. Aan het einde van de 18e eeuw vormden de Duitstaligen een derde deel van de bevolking, dit leidde er toe dat de staat tweetalig bestuurd moest worden.
William Penn sloot, volgens sommige bronnen, in 1682 een verdrag met de inheemse bevolking, de Lenni-Lenape. Aan het begin van de 18e eeuw splitsten drie zuidelijke counties zich af wegens de anti-slavernijwet en vormden samen de kolonie Delaware. Als grens tussen beide staten was er de Twelve-Mile Circle. In 1780 werd een wet getekend die de geleidelijke afschaffing van de slavernij voorschreef.
Pennsylvania hoorde bij de dertien koloniën die samen de Engelse overheersing bestreden (zie: Amerikaanse Revolutie). Op 12 december 1787, vijf dagen na Delaware, werd Pennsylvania formeel, als tweede, een staat van de Verenigde Staten. De stad Philadelphia fungeerde tussen 1790 en 1800 als federale hoofdstad.
In 1859 werd in Titusville 's werelds eerste exploitabele olieveld gevonden. Nog dat jaar werd Seneca Oil opgericht en bij een andere bron werd Oil City gesticht. Toch werd de staat meer bekend door de kolenwinning en de fabricage van staal door Bethlehem Steel. Dat staal werd aanvankelijk aangewend voor de aanleg van spoorwegen, maar later voor de bouw van oorlogsschepen bij de Bethlehem Shipbuilding Corporation.
Pennsylvania werd in de 19de eeuw een toevluchtsoord voor gevluchte slaven uit het Zuiden. Tijdens de Amerikaanse Burgeroorlog koos Pennsylvania de kant van de Unie. De Slag bij Gettysburg in Pennsylvania was een beslissend moment in dat conflict.
Geografie.
De staat Pennsylvania beslaat 119.283 km², waarvan 116.074 km² land. De staat ligt in de "Eastern"-tijdzone.
Pennsylvania grenst in het noorden aan de staat New York en aan het Eriemeer (Erie Triangle) aan de overkant waarvan Canada ligt. In het westen grenst het aan de staat Ohio. In het zuidwesten grenst het aan West Virginia, in het zuiden aan Maryland en in het zuidoosten aan Delaware en New Jersey.
Het midden van Pennsylvania wordt gedomineerd door de Appalachen; het westen en oosten zijn vlakker. Het hoogste punt van Pennsylvania is de top van Mount Davis (979 m).
De belangrijkste rivieren zijn de Delaware, die de gehele oostgrens definieert, de Ohio, de Susquehanna, de Allegheny en de Monongahela.
Demografie.
In 2005 telde Pennsylvania 12.281.054 inwoners (106 per km²).
De belangrijkste steden zijn Philadelphia, Pittsburgh, Scranton en Allentown. De hoofdstad is Harrisburg, dat tussen Philadelphia en Pittsburgh in ligt.
76,6% is van Europese oorsprong, 11,8% is van Afrikaanse oorsprong, 8,1% is van Spaans of Latino oorsprong, 4,5% is van Aziatische oorsprong. 
De grootste afkomstgroepen zijn: 28,5% Duits, 18,2% Iers, 12,8% Italiaans, 8,5% Engels, 7,2% Pools en 4,2% Frans.
Van de bevolking spreekt 90,2% Engels en 4,1% spreekt Spaans. 
47% is Protestants, 24% Katholiek en 21% geen geloof.
Pennsylvania is ook bekend vanwege de amish die er leven. In 2020 werd hun aantal geschat op 81.500.
Economie.
Het bruto product van de staat bedroeg in 2022 923 miljard dollar.
Bestuurlijke indeling.
Pennsylvania is onderverdeeld in 67 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. De gouverneursverkiezing van 2022 werd gewonnen door Josh Shapiro van de Democratische Partij. Hij trad in januari 2023 aan als gouverneur van Pennsylvania.
De wetgevende macht bestaat uit het Huis van Afgevaardigden van Pennsylvania ("Pennsylvania House of Representatives") met 203 leden en de Senaat van Pennsylvania ("Pennsylvania State Senate") met 50 leden.
Tijdens de Amerikaanse presidentsverkiezingen is Pennsylvania een belangrijke "swing state". Dit wil zeggen dat het op voorhand niet duidelijk is wie de meerderheid haalt. De staat heeft twintig kiesmannen.
Bijnaam.
De bijnaam van Pennsylvania, "Keystone State", verwijst naar een "keystone" (Nederlands: sluitsteen), een steen die gebruikt wordt als bovenste steen in een boog boven een deur of een raam. Van de 13 oorspronkelijke koloniën lagen er zes ten noorden van Pennsylvania en zes ten zuiden ervan; Pennsylvania hield de kolonies als een 'keystone' bij elkaar.

</doc>
<doc id="12792" url="https://nl.wikipedia.org/wiki?curid=12792" title="Adder">
Adder

De adder ("Vipera berus") is een giftige slang die behoort tot de familie adders (Viperidae). De slang komt voor in vrijwel geheel Europa en in delen van Azië. De adder is de enige giftige slang die ook voorkomt in België en Nederland.
De adder wordt ongeveer vijftig tot zeventig centimeter lang en is te herkennen aan de koperbruine tot rode ogen met een verticale pupil, de wat uitstekende schub boven het oog en het meestal donkere zigzagpatroon op de rug. De giftigheid wordt vaak overschat, de adder is lang niet zo gevaarlijk als bijvoorbeeld de mamba's, de cobra's of de meer verwante ratelslangen. De beet van de adder kan wel gevaarlijk zijn voor de mens, maar hoewel er jaarlijks tientallen adderbeten worden geregistreerd, zijn gevallen met fatale afloop uiterst zeldzaam.
De adder heeft een groot verspreidingsgebied en komt lokaal algemeen voor. Hierdoor kan het dier goed worden onderzocht en is er veel bekend over de biologie en de levenswijze. De adder is eierlevendbarend, de jongen komen levend ter wereld. Op het menu staan voornamelijk gewervelde dieren. De adder staat daardoor hoog in de voedselketen en is een belangrijke verdelger van plaagdieren, zoals konijnen en muizen. De adder zelf wordt op zijn beurt buitgemaakt door verschillende vijanden zoals zoogdieren en roofvogels.
Naamgeving.
De adder wordt in de Nederlandse taal ook wel gewone adder, Europese adder, zwarte adder of moerasadder genoemd.
Etymologie.
De wetenschappelijke geslachtsnaam "Vipera" is afkomstig uit het Latijn en betekent letterlijk adder, de soortaanduiding "berus" betekent 'echte' of 'ware'. Het huidige Nederlandse woord adder is door eferesis ontstaan uit het Middelnederlandse "nater". Ook in andere talen werd deze naam gebruikt, zoals in het Oudsaksisch ("nadra") en het Oudhoogduits ("natara"). Het woord nater is zelf geleend van het Latijnse "natrix", wat weer een afleiding is van "natare" ("zwemmen"). De waterminnende ringslang heeft hierdoor als wetenschappelijke naam "Natrix natrix". Later werd de 'n' in "n"ater verplaatst: (ee)n nater en werd het woord verbasterd tot het huidige adder. Ook in de Engelse taal is de naam op een dergelijke manier tot stand gekomen. In het Duits werd "nater" verbasterd tot otter, en wordt de adder met "kreuzotter" (kruisadder) aangeduid. De term kruis slaat waarschijnlijk niet op de tekening waarbij een kruis zeer zelden voorkomt op de kop van de adder, maar op het feit dat de slang als een vertegenwoordiger van de duivel werd gezien. Bij een confrontatie met een adder zou men drie kruisjes moeten slaan om verder onheil te voorkomen. Ook de 'kruisloze' rugstreeppad (kreuzkröte) heeft zijn Duitse naam aan deze gewoonte te danken.
De naam "Vipera" (adder) duikt al op in het werk "Naturalis Historia" uit 77 na Christus door de Romein Plinius de Oudere. De adder werd in 1758 voor het eerst wetenschappelijk beschreven door Carl Linnaeus als "Coluber Berus". Het geslacht "Coluber" wordt tegenwoordig tot de toornslangachtigen (Colubridae) gerekend. De huidige wetenschappelijke naam werd in 1803 gegeven door François Marie Daudin. Andere synoniemen zijn "Chersea vulgaris" (Fleming, 1822), "Berus vulgaris" (Swainson, 1839) en "Pelias berus" (Günther, 1859).
Taxonomie.
De adder behoort tot de familie van de adders (Viperidae), dit is een grote groep van slangen die op Australië, Ierland en Nieuw-Zeeland na een wereldwijde verspreiding heeft. Vrijwel alle soorten uit deze familie behoren tot twee onderfamilies; de groefkopadders (Crotalinae) en de 'echte' adders (Viperinae). De groefkopadders worden zo genoemd vanwege de zintuiglijke cellen die gelegen zijn in groeven in de kop, waardoor ze in staat zijn infrarood licht waar te nemen. Onder andere de ratelslangen behoren tot deze groep. Bij de echte adders ontbreken deze groeven waardoor ze makkelijk te onderscheiden zijn. De echte adders komen voor in (Zuidwest)Azië, Afrika en Europa en worden vertegenwoordigd door 13 geslachten. Het bekendste geslacht is "Vipera", waartoe de adder behoort en daarnaast 20 andere soorten telt. Andere bekendere soorten uit het geslacht "Vipera" zijn de aspisadder ("Vipera aspis"), de zandadder ("Vipera ammodytes"), de spitssnuitadder ("Vipera ursinii") en de wipneusadder ("Vipera latastei").
Synoniemen.
Onderstaand een lijst van synoniemen, synoniemen van ondersoorten zijn weggelaten.
Ondersoorten.
De adder kent vier ondersoorten, sommige hiervan werden beschouwd als aparte soorten zoals "Vipera berus sachalinensis" uit oostelijk Rusland (het eiland Sachalin). De soorten "Vipera nikolskii" en "Vipera seoanei" werden vroeger ook beschouwd als ondersoorten maar worden tegenwoordig gezien als volwaardige soorten. De huidige ondersoorten van de adder zijn:
Uiterlijke kenmerken.
De adder is een vrij kleine slang die een lichaamslengte bereikt van ongeveer 50 tot 70 centimeter met een maximale lengte van 80 centimeter. Het langste exemplaar ooit gemeten was 91 centimeter lang maar dergelijke exemplaren zijn zeldzame uitschieters. Er is melding gemaakt van nog langere exemplaren maar omdat deze niet officieel zijn bevestigd worden ze niet erkend.
De mannetjes blijven aanzienlijk kleiner dan de vrouwtjes, ze bereiken een gewicht van 50 tot 70 gram terwijl de vrouwtjes 80 tot 100 gram bereiken. Drachtige vrouwtjes kunnen tot 300 gram zwaar worden. Mannetjes hebben daarnaast een verhoudingsgewijs langere staart in vergelijking met de vrouwtjes en mannetjes zijn ook contrastrijker, ze hebben meestal een sterker geprononceerde rugstreep. De kenmerken en verhoudingen van de adder zijn afhankelijk van de locatie; exemplaren in laaglanden zijn bijvoorbeeld langer dan soortgenoten die in bergstreken leven.
De lichaamskleur van de adder kent een grote variatie. De kleur kan grijs, geelbruin tot bruin of rood zijn, waarbij de meeste exemplaren een lichtere grondkleur hebben met op de bovenzijde van de rug een donkere zigzagtekening. Soms bestaat deze uit een rechte streep of een vlekkenrij, bij de mannetjes is de tekening vaak veel scherper waardoor ze meer opvallen. Aan weerszijden van de zigzaggende streep, aan de bovenzijde van de flanken, is een rij kleinere vlekjes aanwezig die bij sommige exemplaren ontbreken. Sommige exemplaren zijn echter geheel diepzwart en ongevlekt, dit verschijnsel komt ook bij andere reptielen voor en wordt melanisme genoemd, zie ook onder het kopje thermoregulatie en dagactiviteit. Mannetjes hebben vaak een meer grijze tot beige kleur terwijl de vrouwtjes meer neigen naar beige tot rood. Dit is bij volwassen exemplaren beter te zien dan bij de juvenielen. De onderzijde van de staart is roodachtig, bij adders uit sommige populaties is de staartpunt geheel rood gekleurd. Van andere slangen is bekend dat de staartpunt een opvallende kleur heeft en als een kronkelende worm wordt bewogen waardoor insectenetende prooidieren worden gelokt. Van de adder is dit gedrag niet bekend.
Aan de bovenzijde van de kop is een vaak duidelijk zichtbare, V-vormige vlek aanwezig waarbij de punt tussen de ogen gepositioneerd is. De vlek kan ook meer weg hebben van een X of een H. De kop is niet zo breed als die van gelijkende soorten zoals de aspisadder, maar heeft juist relatief grote schubben wat een onderscheid is met gelijkende soorten. De zijkanten van de kop zijn zeer steil en bijna loodrecht.
Schubben.
De schubben aan de voorzijde van de snuit staan enigszins omhoog en vormen een lage kam. De rostrale schub (de ongepaarde schub aan de voor- bovenzijde van de snuit) is van bovenaf niet goed te zien. Tussen de rostrale (5) en de mentale (8) schub (de schub aan de voor- onderzijde van de snuit) is zoals bij alle slangen een kleine opening aanwezig, zodat de slang zijn tong naar buiten kan steken zonder de bek te openen. Direct achter de rostrale schub zijn twee internasale (4) schubben aanwezig die soms versmolten zijn.
Aan de bovenzijde van de kop zijn vijf relatief grote schubben aanwezig. De frontale schub (2) is zoals alle slangen ongepaard, bij de adder is de schub enigszins vierkant. Erachter zijn de twee pariëtale schubben gelegen (1), ervoor de opvallende supraoculaire schubben (3). Deze laatste liggen boven de ogen, ze zijn langwerpig en steken iets uit boven het oog. Dit doet sterk aan een frons denken, zodat de slang 'gemeen' lijkt te kijken. De ogen zijn ongeveer zo groot als de nasale schub (7) of iets groter, de ogen van mannetjes zijn iets groter dan die van vrouwtjes. Voor de nasale schub is de postnasale (9) schub gelegen, onder de supraoculaire schub is een ring van 6 tot 10 (meestal 8 of 9) schubben rond het oog aanwezig, de circumorbitale schubben (niet aangegeven).
De neusgaten van de adder zijn relatief groot. Ook de supralabiale schubben (6) , de rij schubben gelegen aan de bovenlip, vallen op doordat ze vrij groot zijn en altijd geel tot wit van kleur, behalve bij de melanische exemplaren. De adder heeft 6 tot 10 (meestal 8 of 9) supralabiale schubben en 10 tot 12 sublabiale schubben (aan de onderlip).
De rugzijde telt 19 tot 23 rijen schubben, dit zijn er vrijwel altijd 21, zelden meer of minder. De rugschubben verschillen van de buik- en kopschubben doordat ze relatief klein zijn en duidelijk in de lengte gekield. Iedere schub draagt een opstaande rand op het midden van de schub wat voor een ruwer oppervlak zorgt. Alleen de rijen naast de buikschubben hebben geen kiel. Net als alle slangen heeft de adder één enkele rij buikschubben, die vanuit de lichaamsas gezien breed maar kort zijn en meestal wit van kleur. Mannetjes hebben 132 tot 150 buikschubben en vrouwtjes 132 tot 158. De anale schub is ongepaard, de hierachter gelegen subcaudale schubben zijn wel gepaard en bestaan uit twee delen. De subcaudale schubben bestaan bij de mannetjes uit twee rijen van 32 tot 46 schubben en bij de vrouwtjes uit twee rijen van 23 tot 38 schubben.
Onderscheid met andere soorten.
In Nederland en België is de adder het eenvoudigst van de andere twee hier voorkomende slangensoorten te onderscheiden aan de ogen. Deze hebben een verticale pupil en lijken enigszins 'boos' te kijken door de wat uitstekende schub boven het oog die doen denken aan een frons. Daarnaast heeft de adder een opstaande snuitpunt die bij andere soorten ontbreekt. De ogen van de ringslang ("Natrix natrix") neigen meer naar geel en de pupil is rond. De gladde slang ("Coronella austriaca") heeft net als de adder roodoranje ogen maar net als de ringslang een ronde pupil. De zigzagtekening op de rug komt veel voor bij adders maar soms ook bij andere slangen wat tot verwarring kan leiden bij soorten buiten de Benelux. De schubben van de adder zijn evenals bij de ringslang gekield, wat betekent dat ze niet plat zijn maar een Λ- vorm hebben. Hiermee verschilt de adder van de gladde slang, die ongekielde (gladde) schubben heeft wat ook aan de vervellingshuiden is te zien.
Het onderscheid met de aspisadder, die sterk op de adder lijkt, is voornamelijk zichtbaar door de bouw van de schedel, die bij de aspisadder aan de achterzijde wat breder is. Ook zijn de schubben aan de achterzijde van de kop bij de adder groter in verhouding tot die van de aspisadder.
Zintuigen.
De adder heeft zoals alle slangen geen uitwendige gehooropeningen maar wel een binnenoor. De trillingen die door het lichaam worden opgevangen worden door de schedel naar het binnenoor geleid zodat de slang toch min of meer kan horen. Veel dieren worden hierdoor al opgemerkt voor ze het gezichtsveld bereiken door de trillingen die ze veroorzaken bij het lopen. Van de adder is bekend dat voorzichtige voetstappen op een afstand van 5 meter kunnen worden gevoeld. De adder heeft goed ontwikkelde ogen zodat prooien en vijanden kunnen worden opgespoord. Voornamelijk bewegende beelden worden waargenomen, maar uit beschrijvingen van een adder in een Russische dierentuin blijkt dat het dier zich ook prima zonder ogen kan redden. Dit exemplaar had al sinds lange tijd geen ogen meer maar diepe littekens bij de ogen. Hoewel het dier duidelijk voorzichtiger was, kon het vrij gemakkelijk vijanden ontwijken en prooien opsporen. Ook werd beschreven dat de adder veel frequenter de tong naar buiten stak dan van andere adders was waargenomen.
Het belangrijkste zintuig van de adder is het orgaan van Jacobson, een vomeronasaal orgaan in het verhemelte. De adder steekt voortdurend zijn tong naar buiten waarbij de tong op en neer wordt bewogen, wat "tongelen" wordt genoemd. Hierbij worden geurdeeltjes opgevangen door de tong die vervolgens naar het orgaan van Jacobson worden gebracht en worden geanalyseerd. Omdat de adder een gevorkte tong heeft kan niet alleen bepaald worden of een prooi of vijand in de buurt is, maar ook waar deze geur het sterkste is, zodat de richting kan worden bepaald.
De adder behoort tot de echte adders (Viperinae) en heeft geen gespecialiseerde warmtegevoelige organen zoals deze voorkomen bij de verwante groefkopadders (Crotalinae) waartoe alle ratelslangen behoren.
Levenswijze.
Adders leven strikt solitair en mijden elkaar zo veel mogelijk, behalve in de paartijd en tijdens de winterslaap waarbij de dieren soms gezamenlijk overwinteren. Mannetjes 'vechten' soms met elkaar om een vrouwtje maar de slang bakent geen specifiek territorium af.
De adder is een uitstekende zwemmer die gemakkelijk rivieren en meren oversteekt. Het is echter geen typische waterslang, zoals de ringslang en de dobbelsteenslang uit het geslacht "Natrix" die op uitgesproken waterdieren als kikkers en vissen jagen. De adder klimt soms om vogelnesten leeg te roven maar is toch voornamelijk een terrestrische soort die in de strooisellaag leeft. De adder is zowel overdag als 's nachts actief, afhankelijk van de weersomstandigheden.
Thermoregulatie en dagactiviteit.
De adder is koudbloedig en kan zijn lichaamstemperatuur niet inwendig regelen. Gedurende de zomer schuilt de adder op het heetst van de dag om oververhitting te voorkomen en zoekt de beschutting van het hol of de vegetatie op. De adder is dan schemeractief en komt alleen 's ochtends en 's avonds tevoorschijn. Bij lagere temperaturen is de slang ook overdag zonnend aan te treffen en de drachtige vrouwtjes zonnen 's zomers vaak om de ontwikkeling van de embryo's te stimuleren. Ze lopen een zeker risico omdat ze zich zo blootstellen aan vijanden. De zonplaatsen van de vrouwtjes worden vaak meerdere jaren gebruikt.
In de lente en de herfst, als de temperaturen optimaal zijn, is de adder ook overdag te vinden. De slang neemt vaak een zonnebad vlak bij de schuilplaats om het lichaam op te warmen. De mannetjes beginnen al vroeg in het jaar te zonnen en na de eerste vervelling worden de vrouwtjes opgezocht voor de paring. De adder kan het lichaam sterk afplatten zodat het aan de zon blootgestelde lichaamsoppervlak vergroot wordt en de zonnewarmte zo efficiënter opgenomen wordt. Andere adders, zoals de sterk verwante aspisadder, kunnen dit niet. Een ander trucje is het vlak na zonsondergang tevoorschijn komen om te 'zonnen' op een steen of andere door de zon beschenen object. De warmte komt echter niet meer van de zon die te veel aan kracht verloren heeft, maar van de opgewarmde ondergrond, waardoor de slang zijn buik verwarmt. Ook de kleur is soms een aanpassing op het leven in koele streken zoals noordelijk gelegen landen of berggebieden. Hier komt het verschijnsel melanisme vaak voor, waarbij de dieren een geheel zwarte kleur hebben en zo wat sneller op temperatuur komen in de zon.
De adder is aangepast aan lagere temperaturen en komt tot in Scandinavië voor, de slang is ook al bij vrij lage temperaturen actief. Het noordelijke voorkomen van de adder wordt verklaard door de op lagere temperaturen aangepaste levenswijze. In vergelijking met de sterk verwante aspisadder heeft de adder een andere temperatuurtolerantie wat een specialisatie is op het leven in gematigde klimaten. De aspisadder is pas actief bij 5 graden Celsius en houdt het uit tot 37 graden. De adder kan al actief zijn bij 3 graden maar heeft een bovengrens van 34 graden.
Gedurende de winter is de buitentemperatuur in een deel van het verspreidingsgebied te laag om actief te zijn en houdt de adder een winterslaap. Het winterkwartier bestaat uit vorstvrije holen in zonbeschenen, hoger gelegen gedeelten van het terrein op droge plaatsen die niet kunnen overstromen of bevriezen. Het winterkwartier is ongeveer 15 tot 20 centimeter diep en bestaat vaak uit rotsspleten, holen van andere dieren en holtes onder boomstronken. Het komt voor dat het winterkwartier gebruikt wordt door meerdere exemplaren. De duur van de winterslaap hangt sterk af van het klimaat en beslaat meestal ongeveer 5 maanden, in heel koude gebieden kan de winterslaap oplopen tot 8 maanden. De adder komt in Nederland relatief vroeg tevoorschijn en is vanaf maart of soms in februari aan te treffen. De mannetjes verschijnen het eerst, enkele weken later volgen de vrouwtjes en de juveniele dieren. In uitgesproken warme streken is de adder echter het gehele jaar door actief.
Voortplanting.
In het vroege voorjaar worden vaak de mannetjes gezien bij de overwinteringsplaatsen of actief op zoek naar vrouwtjes. Als de adder in groepen overwintert is er snel een partner gevonden maar solitair overwinterende dieren moeten soms grote afstanden afleggen om een partner te vinden. Soms zijn er meerdere mannetjes bij een vrouwtje en vinden rituele gevechten plaats waarbij de mannetjes elkaar beproeven door het bovenlijf op te richten en elkaar naar beneden te duwen. Ze proberen elkaar tegen de grond te drukken waarbij het kleinere en zwakkere mannetje meestal het onderspit delft en het strijdtoneel verlaat. Het is een gevecht op punten waarbij de dieren elkaar niet bijten of anderszins verwonden. Omdat de mannetjes hierbij veel lichamelijk contact maken werd lange tijd gedacht dat dit het paringsritueel was van de adder, de zogenaamde "adderdans". Opmerkelijk is dat twee vechtende mannetjes de buitenwereld volledig vergeten en een toeschouwer tot zeer dicht kan naderen zonder opgemerkt te worden.
De paring vindt plaats in de lente en kent een lang voorspel waarbij het mannetje zijn lichaam en staartpunt laat vibreren, af en toe sist en het vrouwtje besnuffelt met zijn tong om te bepalen of ze paringsbereid is. De eigenlijke paring vindt plaats als het mannetje zijn hemipenis in de cloaca van het vrouwtje brengt en kan 1 à 2 uur duren. Net als andere slangen heeft de adder een gevorkte penis. Deze zogenaamde hemipenis heeft vele kleine weerhaakjes die voor een stevige grip zorgen tijdens de paring. Zolang het mannetje een erectie heeft kan het vrouwtje niet loskomen, als ze probeert weg te kruipen sleept ze het mannetje achter zich aan. In de rusttoestand is de hemipenis teruggetrokken in de cloaca en is uitwendig niet te zien.
De vrouwtjes paren vaak met meerdere mannetjes; uit studies blijkt dat van ongeveer 17 procent van de nesten nakomelingen bevat van verschillende vaders. Dergelijke nesten bevatten ook minder dode of zwakke jongen.
De adder zet geen eitjes af maar is eierlevendbarend: de jongen komen direct uit de moeder ter wereld. Dit komt ook voor bij de meeste andere reptielen in noordelijk gelegen landen als Nederland en België, zoals de hazelworm, de levendbarende hagedis en de gladde slang. Ovovivipariteit is voor deze dieren gunstig doordat het te koel is voor de ontwikkeling van eieren die op de bodem worden afgezet. De adder heeft echter een hoger ontwikkelde vorm van eierlevendbarendheid, het is bekend dat de embryo's voedingsstoffen uit het bloed van het moederdier krijgen aangevoerd.
Later in het jaar worden vaak vrouwtjes gezien die dan veel zonnen om de ontwikkeling van de embryo's te versnellen, terwijl de mannetjes zich dan hoofdzakelijk onder de vegetatie ophouden. In september na de geboorte van de jongen worden de overwinteringsplaatsen weer opgezocht. In de noordelijke delen van het verspreidingsgebied komt het voor dat een vrouwtje niet ieder jaar deelneemt aan de voortplanting maar om het jaar. Dit komt doordat zwangere vrouwtjes niet eten en vanwege de lagere temperaturen staat de stofwisseling sowieso op een lager pitje. Hierdoor kan het vrouwtje niet zo snel aansterken als exemplaren in warmere streken, die zich soms twee of zelfs drie keer per jaar voortplanten.
De dracht duurt ongeveer 3 tot 4 maanden, waarna het vrouwtje ongeveer 6 tot 20 (meestal 8 tot 12) volledig ontwikkelde jongen afzet, soms komen naast jongen ook eieren ter wereld die vrijwel direct uitkomen. De jongen lijken direct vanaf de geboorte al sprekend op de ouderdieren, al hebben ze met een lengte van ongeveer 15 tot 20 centimeter het formaat van een flinke regenworm. De pasgeboren jongen zijn erg behendig en kunnen zo snel wegkruipen dat lange tijd werd gedacht dat ze door de moeder werden doorgeslikt bij bedreiging. Dit gedrag is echter nog nooit wetenschappelijk beschreven. Wel is bekend dat de moeder haar jongen direct na de geboorte verslond, maar dat overleven ze niet. Dit is ook wel bekend van andere dieren zoals knaagdieren, als ze gestoord worden tijdens de bevalling.
Enkele dagen na de geboorte vindt de eerste vervelling plaats. De juvenielen groeien echter niet snel doordat ze de eerste tijd leven van de dooierresten in de maag. Hierdoor hoeven ze tot de eerstvolgende lente geen voedsel te zoeken. Zodra ze uit hun winterslaap ontwaken gaan ze op zoek naar prooien en groeien ze snel, met zo'n 8 tot 13 centimeter per jaar. Het duurt ongeveer 3 tot 4 jaar voordat de adders geslachtsrijp zijn, in de regel gaat dit bij de mannetjes sneller. Ongeveer 90% van de jongen sterft door predatie en natuurlijk verval, zoals parasieten en voedseltekorten, voor de volwassenheid wordt bereikt. De adder wordt in de natuur ongeveer 10 tot 15 jaar oud, maar uit een onderzoek in het zuiden van Engeland bleek dat een leeftijd van 30 jaar kan worden bereikt.
Voedsel.
Het voedsel van de adder hangt af van de grootte van het dier maar is ook gerelateerd aan de beschikbare prooidieren. Juveniele exemplaren eten omdat ze nog klein zijn in hoofdzaak kleine ongewervelden zoals wormen, insecten en kleine hagedissen. Grotere exemplaren schakelen vrijwel volledig over op gewervelden als spitsmuizen, woelmuizen, echte muizen en hagedissen. Ook worden kikkers en vogels gegeten. Er zijn waarnemingen bekend van adders die aas aten en ook andere dieren zoals de kleine watersalamander worden wel gegeten. Om bij een vogelnest te komen klimt de adder soms in de vegetatie. Ook is bekend dat soms vogeleieren worden verzwolgen. De adder eet ongeveer zes tot tien prooidieren per jaar. Vrouwtjes eten als ze zwanger zijn echter niet en nemen dan minder prooien op.
Het komt soms voor dat twee exemplaren om een prooi vechten. Het gevecht lijkt op het rituele gevecht van de mannetjes in de voortplantingstijd, maar om een prooi vechtende slangen zijn agressiever en bijten elkaar soms zodat verwondingen kunnen ontstaan.
De adder jaagt soms 's nachts actief op knaagdieren door hun holen op te sporen maar is voornamelijk een predator die in een hinderlaag ligt te wachten. Als een prooi te dichtbij komt, schiet de adder naar voren en bijt zijn slachtoffer. Kleinere prooien als kikkers worden direct in één keer doorgeslikt, grotere prooien als knaagdieren vluchten vaak maar raken snel verlamd. De adder blijft rustig wachten en gaat na enkele minuten naar zijn prooi op zoek, waarbij gebruik wordt gemaakt van de tong.
Net als alle reptielen heeft de adder relatief weinig voedsel nodig. Gemiddeld moet een adder per week zo'n 5 tot 6% van het eigen lichaamsgewicht binnenkrijgen om te overleven. In de praktijk neemt de adder ongeveer 12% per week op. Dit kan na het verorberen van meerdere prooien oplopen tot maximaal 75% van het lichaamsgewicht. Na een dergelijke maaltijd kan de adder maanden zonder voedsel. De adder kent perioden waarin helemaal niet gegeten wordt, bijvoorbeeld gedurende de zwangerschap van het vrouwtje. Ook juvenielen eten niet tot de eerste vervelling en adders die bijna vervellen trekken zich terug en zijn niet in voedsel geïnteresseerd. Voor alle adders geldt dat ze pas eten nadat de paring heeft plaatsgevonden. Tot die tijd teren ze op de reserves die ze het vorige jaar hebben opgebouwd.
Vijanden en verdediging.
De adder heeft verschillende vijanden, vooral (roof)vogels en rovende zoogdieren. De belangrijkste vijanden zijn de slangenarend, die zijn naam te danken heeft aan de vele slangen op het menu, en de Europese egel. Deze laatste kan door de slang moeilijk gebeten worden door de vele lange stekels die de adder kunnen verwonden bij een aanval. Bovendien is de egel immuun voor het gif van de adder, wat blijkt uit waarnemingen van adderbeten in de poten, de snuit en zelfs de tong van egels, die hier geen last van leken te hebben. Andere dieren die de adder aanvallen en kunnen doden zijn de das, de bunzing, de wezel, de hond en de kat, zwijnen en varkens en verschillende vogels zoals de kraai.&lt;br&gt;Sommige predatoren werken grote hoeveelheden adders weg, zo is er een waarneming van een bunzing die binnen een tijdsbestek van drie dagen 29 adders verslond. Zelfs van kleine dieren is bekend dat ze de adder zonder angst aanvallen, zoals de kleine maar zeer snelle eikelmuis. De vruchtenetende eikelmuis heeft de slang echter niet op het menu staan maar valt aan om de jongen te beschermen. Dit gedrag is ook bekend van vogels als kippen en fazanten, die de adder in groepen aanvallen en doodpikken. De adder wordt soms tijdens de winterslaap belaagd door zoogdieren als de bruine rat en het wild zwijn.
Jonge adders worden door hun geringe lichaamsgrootte door allerlei dieren belaagd. Zelfs van grote loopkevers is bekend dat ze een juveniele adder kunnen doden. Andere dieren die kleine adders eten zijn de gewone pad, verschillende kikkers en sommige vissen, zoals de snoek en de paling.
Bij bedreiging zuigt de adder zijn lichaam vol lucht, zodat het lichaamsvolume wordt vergroot en ook maakt de ingeademde lucht het sissen mogelijk. Het lichaam wordt vaak deels opgerold, waarbij het voorste deel dreigend wordt opgericht. Soms worden schijnaanvallen uitgevoerd om af te schrikken. De adder is in de regel geen agressieve soort en is vaak vrij dicht te benaderen, maar voorzichtigheid is geboden omdat er altijd uitzonderingen zijn. Als een adder aan vervelling toe is worden de schubben die over de ogen gelegen zijn enigszins troebel, wat het gezichtsvermogen beperkt. Dergelijke exemplaren zijn vaak alerter en minder goed te benaderen.
Verspreiding en habitat.
De adder heeft van alle slangen het grootste verspreidingsgebied op het land. Alleen de samengedrukte zeeslang ("Hydrophis platurus") heeft een groter verspreidingsgebied, maar dit is een zeeslang. Het verspreidingsgebied van de adder loopt (van west naar oost) van Groot-Brittannië via westelijk en oostelijk Europa en Rusland tot in Azië, via Mongolië en Noord-Korea tot uiterst oostelijk China in Sichota Alin voor de kust van Sachalin. Het verspreidingsgebied bestaat uit een langwerpige strook die naar het westen toe breder wordt en in Europa noordelijk van de poolcirkel reikt. In de rest van het verspreidingsgebied ligt de noordgrens ver ten zuiden van de poolcirkel.
In Scandinavië komt de adder voor tot in noordelijk Lapland en in het noorden van Zweden en Finland tot op 69° noorderbreedte. Van de Europese reptielen komt alleen de levendbarende hagedis noordelijker voor tot 70° NB. De adder is ook in berggebieden te vinden. De slang is in de Karpaten, de Kaukasus, de Alpen, het Centraal Massief in Frankrijk en de berggebieden in de Balkanlanden te vinden. In de Alpen komt de adder voor tot een hoogte van 3000 meter boven zeeniveau. In het zuiden van Europa komt de aspisadder meer voor, deze adder is giftiger en sterker aangepast aan hogere temperaturen.
De adder leeft binnen Europa in de landen Albanië, België, Bosnië en Herzegovina, Bulgarije, Denemarken, Duitsland, Estland, Finland, Griekenland, Groot-Brittannië, Frankrijk, Hongarije, Italië, Kroatië, Letland, Litouwen, Luxemburg, Montenegro, Nederland, Noord-Macedonië, Noorwegen, Oostenrijk, Polen, Roemenië, Rusland, Servië, Slovenië, Slowakije, Tsjechië, Wit-Rusland, Zweden en Zwitserland.
De adder is een van de inheemse slangen van Groot-Brittannië, maar ontbreekt in Ierland en IJsland, waar in het geheel geen slangen voorkomen. Ook in Portugal is de adder nooit voorgekomen. In sommige gebieden komt de adder tegenwoordig niet voor, maar was dit eerder wel het geval, zodat veel literatuur hiernaar verwijst. Dit komt niet altijd doordat de adder uit deze streken is verdwenen, maar doordat een aantal voormalige ondersoorten tegenwoordig als aparte soorten worden gezien. Een voorbeeld is de Cantabrische adder ("Vipera seoanei") uit noordoostelijk Spanje.
België en Nederland.
In België komt de adder in Wallonië alleen in de streek tussen Samber en Maas en in het westen van de Ardennen nog voor, maar hij wordt daar zeldzaam. In Vlaanderen wordt de adder nog vertegenwoordigd door enkele populaties in de Antwerpse Kempen, onder andere in het Groot Schietveld, de Kalmthoutse Heide en in de Visbeekvallei Kindernouw te Lille - Wechelderzande.
In Nederland komt de adder voornamelijk voor in Drenthe, Friesland, Gelderland, Overijssel en Limburg. Grote populaties zijn bekend uit onder meer het Fochteloërveen op de grens van Drenthe en Friesland. Over het algemeen neemt het aantal waarnemingen toe, in een monitoringstraject in Nationaal Park De Meinweg werden echter al enkele jaren geen adders meer waargenomen. Inmiddels lijkt de populatie zich te herstellen en wonen er naar schatting zo'n 400 adders in het gebied.
In juni 2011 meldde Natuurmonumenten dat er ook adders waren gezien in de Kaapse Bossen bij Doorn. De natuurorganisatie vermoedde dat de adders illegaal waren uitgezet.
In 2015 werden in alle maanden van het jaar adders gezien in Nationaal Park de Meinweg bij Roermond. Dat is nooit eerder gebeurd.
Habitat.
De habitat bestaat uit gematigde bossen, scrublands, graslanden en draslanden, zoals moerassen, vennen en veengebieden. De biotoop van de adder bestaat over het algemeen uit vochtige omgevingen, met voldoende schuilplaatsen bestaande uit dichte vegetatie, grote objecten als rotsen of holen van andere dieren. Met name vegetatie is belangrijk, omdat de adder hierin schuilt en zich onder dekking van vegetatie ook makkelijker kan verplaatsen. De adder is meestal bij het water te vinden. De schuilplaats bestaat vaak uit dichte vegetatie.
Vanwege het grote verspreidingsgebied in zowel oppervlakte als hoogteverspreiding is er een groot aantal mogelijke leefgebieden waar de adder kan worden aangetroffen, variërend van open plekken in bossen, bosranden en rotsige bergstreken tot graslanden, spoorwegbermen en heidegebieden.
Beschermingsstatus en bedreigingen.
Door de internationale natuurbeschermingsorganisatie IUCN is de beschermingsstatus 'veilig' toegewezen (Least Concern of LC).
Belangrijke menselijke bedreigingen van de adder zijn stedelijke ontwikkeling, het aanleggen van wegen en spoorwegen, en het veranderen of vernietigen van de natuurlijke habitat. Deze laatste bedreiging kent meerdere vormen, zoals het aanleggen van akkers voor het kweken van niet-houtige planten zoals eenjarige planten, het aanleggen van plantages en ten slotte de klimaatverandering.
Nederland.
In de hoogveengebieden van Drenthe gaat het nog relatief goed met de adder, hoewel daar ook stukken natuurgebied worden overbegraasd of overbeheerd, waardoor specifieke addermilieus als pitrusvelden verdwijnen en heidegebieden te kaal worden. De versnippering van aaneengesloten heidegebieden is volgens stichting RAVON een van de belangrijkste bedreigingen van de adder. Ook het onder water zetten van gebieden heeft een negatieve invloed.
De populatie op de Veluwe is sterk achteruit gegaan door verdroging, verbossing en versnippering van het leefgebied. Op een monitoringstraject op de Veluwe werden in 2008 voor het eerst drie vrouwelijke exemplaren aangetroffen in de buurt van een ecoduct.
De adder en de mens.
Adderbeten.
Een adder zal een mens niet snel aanvallen bij een ontmoeting maar zal hooguit toeslaan als het dier in het nauw gedreven wordt. De adder is net als alle adders een giftige slang, die bovendien een solenoglyf gebit heeft. Solenoglyf betekent "buisvormige tand" en slaat op de holle giftanden waardoor het gif wordt toegediend. Andere giftige slangen hebben slechts een groef in de tand waar het gif in stroomt, maar deze soorten moeten eerst een kauwbeweging maken om het gif efficiënt in te brengen. De adder bezit relatief lange en naaldachtige giftanden zodat het gif dieper in de prooi wordt afgegeven. Door deze specialisatie is een kauwbeweging niet nodig waardoor de adder binnen een fractie van een seconde toe kan slaan. De giftanden van de adder zijn inklapbaar en worden in rustpositie, bij een gesloten bek, tegen het verhemelte gevouwen. Ze klappen automatisch uit bij het openen van de bek. Om de tanden nog dieper in de prooi te laten dringen wordt bij een beet een enigszins slaande beweging gemaakt in plaats van een bijtende.
Adderbeten leiden bij een juiste behandeling slechts zelden tot ernstige gevolgen.
Bij een beet wordt niet altijd gif ingespoten, soms wordt een 'droge' beet gegeven om af te schrikken, hierbij wordt wel uitgehaald maar blijft de bek gesloten. Omdat het gif dient om prooien te doden zal de adder proberen te voorkomen dat hij zonder gif komt te zitten. De adder is immuun voor zijn eigen gif; als het dier in de strijd met een prooi zichzelf per ongeluk bijt of door een voedsel- of partnerconcurrent wordt gebeten treedt er geen vergiftiging op.
Als bij een beet gif wordt afgegeven werkt het gif in op het bloed, het activeert onder andere stollingsfactor V, wat weefselnecrose veroorzaakt. Het gif van de adder is in vergelijking met andere giftige slangen relatief ongevaarlijk. Een beet is alleen gevaarlijk als het slachtoffer een jong kind of bejaarde betreft, als het gif direct in de slagader wordt afgegeven of als het slachtoffer in een lichamelijk slechte conditie verkeert. Het gif van de adder is net als andere slangen een cocktail van verschillende verbindingen die ieder een andere werking hebben:
De symptomen na een beet verschillen sterk en kunnen bestaan uit pijn aan en het opzwellen van het gebeten lichaamsdeel, misselijkheid en totale incontinentie. Het werkzame gif bestaat uit eiwitten die verschillende werkingen hebben zoals proteolytische enzymen die weefsels aantasten en hyaluronidase dat de verspreiding van het gif stimuleert. Het lichaam reageert op het gif door de aanmaak van verschillende verbindingen zoals histamine en serotonine. Alleen als men sterk allergisch is voor het gif zal een zogenaamde anafylactische shock optreden, dit is een sterke allergische reactie van het lichaam die levensgevaarlijk kan zijn. Omdat men voor het ontwikkelen van een dergelijke allergie echter minstens 1x eerder gebeten moet zijn, komt dit in Nederland niet voor. Voor het wetenschappelijk onderzoek worden adders gehanteerd maar ook bij ervaren vangers komen wel ongelukken voor.
De meeste beten vinden plaats aan de handen (ca. 50%) en de voeten (ca. 30%). Bij ernstige beten heeft het zin specifiek antiserum toe te dienen. Veel beten zijn het resultaat van pogingen het dier op te pakken. Men moet een adder dus nooit vastpakken. Het doden of vangen van de adder is in België en Nederland juridisch gezien een misdrijf omdat het dier beschermd is en kan leiden tot hoge boetes of een gevangenisstraf.
Adderbeetincidenten.
Veel confrontaties zijn het gevolg van domme pech zoals het per ongeluk op een slang gaan staan of het plukken van bessen in een struik waarin zich een adder verschuilt. Adders zijn in Nederland en België tegenwoordig zeldzaam maar ook in het verleden, toen de soort algemener was, kwamen beten met een dodelijke afloop zelden voor. In de periode 1885-1972 werden in Nederland 138 gevallen van een adderbeet gemeld, waarvan er drie fataal waren. Een vrouw uit Ulvenhout die gras aan het snijden was, werd in 1903 in haar polsslagader gebeten en overleed drie uur later. In 1939 werd een 12-jarige jongen in zijn grote teen gebeten toen hij blootsvoets over de hei van Tynaarlo liep. Doordat het slachtoffer de beet verzweeg werd hij na enkele dagen ernstig ziek en overleed 9 dagen na de beet. Een driejarig meisje uit het Gelderse Uddel ten slotte werd in 1946 in haar onderbeen gebeten en overleed 36 uur na de beet doordat er geen serum voorhanden was. Tussen 1973 en 2005 zijn er uit Nederland 83 adderbeten bekend, waarvan er 15 leidden tot symptomen van ernstige vergiftiging maar er niet één dodelijk was.
Van alle beten waarbij de oorzaak bekend is, is het vastpakken van de adder of het te dichtbij komen de oorzaak. Van alle adderbeten in Nederland is maar één geval bekend waarbij de slang zijn slachtoffer opzocht; dit betrof een man die in slaap was gevallen op de hei. De adder heeft waarschijnlijk het been gebruikt als zonplaats en sloeg toe nadat de man ontwaakte en een onverwachte beweging maakte. In sommige Europese landen als het Verenigd Koninkrijk en Noorwegen worden nog enige tientallen beten per jaar gemeld. In het Verenigd Koninkrijk heeft de laatste fatale afloop meer dan 20 jaar geleden plaatsgevonden; het betrof een vijfjarig kind. In 2004 kwam een 81-jarige Duitse vrouw op het eiland Rügen om het leven na een adderbeet.
Adders in de geschiedenis.
Net als alle slangen spelen adders door hun lang onbegrepen levenswijze al vele eeuwen een rol in het dagelijks leven van de mens. Door de giftigheid van de adder werden lange tijd diverse kwaadaardige magische eigenschappen aan het dier toegeschreven. De adder werd gezien als de personificatie van de duivel en duikt op in verschillende griezelverhalen. De adder is een belangrijk ingrediënt binnen de zwarte magie. Al in de prehistorie werd de adder afgebeeld, dit weten we uit de vondst van een rendiergewei dat 20.000 jaar geleden is bewerkt. Hierin is onmiskenbaar een afbeelding van "Vipera berus" gekrast, gelet op de lichaamsbouw, de tekening en de vorm van de kop. Ook een stenen mes uit het neolithicum dat werd gevonden in Lespugue in het zuiden van Frankrijk heeft een decoratie die duidelijk geïnspireerd is op de adder.
Een beet van de adder zou ook voorkomen kunnen worden door de veren van een gier te verbranden, waar de slang niet tegen zou kunnen. Het hart van de gier zou niet alleen beschermen tegen adders, maar tegen alle wilde dieren en zelfs tegen rovers. De afgehakte kop van de adder zou genezing bespoedigen door de kop op de wond te drukken. Ook het dragen van een addertong als amulet zou beschermen tegen dergelijk onheil.
Bij de Romeinen was het geneesmiddel theriacum bekend, dat onder andere delen van de adder als ingrediënt had. De Franse apotheker Moyse Charas (1619-1698) publiceerde in 1668 het boek "Thériaque d'Andromachus", waarin het middel werd beschreven. Het bestond uit 72 verschillende ingrediënten waarvan een deel bestond uit gedroogd addervlees. Pas in 1908 werd het 'geneesmiddel', dat voornamelijk een verdovende werking had vanwege de erin verwerkte opium, officieel geschrapt. In Europa werd het vet van de adder gebruikt om zalfachtige preparaten te maken, die mensen van syfilis zouden genezen.
In vroeger tijden werden de meest uiteenlopende middelen aangeprezen om een adderbeet onschadelijk te maken. De Franse arts Ambroise Paré (1509-1590) raadde aan om de anus van een kip of kalkoen op de wond te drukken. Ook kon men een vogel of indien deze niet beschikbaar was een hond of kat, levend in de lengte in tweeën snijden waarna het lijk op de wond gedrukt moest worden tot het was afgekoeld.

</doc>
<doc id="12793" url="https://nl.wikipedia.org/wiki?curid=12793" title="Mees">
Mees

Personen:

</doc>
<doc id="12794" url="https://nl.wikipedia.org/wiki?curid=12794" title="Schildpadden">
Schildpadden

Schildpadden (Testudines) zijn een orde van reptielen waarvan alle soorten gekenmerkt worden door een vaak stevig en bolvormig schild.
Schildpadden kunnen sterk verschillen in grootte, kleuren en levenswijze maar zijn gemakkelijk te onderscheiden van alle andere reptielen door het uitwendige schild. Alle schildpadden hebben een benig schild aan zowel de buikzijde (plastron) als de rugzijde (carapax), in tegenstelling tot alle andere moderne reptielen zoals krokodilachtigen, hagedissen en slangen. Het schild is meestal voorzien van een tweede pantser, het hoornschild. Het rugschild is met het buikpantser verbonden door een benen brug aan weerszijden van het lichaam.
Schildpadden planten zich meestal jaarlijks voort en zijn zonder uitzondering eierleggend. Ze groeien snel als ze jong zijn maar ontwikkelen zich zeer langzaam. Grotere schildpadden zijn pas na enige tientallen jaren volwassen, dergelijke soorten kunnen echter ook zeer oud worden. Op het menu staat zowel dierlijk als plantaardig materiaal, afhankelijk van de soort.
Er zijn ongeveer 355 verschillende soorten schildpadden, verdeeld over veertien families. Schildpadden komen over de hele wereld, met uitzondering van de polen, voor in uiteenlopende biotopen, zoals bossen, graslanden, moerassen en zeeën. Tientallen soorten zijn ernstig bedreigd door menselijke activiteiten. De belangrijkste bedreigingen zijn het vernietigen van de habitat en het verzamelen van wilde schildpadden voor consumptie of de dierenhandel.
Verspreiding en habitat.
Schildpadden komen op bijna alle continenten voor, maar alleen in tropische en subtropische gebieden. Vooral in Afrika leven veel soorten, in Europa leven schildpadden alleen in het zuiden rond het Middellandse Zeegebied, in Azië alleen in het zuidelijke deel. Slechts enkele van de landbewonende soorten komen voor in gematigde gebieden. In Noord-Amerika komen de schildpadden voor in het zuiden en midden, in Zuid-Amerika ontbreken schildpadden alleen in de uiterst westelijke kuststrook. In Oceanië leven de schildpadden op een groot deel van de bijbehorende eilanden, maar niet in Nieuw-Zeeland. In Australië komen de schildpadden overal voor, behalve in een groot woestijngebied in Centraal-Australië. Op het Arabisch Schiereiland leven soorten in zowel het noorden als het uiterste zuiden, maar ontbreken in het grootste centrale deel. De enige gebieden waar schildpadden tegenwoordig niet voorkomen, zijn de Noord- en de Zuidpool. Op de verspreidingskaart rechts is de wereldwijde verspreiding van de schildpadden met zwart aangegeven, en de verspreiding van de in zee levende schildpadden met blauw.
Wat betreft habitat worden de schildpadden grofweg verdeeld in de landschildpadden, de moerasbewoners en de zeeschildpadden. Deze verdeling heeft echter geen wetenschappelijke basis; zo behoren de in zee levende soorten tot verschillende families. Ook zijn er soorten die behoren tot de moerasschildpadden maar zich hebben aangepast op een leven op het land, een voorbeeld zijn de doosschildpadden.
De habitat van een schildpad kan bestaan uit vrijwel alle mogelijke biotopen, van schrale gebieden als savannen en halfwoestijnen tot in bossen, graslanden en moerassen. Alleen in grote meren en in zeer hete woestijnen of koude bergstreken zonder schuilplaatsen en begroeiing komen geen schildpadden voor. Schildpadden zijn zoals alle reptielen koudbloedig, dus afhankelijk van de omgevingstemperatuur. De meeste soorten leven in zoetwater in moerassige gebieden en komen regelmatig op het land om te eten en te zonnen, maar blijven bij water in de buurt om er in te vluchten bij gevaar en om te rusten. De zeeschildpadden leven permanent in de wereldzeeën, ook sommige moerasschildpadden komen weleens in zout water voor, maar alleen langs de kust en in mangrovebossen, niet op open zee.
Veel schildpadden zijn goede zwemmers die oppervlaktewater als schuilplaats hebben. Sommige soorten, zoals de weekschildpadden, zijn zo sterk op water aangepast dat ze zelden het land betreden. Er zijn echter ook soorten die direct verdrinken in te diep water, met name landschildpadden.
In Nederland.
In Nederland leefde ooit de Europese moerasschildpad ("Emys orbicularis"; af en toe wordt er een verdwaald exemplaar gevonden, maar in het algemeen is deze al lange tijd uit Nederland verdwenen. Tegenwoordig komen in Nederland geen schildpadden voor behalve enkele losgelaten of ontsnapte ex-huisdieren. Deze exemplaren kunnen zich wel in leven houden maar zich niet in te gematigde streken voortplanten. Dit komt doordat de temperaturen te laag zijn om de eitjes te laten uitkomen. Ook is gebleken dat deze exoten geen groot gevaar voor de inheemse flora en fauna zijn. Veel van deze dieren zullen namelijk vroegtijdig sterven door omstandigheden die afwijken van die in het natuurlijke leefgebied, zoals de in Nederland relatief strenge winters. Soorten die in Nederland zijn aangetroffen zijn de roodwang(sier)schildpad, de onechte landkaartschildpad, de geelwangschildpad en de bijtschildpad.
Kenmerken.
Schildpadden hebben naast een groot en stevig schild een eivormige, duidelijk te onderscheiden kop en altijd vier poten en een staart. Bij landschildpadden kunnen alle ledenmaten volledig in het schild worden teruggetrokken, bij zeeschildpadden is dat niet altijd het geval. De kop is bij landschildpadden echter niet altijd intrekbaar en de schildpadden worden aan de hand van het vermogen om de kop terug te trekken zelfs in groepen verdeeld. De poten hebben afhankelijk van de functie een aangepaste vorm, de staart heeft geen echte functie meer.
Schild.
Schildpadden zijn duidelijk van alle andere dieren te onderscheiden door het ronde tot ovale, koepelvormige schild dat het grootste deel van lichaam bevat. De kop en voorpoten steken uit door een opening aan de voorzijde, de staart en achterpoten door een opening aan de achterzijde. Het schild bestaat uit een platte onderzijde, het buikpantser of plastron en een meestal bolle bovenzijde, het rugschild of carapax. Deze twee delen staan in verbinding met een benen brug aan weerszijden van het schild tussen de voor- en achterpoten. Er zijn ook schildpadden waarbij het schild omzoomd wordt door een brede strook huid, zoals de weekschildpadden.
De binnenzijde van het schild bestaat uit huidbeenderen of beenplaten, deze zijn gevormd uit de ribben en uitsteeksels van de borstwervels. De beenplaten zijn gevormd uit botweefsel van het inwendig skelet. De hoornschilden bestaan uit keratine, dit is een harde en hoornachtige stof die bescherming biedt tegen uitwendige parasieten. Ook de schubben van schildpadden (en alle andere reptielen) bestaan uit keratine. De hoornschilden liggen tegen elkaar aan, de randen van de hoornschilden overlappen die van de beenplaten, wat de sterkte vergroot. De beenplaten zijn vergroeid met de borstwervels van de wervelkolom, waardoor een schildpad zijn schild niet kan verlaten.
Aan de buitenzijde is de huid verstevigd met hoornschilden of hoornplaten (laminae) die ontstaan in de opperhuid. De beenplaten geven het schild zijn vorm. De vorm van het schild is bij de verschillende geslachten vaak ongeveer hetzelfde. De hoornschilden geven het schild de vaak soort-afhankelijke kleur en tekening. Omdat de schildvorm en -tekening in de regel karakteristiek zijn voor de soort, zijn het belangrijke determinatiekenmerken. De kleur en tekening zijn vaak zelfs per individu iets verschillend, dit is als het ware de vingerafdruk van een schildpad. Een landbewonende schildpad heeft een bolvormig schild, een aan water gebonden schildpad heeft een lichter, plat schild om beter te kunnen zwemmen. De zeeschildpadden hebben naast een relatief licht schild een sterk gestroomlijnde schildvorm die aan de achterzijde spits eindigt. Dit heeft te maken met een betere hydrodynamica die past bij de permanent zwemmende levenswijze.
Alle schildpadden hebben beenplaten, maar niet alle soorten hebben ontwikkelde hoornschilden, bij de familie weekschildpadden (Trionychidae) ontbreken ze evenals bij enkele andere zoetwatersoorten en ook de in zee levende lederschildpad heeft geen uitwendige hoornschilden. De huid van zowel de week- als de lederschildpadden is leer-achtig, de lederschildpad heeft een huid die veel olie-achtige substanties bevat. Deze maken het schild lichter en hebben een isolerende functie om de schildpad te beschermen tegen de lagere temperaturen van de rond de poolstreken zeer lage watertemperatuur.
De hoornschilden op het rugschild verschillen enigszins per soort en per familie kan de schildvorm sterker afwijken. Alle schildpadden hebben echter een eenduidige basisstructuur betreffende de bouw van het schild. De schilden op het midden van het schild worden wervelschilden of vertebraalschilden genoemd, de omringende schilden ribschilden of costaalschilden en de hoornschilden aan de rand van het rugschild zijn de randschilden of marginaalschilden. Aan de voorzijde is een smal schild aanwezig, het nekschild nuchaalschild, aan de achterzijde zijn de staartschilden gepositioneerd. Het buikpantser bestaat uit zes achter elkaar liggende dubbele rijen schilden en het tussenkeelschild of intergulairschild, dat tussen de keelschilden of gulairschilden ligt. Het tussenkeelschild is het enige niet-gepaarde buikschild. Bij de halswenders is tussen de voorste twee buikschilden altijd een ongepaard schild gelegen.
Sommige schildpadden hebben kenmerkende aanpassingen aan het schild om beter beschermd te zijn tegen vijanden. De doosschildpadden hebben een zowel aan de voor- als achterzijde scharnierend buikpantser dat omhoog geklapt kan worden. Bij de klepschildpadden kan de achterzijde van het rugschild omlaag worden geklapt, zie ook het kopje "verdediging". Sommige schildpadden, zoals de alligatorschildpad ("Macrochelys tenminckii"), hebben een sterk gereduceerd buikpantser dat slechts een klein deel van de buik bedekt.
Naast de verdediging dient het schild ook andere doelen, zo isoleert het de warmte waardoor een schildpad minder snel afkoelt en vervullen de beenplaten een functie als kalkvoorraad, wat handig is voor zwangere vrouwtjes voor de productie van de eieren.
Huid.
Door hun grote schild met verharde hoornschilden bestaat slechts een deel van het lichaamsoppervlak uit flexibele huid, alleen op de kop, poten en staart. Ook het schild van de schildpad is bedekt met huid, ieder hoornschild bestaat uit een enkele, sterk vergrote schub. Tussen de beenplaten en de hoornschilden is een dunne laag lederhuid aanwezig, waarin de hoornschilden worden gevormd. Deze laag is sterk doorbloed en voorzien van zenuwen, het schild van schildpadden is gevoelig wat te merken is als men de naden tussen de hoornschilden aanraakt. De schildpad zal zich dan geïrriteerd terugtrekken in zijn schild.
De rekbare huid die de rest van het lichaam bedekt bestaat net zoals bij alle reptielen uit een schubbendragende opperlaag. De meeste schubben zijn klein, die op de kop zijn vaak groter en dikker ter bescherming. Bij landschildpadden zijn aan de voorzijde van de voorpoten vaak sterk vergrote schubben aanwezig die een defensieve functie hebben, een schildpad brengt de poten voor de ingetrokken kop bij bedreiging.
De meeste schildpadden hebben een donkere groene tot bruine kleur met een camouflerende tekening zoals lichtere tot gele of rode strepen, stippen, vlekken of landkaarttekeningen. Een aantal schildpadden heeft bijzonder kleurrijke tekeningen op met name de nek en kop, zoals de diadeemschildpad, de geelwangschildpad en de roodwangschildpad.
De schubbenhuid moet regelmatig worden vervangen, dit gebeurt tijdens de vervelling of ecdysis. Hierbij laat de bovenste laag van de schub los, hieronder is reeds een nieuwe uitgeharde schub aanwezig. De schubben laten net als bij de krokodilachtigen een voor een los en niet in flarden zoals bij de hagedissen of allemaal tegelijk, zoals bij de slangen het geval is. Ook de hoornschilden op de rug worden individueel afgeworpen, de losgelaten plaatjes zijn dun en bijna doorzichtig. Bij in gevangenschap gehouden schildpadden wordt door onervaren mensen wel gedacht dat de dieren ziek zijn, bij jongere exemplaren is regelmatig vervellen echter normaal. Na iedere vervelling krijgen de hoornschilden er een ribbeltje bij, zodat aan de hoornschilden is af te lezen hoeveel vervellingen het dier heeft ondergaan. Oudere dieren vervellen echter minder vaak dan juvenielen, zodat het aantal laagjes van de hoornschilden hooguit iets zegt over de relatieve leeftijd van de schildpad en niet over de leeftijd in jaren.
Kop en nek.
De kop van schildpadden is rond/eivormig, de nek is relatief lang en zeer beweeglijk. De kop kan meestal worden teruggetrokken onder het schild. Dit is niet bij alle soorten het geval en de schildpadden zijn zelfs verdeeld in twee groepen. Schildpadden die de kop direct onder het schild terugtrekken, behoren tot de Cryptodira of halsbergers. Verreweg het grootste deel van de schildpadden behoort tot deze groep. Er zijn twee uitzonderingen die wel tot de halsbergers behoren maar de kop niet terugtrekken. De soorten uit de familie bijtschildpadden hebben een te grote kop om terug te trekken. Ook de zeeschildpadden zijn halsbergers maar alle soorten hebben het vermogen om de kop terug te trekken verloren.
De andere groep schildpadden heeft een relatief lange nek en buigt deze samen met de kop onder de schildrand, deze families behoren tot de Pleurodira of halswenders. Bij een aantal soorten is de nek langer dan het schild. De lange nek van de laatste groep heeft als voordeel dat de schildpad in wat dieper water kan leven.
Schildpadden zijn de enige reptielen zonder tanden. In plaats daarvan hebben ze scherpe, verhoornde randen aan de bek, net als vogels, waarmee ze hapklare brokken van het voedsel af kunnen snijden. De vorm van de bek is snavelachtig. Enkele soorten hebben een zeer sterk naar onder gekromde, papegaaiachtige bek. De beet van veel soorten is zeer krachtig.
De ogen zijn meestal klein en altijd aan de zijkant van de kop gepositioneerd. Ze hebben een ronde pupil en een groene, grijze of oranje tot rode iris.
Poten.
Een schildpad heeft altijd vier poten, de poten zijn relatief kort en gekromd, ze staan net als bij de hagedissen aan de zijkant van het lichaam. De poten zijn bij waterminnende soorten sterk peddel-achtig afgeplat zodat de schildpad beter kan zwemmen. Veel zoetwaterschildpadden hebben huidvliezen tussen de tenen die een vergelijkbare functie hebben, ze vergroten het oppervlak van de poot en daarmee de efficiëntie. Tijdens het zwemmen worden alle vier de poten gebruikt, veel in water levende schildpadden zijn ondanks hun aquatiele levenswijze slechte zwemmers en lopen over de bodem van het water, voorbeelden zijn de matamata en de bijtschildpad. Vooral de zeeschildpadden hebben sterk aangepaste, zeer platte maar brede poten om het oppervlak en de efficiëntie te vergroten. De poten zijn omgevormd tot flippers, dit komt ook voor bij de Nieuw-Guinese tweeklauwschildpad ("Carettochelys insculpta"), een grote in zoetwater levende soort. De voorpoten, die gebruikt worden voor de voortstuwing, zijn bij deze soorten veel langer dan de achterpoten die dienen om te sturen. Op het land zijn dergelijke poten echter niet handig waardoor de zeeschildpadden hier erg traag en kwetsbaar zijn als ze zich op het land bewegen om de eitjes af te zetten. Landbewonende soorten hebben vier korte, ongeveer gelijke poten die massief en rond zijn en een vlakke onderzijde hebben om stevig op te kunnen staan. Het gewicht van grotere soorten landschildpadden kan honderden kilo's bedragen en ze moeten het lichaam optillen om zich voort te kunnen bewegen.
De poten worden niet alleen voor de voortbeweging gebruikt maar ook om het voedsel af te scheuren. Met de bek wordt het voedsel vastgehouden en afgesneden, waarna met de scherpe klauwen delen worden afgescheurd tot hapklare brokken. Een andere functie van de poten is het graven van het nest, hiervoor worden altijd de achterpoten gebruikt. Veel waterschildpadden manoeuvreren zich tijdens het nemen van een zonnebad in een positie waarbij ze zo veel mogelijk zonlicht opvangen, de voorpoten worden afgeplat en de achterpoten naar achteren gestoken. De gedraaide poten zorgen voor een groter lichaamsoppervlak waardoor meer zonlicht wordt opgevangen.
De poten dragen vaak nagels die dienen om op het land te klimmen. Bij veel soorten hebben de mannetjes langere nagels dan vrouwtjes, dit komt doordat ze zich op het vrouwtje moeten hijsen bij de paring. De langere nagels van de mannetjes zijn ook een secundair geslachtskenmerk, ze dienen om de vrouwtjes te imponeren.
Sommige schildpadden kunnen in bomen klimmen om te zonnen, hierbij wordt de bek als grijporgaan gebruikt. Alleen bomen die boven het water hangen worden beklommen. Hierdoor slaat de schildpad niet te pletter als het dier zich bij verstoring laat vallen om te ontkomen maar belandt in het water en kan zo ontsnappen. Voorbeelden van soorten waarvan beschreven is dat soms in bomen geklommen wordt zijn de grootkopschildpad ("Platysternon megacephalum") en enkele soorten uit de familie modder- en muskusschildpadden (Kinosternidae).
Staart.
Een schildpad heeft altijd een staart, bij veel soorten blijft deze klein maar de staart kan ook bijna net zo lang zijn als het schild. De staart heeft geen echte functie meer; een schildpad kan niet snel rennen als een hagedis, die de staart gebruikt als balans. Ook bij het zwemmen is de staart nutteloos, in tegenstelling tot een krokodil die de staart als peddel gebruikt. Bij veel soorten schildpadden zijn de mannetjes te onderscheiden van de vrouwtjes door een langere en dikkere staart.
De grootkopschildpadden hebben een staart die ongeveer de helft van de lichaamslengte is en vele driehoekige beenplaatjes draagt. De staart van deze soorten lijkt wat op die van een krokodilachtige.
Inwendige anatomie.
Schildpadden wijken fysiologisch sterk af van alle andere reptielen, het door botweefsel gevormde schild, de positie van de schoudergordel en de vorm van de bek. Anatomisch gezien zijn de verschillen kleiner; schildpadden hebben dezelfde organen als andere reptielen en een vergelijkbare bloedsomloop, spijsvertering en ademhaling. Schildpadden hebben altijd twee longen, in tegenstelling tot veel slangen, en zijn in het bezit van een urineblaas, die bij enkele groepen van reptielen ontbreekt.
Skelet en schedel.
Het skelet van een schildpad bestaat van snuit tot staartpunt uit de schedel (1), de halswervels (2), de schoudergordel (3) en voorpoten (4-9), de borstwervels (10) met de sterk afgeplatte ribben, de bekkengordel (12) met achterpoten (14-15) en ten slotte de staartwervels (13). Aan de onderzijde van het schild is het plastron (11) aanwezig dat de buik beschermt.
Veel reptielen hebben 'gaten' in de schedel, die met een wetenschappelijker naam fanestrae of vensters worden genoemd en dienen als aanhechtingspunt voor de kaakspieren. Bij schildpadden ontbreken deze echter, waardoor de groep lange tijd tot de Anapsida werd gerekend, wat vrij vertaald "vensterlozen" betekent. Andere reptielen worden tot de Diapsida ("twee-vensterigen") gerekend, maar vermoed wordt dat ook de schildpadden tot deze groep behoren en dat de vensters zijn dichtgegroeid.
De verschillende schedelbotten van schildpadden wijken af van die van andere reptielen, zo is het vierkantsbeen hol, het steekt aan de achterzijde van de kop uit en is zichtbaar aan de zijkant van de kop. Het vierkantsbeen is net als het botje "quadrato jugal" vrij groot, het schubvormig schedelbeen of "squamosum" is aan de bovenzijde van de kop gepositioneerd. Bij de meeste primitieve reptielen, zoogdieren en vogels zijn vierkantsbeen en "quadrato jugal" juist vrij klein en worden aan de buitenzijde bedekt door een groot schubvormig schedelbeen.
Een schildpad heeft altijd acht halswervels, die zeer beweeglijk zijn. Bij het in het schild terugtrekken van de kop wordt bij de schildpadden die behoren tot de halswenders (Pleurodira) eerst de nek gebogen waarna de kop zijwaarts wordt teruggetrokken, de nek wordt langs de schildrand gebogen. Hierbij worden de halswervels in een S- vorm gebogen en kunnen zowel links- als rechtsom buigen. Bij de halsbergers (Cryptodira) kan de nek en de kop direct in het schild worden teruggetrokken, de halswervels bevinden zich dan binnen de schoudergordel.
Een voor gewervelden unieke aanpassing is de positie van de schoudergordel, deze bevindt zich tussen de ribben in het schild, evenals de bekkengordel. De botten van de voor- en achterpoten zijn gekromd en staan zijwaarts gericht. De borstwervels zijn vergroeid met de beenplaten en maken onderdeel uit van het schild, een schildpad heeft altijd tien borstwervels.
Een schildpad heeft ten slotte twee sacrale wervels (die het heiligbeen vormen) en ongeveer twintig tot dertig staartwervels. Deze zijn het kleinst, de staart is vooral aan de basis meer beweeglijk maar is verder relatief stijf. De staart wordt nooit direct teruggetrokken zoals de kop maar wordt altijd onder de schildrand geborgen.
Ademhaling.
Schildpadden hebben longen en moeten regelmatig ademhalen. Veel soorten hebben een lange nek om in dieper water te kunnen leven en enkele soorten hebben zelfs een verlengde, steel-achtige neus. Vrijwel alle schildpadden kunnen goed zwemmen maar houden dat niet lang vol; in te diep water kan een schildpad zelfs verdrinken.
Een schildpad kan zijn lichaamsvolume in tegenstelling tot andere dieren niet vergroten door het harde schild; de longen kunnen hierdoor niet sterk uitzetten wat de ademhalingscapaciteit beperkt. Bij bedreiging moet een schildpad zelfs eerst alle lucht uit de longen persen om zijn kop en poten terug te kunnen trekken.De longen van schildpadden zijn relatief groot en bevatten net als andere reptielen luchtpijpvertakkingen (bronchioles) die eindigen in longblaasjes (alveolen). Dit in tegenstelling tot bijvoorbeeld kikkers, die longen hebben die vergelijkbaar zijn met een lege zak. De longblaasjes vergroten het contactoppervlak aanzienlijk waardoor de gasuitwisseling efficiënter is. Spieren bij de voorpoten worden gebruikt om de longen verder uit te zetten, spieren tegen het longoppervlak dienen om de longen te ledigen. Als aanvulling op de longademhaling hebben veel schildpadden zuurstof-opnemende slijmvliezen in andere delen van het lichaam, zoals in de keel. Ook zijn er soorten met dergelijke aanpassingen in de cloaca, het water wordt in- en uit de cloaca gepompt waarbij zuurstof aan het water wordt onttrokken. Aan het einde van de endeldarm is een gepaarde blaas aanwezig, het geheel wordt aangeduid als de anaalblazen. In water levende soorten kunnen met de sterk doorbloede wanden van deze blazen zuurstof opnemen uit het water. Ze kunnen zo overwinteren op de bodem van het water terwijl deze bedekt is met een laag ijs. Een voorbeeld van een dergelijke soort is de fitzroyschildpad ("Rheodytes leukops").
Schildpadden kunnen de lucht in de longen gecontroleerd van de ene naar de andere long verplaatsen. Dit wordt door waterbewonende soorten gebruikt als balans om zo hun zwaartepunt te veranderen. Dit is te vergelijken met de zwemblaas van vissen. Waterschildpadden kunnen relatief lange tijd in zuurstofloze condities overleven, dit geldt voornamelijk voor zeeschildpadden zoals exemplaren die terechtkomen in visnetten.
Spijsvertering.
Vanwege het ontbreken van tanden kunnen schildpadden het voedsel niet vermalen. Ze snijden het voedsel met de scherpe, verhoornde rand van de bek in hapklare brokken die in één keer worden verzwolgen. Ter ondersteuning van de spijsvertering slikken schildpadden kleine steentjes in die het voedsel in de maag helpen vermalen. Deze 'maagstenen' worden gastrolieten genoemd. Het inslikken van stenen komt ook voor bij andere reptielen als krokodilachtigen, en loopvogels.
Het spijsverteringsstelsel is aangepast op het menu; soorten die veel planten eten hebben een dunne darm die veel langer dan de lichaamslengte kan zijn. Ze zijn in staat zo'n 30% van de in het voedsel aanwezige cellulose te verteren. Typische vleeseters hebben een relatief korte dunne darm. Alle schildpadden hebben een bijzonder grote lever. Het is het grootste inwendige orgaan. De lever ondersteunt niet alleen de spijsvertering door gal aan te maken maar speelt ook een rol als de schildpad in een omgeving met een zeer lage temperatuur terechtkomt. Dit komt voor bij op het land overwinterende schildpadden. De lever scheidt dan verbindingen uit die een met antivries vergelijkbare werking hebben.
Schildpadden hebben net als veel hagedissen een urineblaas, die bij andere reptielen zoals krokodilachtigen en slangen ontbreekt. De urine wordt net als de ontlasting uitgescheiden door de cloacaholte, die gelegen is aan de staartbasis en dwars op de lichaamsas gepositioneerd is.
Regeneratie.
Schildpadden zijn tot op zekere hoogte in staat zware verwondingen te overleven doordat ze een goed ontwikkeld vermogen tot regeneratie hebben; het vervangen van beschadigde delen zoals het schild. Schildpadden staan bloot aan gevaren waartegen zelfs het harde schild ze niet tegen beschermt, zoals beten van krokodilachtigen of roofvogels die de schildpad van grote hoogte laten vallen om het dier te kraken. Scheuren in het schild zijn een vaak voorkomende verwonding en hoewel de genezing langzaam gaat kunnen schildpadden volledig genezen van dergelijke beschadigingen, al blijft de scheur vaak zichtbaar op het schild.
Ook bosbranden kunnen grote schade aanrichten aan het schild. Als de levende huidlaag tussen de beenschilden en de hoornschilden niet al te zwaar beschadigd is, groeien de hoornschilden geheel of gedeeltelijk weer aan.
Een schildpad kan indien een poot wordt afgebeten door bijvoorbeeld een haai niet de gehele poot laten aangroeien maar is wel in staat dergelijke zware verwondingen te laten helen en zonder zichtbare moeite verder te leven. Een opmerkelijke waarneming werd gedaan door Deraniyagala, die beschreef dat de hoornschilden van karetschildpadden, nadat deze in kokend water werden gedompeld en van het schild werden verwijderd, geheel aangroeiden als de schildpad nog jong was.
Zintuigen.
Schildpadden hebben een goed gezichtsvermogen, de ogen zijn complex. Omdat schildpadden net als vogels en andere reptielen vier soorten kegeltjes op het netvlies hebben, kunnen ze naast kleuren ook delen in het ultraviolette en infrarode spectrum waarnemen. Ook 's nachts kan de schildpad goed zien door het hoge aantal staafjes op het netvlies. Ook kunnen ze onder water potentiële vijanden op de oever zien aankomen. Het gezichtsvermogen is een belangrijk zintuig om voedsel en vijanden op afstand te lokaliseren. Veel waterschildpadden kunnen uitstekend zien onder water, op het land echter is het gezichtsvermogen beperkt.
Met name in het water levende schildpadden hebben een goed ontwikkeld reukvermogen om voedsel op te sporen. Zowel levende prooidieren als in het water liggende karkassen van andere dieren worden opgespoord, veel waterschildpadden hebben aas op het menu staan. Tijdens de voortplantingstijd wordt de reukzin gebruikt om een soortgenoot van het andere geslacht te zoeken. Bij in water levende soorten kunnen de schildpadden elkaar zo over grote afstanden lokaliseren. Schildpadden hebben net als veel andere gewervelden een orgaan van Jacobson, dit reukorgaan heeft echter een afwijkende bouw in vergelijking met andere reptielen.
Schildpadden hebben geen goed gehoor, omdat ze wel inwendige oorbotjes hebben, maar geen uitwendige gehooropening. Het trommelvlies is bedekt door de huid. De stijgbeugel ("stapes") is recht en staafvormig. Schildpadden gaan voornamelijk af op trillingen in de bodem om potentiële vijanden en soortgenoten te lokaliseren. De trillingen verplaatsen zich via de achterpoten en het schild naar het binnenoor. Een schildpad kan voornamelijk lage tonen waarnemen.
Een aantal soorten schildpadden heeft kleine tastzintuigen aan de kin die te vergelijken zijn met de baarddraden van vissen. Deze worden gebruikt om zich te oriënteren in het water.
Schildpadden hebben een relatief klein stel hersenen dat echter hoog is ontwikkeld. Vooral de delen van de hersenen die gaan over de reuk, het zicht en het evenwicht zijn goed ontwikkeld. Schildpadden zijn in het bezit van een goed geheugen en uit in gevangenschap gehouden exemplaren blijkt dat ze ook kunnen leren. Van zeeschildpadden is bekend dat ze steeds terugkeren naar het strand waar ze zelf geboren zijn. Ze kunnen zich net als trekvogels over grote afstanden oriënteren maar het mechanisme hierachter is niet precies bekend.
Levenswijze.
Thermoregulatie en jaar- en dagactiviteit.
Schildpadden zijn net als alle andere reptielen koudbloedig of meer specifiek ectotherm; ze kunnen zelf geen lichaamswarmte produceren. Dit is de reden dat vrijwel alle soorten in koude gebieden niet kunnen overleven en de meeste schildpadden in subtropische tot tropische gebieden voorkomen. Veel schildpadden zijn overdag actief maar moeten op het heetst van de dag schuilen of zijn gedwongen zich gedurende een heel hete of koele periode enige tijd te verschuilen.
Soorten die in meer gematigde streken zoals Centraal-Europa of Noord-Amerika leven houden een winterslaap. Schildpadden worden steeds trager als de temperatuur in de herfst lager wordt en eten steeds minder. Vlak voor de dieren hun zomer- of winterkwartier opzoeken stoppen ze volledig met eten, ze zijn nog enige tijd actief waarbij de laatste voedselresten worden uitgescheiden. Dit voorkomt dat de resten gaan rotten, een schildpad overwintert met een lege maag en teert op zijn reserves. Het metabolisme van de schildpad staat gedurende deze tijd op een lager pitje.
Dit is ook de reden dat veel soorten zich het liefst zo vroeg mogelijk in het jaar voortplanten. Het nageslacht heeft zo langer de tijd zich te ontwikkelen en zo veel reserves op te bouwen om de volgende winter te overleven. Waterschildpadden kruipen weg in de modder van het water waar de temperatuur zelden lager is dan 4 graden, ze zijn soms al actief bij een watertemperatuur van 8 graden.
Landschildpadden moeten zich diep ingraven om niet te bevriezen, ze ontwaken pas bij een hogere temperatuur. Als bevriezing van het lichaam optreedt sterft het weefsel af en zal de schildpad niet meer ontwaken. Veel soorten hebben echter diverse trucjes om dit te voorkomen. Een voorbeeld is de vierteenlandschildpad ("Testudo horsfieldii"), die met antivriesmiddel vergelijkbare stoffen in het bloed heeft en zo een temperatuur beneden het vriespunt kan overleven.
Schildpadden zijn vaak dagactief, maar er zijn enkele uitzonderingen. Voorbeelden zijn veel modder- en muskusschildpadden en de matamata. Deze soorten zijn schemer- of nachtactief en trekken zich overdag terug. Ook de gopherschildpad is een schemeractieve soort, die leeft in zeer hete gebieden. Deze schildpad trekt zich overdag terug in zelfgegraven holen.
Veel dagactieve soorten die in koele of gematigde gebieden leven nemen graag een zonnebad. Waterschildpadden zijn hierbij zeer tolerant; de dieren kruipen vaak op elkaar wat door de onderste dieren geduld wordt. Om de opname van warmte te bevorderen wordt het lichaam in de richting van de zon gekeerd waarbij de voorpoten worden afgeplat. De achterpoten worden gestrekt en met de platte kant richting de zonnewarmte gehouden. Ook de nek wordt gedraaid om een zo groot mogelijk lichaamsoppervlak bloot te stellen aan de zon.
Door het nemen van een zonnebad worden schildpadden sneller en actiever. Bovendien versnelt een hogere lichaamstemperatuur net als bij alle reptielen de spijsvertering aanzienlijk. Door de isolerende werking van het schild kan de warmte een tijdje opgeslagen worden, het effect hiervan is echter gering.Een bijzondere soort is de lederschildpad ("Dermochelys coriacea"), die dankzij de permanent zwemmende levenswijze een verhoogde lichaamstemperatuur heeft ten opzichte van zijn omgeving. Hierdoor kan de schildpad zelfs in de poolwateren naar voedsel zoeken.
Schildpadden kunnen door hun schubbenhuid niet zweten om af te koelen en moeten bij hitte verkoeling zoeken in het water of schuilen in een hol onder de grond. Landbewonende soorten graven vaak hun eigen hol, waterschildpadden zoeken meestal het water op bij hete omstandigheden. Landschildpadden nemen graag een modderbad ter verkoeling, dit dient ook om van parasieten af te komen. Als er in langdurig hete perioden geen voedsel aanwezig is vanwege de droge omstandigheden, trekken sommige soorten zich enkele weken tot maanden terug in een hol. Deze rustperiode wordt overzomering of aestivatie genoemd.
Voortplanting en ontwikkeling.
Schildpadden hebben een vrij uniforme manier van voortplanting en ontwikkeling. Alle soorten leggen eieren die begraven worden waarna de juvenielen zich enige tijd later uitgraven en zich relatief langzaam ontwikkelen. In tegenstelling tot andere reptielen zoals krokodilachtigen en sommige hagedissen kent geen enkele soort enige vorm van broedzorg, waardoor de juvenielen er alleen voor staan.
Geslachtsonderscheid.
Mannetjes en vrouwtjes zijn te onderscheiden door wat afwijkende kenmerken die echter niet altijd goed te zien zijn. Mannelijke schildpadden blijven over het algemeen kleiner en lichter dan vrouwtjes. Bij schildpadden komt een kleuromslag bij de mannetjes in de paartijd zoals bij hagedissen in principe niet voor. Een zeldzame uitzondering is de callagurschildpad, waarvan het mannetje een witte kop krijgt met rode en blauwe vlekken.
Typische geslachtsonderscheidende kenmerken die voor de meeste soorten gelden zijn;
Paring.
Schildpadden kennen een inwendige bevruchting, waarbij het mannetje zijn sperma direct in de vrouwelijke geslachtsopening brengt. Alle soorten leggen zonder uitzondering eieren.
De voortplantingstijd van een schildpad is soortspecifiek. Voordat de paring plaatsvindt, vechten rivaliserende mannetjes vaak door tegen elkaar te beuken. Schildpadden kennen een balts die ook weer verschilt per soort. Bij veel waterschildpadden hebben de mannetjes zeer lange nagels aan de voorpoten, die ze gebruiken om naar het vrouwtje te waaieren. Landbewoners achtervolgen elkaar, waarbij de mannetjes de vrouwtjes bijten. Dit agressieve gedrag komt bij wel meer reptielen voor zoals de hagedissen, die het vrouwtje zo met de bek vasthouden tijdens de paring. Bij schildpadden echter wordt het bijten van het mannetje beloond met een betere toegang tot de cloaca van het vrouwtje.Een schildpad is eenvoudig beschouwd een schild met een lichaam erin, wat vergelijkbaar is met een ballon: als de ene kant wordt ingedrukt, stulpt de andere kant uit. Als het vrouwtje haar kop en nek aan de voorzijde intrekt, wordt haar cloaca zo makkelijker toegankelijk.
De mannetjes hebben vrijwel altijd een enkelvoudige penis, alleen de weekschildpadden hebben een enigszins gevorkte penis voor een betere toegang tot de cloaca van het vrouwtje. Een volledig gespleten penis of 'hemipenis' is overigens normaal bij andere reptielen als slangen en hagedissen.De paring van waterbewonende schildpadden vindt plaats in het water, strikt landbewonende soorten paren op het land. Bij de paring van landbewonende schildpadden gaat het mannetje op de achterpoten staan en hijst zich met de voorpoten gedeeltelijk op het vrouwtje. De pose lijkt nog het meest op de houding die bij mensen de hondjeshouding wordt genoemd. Het mannetje maakt schokkende bewegingen en spert de bek tijdens de paring open. Ook worden, met name bij de grotere soorten, hijgende, grommende of zelfs luid gillende geluiden gemaakt die voor reptielen hoogst ongebruikelijk zijn. Het vrouwtje daarentegen maakt meestal een gelaten indruk, soms wandelt ze tijdens de paring verder en neemt het mannetje zo letterlijk op sleeptouw, ook vrouwtjes die de copulatie al etend doorbrengen zijn wel beschreven.
Eiafzet.
Schildpadden zijn zonder uitzondering ovipaar, ofwel eierleggend. Omdat het produceren van eitjes veel energie van een vrouwtje vergt, worden niet altijd ieder jaar nakomelingen geproduceerd zoals bij de meeste gewervelden. De eieren worden bijna altijd begraven in de bodem, vrijwel altijd wordt een zanderige locatie opgezocht. Meestal wordt een ondiepe kuil gegraven waarin de eieren worden gedeponeerd en de kuil wordt vervolgens dichtgegooid met de achterpoten. Als de grond te droog is wordt deze door een aantal soorten bevochtigd met vloeistoffen uit de darm.
Veel soorten zeeschildpadden trekken ieder jaar naar bepaalde stranden om daar de eitjes af te zetten. Dit wordt ook wel arribada genoemd. Dit zijn altijd dezelfde stranden, omdat de dieren erg strikt zijn is goed te voorspellen wanneer ze weer aan land komen. Ze graven eerst een kuil om zich in te verbergen tijdens de eiafzet, daarna graven ze het nest. Tijdens het leggen verkeren de vrouwtjes in een soort trance waarbij ze gemakkelijk te benaderen en zeer kwetsbaar zijn.
Bij zeeschildpadden verlaten de jonge dieren gelijktijdig het nest om zo de overlevingskansen te vergroten, dit is echter niet bij alle soorten het geval. Ook is bekend dat de juvenielen van "Chrysemys picta" in het ei kunnen overwinteren.
Ei.
De eieren van schildpadden zijn ovaal tot kogelrond van vorm en wit tot witgeel van kleur. Ze kunnen een heel zachte schaal hebben of een meer verkalkte schaal. De eieren van alle soorten hebben een poreuze schaal zodat zuurstof kan worden onttrokken aan de omgeving en water worden uitgescheiden. Schildpaddeneieren worden meestal op het land afgezet omdat de embryo's zuurstof nodig hebben en dit niet uit het water kunnen onttrekken. Er zijn echter uitzonderingen, zo legt "Chelodina kuchlingi" de eieren onder water van uitdrogende waterpoelen. Andere eieren komen juist uit onder water, zoals die van de Nieuw-Guinese tweeklauwschildpad ("Carettochelys insculpta"). Hierdoor komen de eieren gesynchroniseerd uit tijdens de regentijd.
Een aantal schildpadden, zoals alle zeeschildpadden, produceren grote legsels. Andere schildpadden, zoals soorten uit de geslachten "Homopus" en "Pyxis", leggen maar één ei per legsel. Beide tactieken dienen om het kroost zo veel mogelijk overlevingskansen te bieden. Bij soorten die maar een enkel ei afzetten, is het embryo verder ontwikkeld dan bij soorten met veel eieren. Bij soorten die veel eieren afzetten is de vorm van het ei rond, bij soorten die weinig eieren produceren is het ei meer ovaal van vorm. Schildpadden kunnen meerdere legsels per seizoen produceren, tot meer dan tien per jaar bij sommige zeeschildpadden.
Schildpadden hebben geen geslachtschromosomen; het geslacht wordt bepaald door de omgevingstemperatuur tijdens de incubatieperiode. Een lagere temperatuur zorgt voor een mannetje, een hogere voor een vrouwtje, dit wordt temperatuurafhankelijke geslachtsbepaling genoemd. Er zijn echter uitzonderingen bekend waarbij het geslacht niet bepaald wordt door de omgevingstemperatuur.
Jonge schildpadden.
Enkele weken tot maanden nadat de eitjes zijn afgezet kruipen de jongen uit het ei en graven zich uit. Schildpadden hebben als ze uit het ei kruipen een zogenaamde eitand, die alleen dient om het ei te openen en daarna al spoedig loslaat. Soorten die op het land leven, verspreiden zich over het land, soorten die in water leven zoeken zo snel mogelijk het water op.
Bij de schildpadden valt op dat de jongen soms totaal niet op de ouders lijken. Het schild is altijd platter, maar ook de vorm van het schild en de tekeningen op zowel schild als huid kunnen zeer sterk afwijken. De schildrand heeft bij veel soorten doornachtige uitsteeksels aan de achterzijde van het schild en is vaak voorzien van opstaande lengtekielen, deze kenmerken vervagen naarmate de schildpad groeit en ouder wordt. Van enkele schildpadden werd vanwege het grote verschil in jeugd- en volwassen vorm zelfs lange tijd gedacht dat de jongen en de volwassen dieren twee verschillende soorten waren. Ook het voedsel is vaak anders, de jongen eten vrijwel altijd meer dierlijk materiaal dan de volwassen exemplaren, dit komt doordat ze sneller groeien en als gevolg hiervan meer dierlijke eiwitten nodig hebben.
Volwassen schildpadden.
Als een schildpad eenmaal volwassen is, blijft het dier zijn hele leven groeien, al groeien heel oude exemplaren zeer langzaam. De schildvorm blijft vaak veranderen maar niet meer zo drastisch. Heel oude schildpadden hebben vaak een platter en langer schild dan recent volwassen geworden exemplaren, hoewel dit enigszins per soort verschilt. Sommige schildpadden krijgen juist een meer bulterig schild, het centrum van iedere bult wordt gevormd door het midden van een hoornplaat. De oudere dieren verliezen de helderheid van de kleurentekening en hebben vaak een enigszins verweerd schild, dat vaak littekens draagt van aanvallen van vijanden zoals roofvogels of krokodilachtigen.
Schildpadden doen er erg lang over om volwassen te worden en zich voort te planten. Hierdoor zijn schildpadden relatief kwetsbaar. Ze kunnen echter zeer oud worden, de kleinste soorten bereiken gemakkelijk een leeftijd van twintig tot veertig jaar. Grotere soorten kunnen meer dan honderd jaar oud worden en de alleroudste exemplaren die bekend zijn werden ruim 150 jaar oud.
Voedsel en jacht.
Schildpadden kunnen carnivoor (vleesetend), herbivoor (plantenetend), of omnivoor (allesetend) zijn. Veel waterschildpadden leven voornamelijk van dierlijk materiaal, zoals vissen, slakken, insecten, wormen, kleine kreeftachtigen en amfibieën. Slechts enkele soorten kunnen als bijzonder roofzuchtig worden beschouwd, zoals de bijtschildpad, die indien de kans zich voordoet ook watervogels grijpt. Ook aas wordt door veel schildpadden gewaardeerd. De meeste schildpadden eten naast dierlijk materiaal ook plantendelen als bladeren, fruit, zaden en wortels.Soms komt een sterke voedselspecialisatie voor zoals de lederschildpad die voornamelijk van kwallen leeft, de karetschildpad eet vooral sponsdieren. Veel soorten hebben een hoge voorkeur voor bepaalde prooidieren, zoals de madagaskarscheenplaatschildpad ("Erymnochelys madagascariensis"), die voornamelijk leeft van de slanke knobbelhoren, een puntslak.
Landschildpadden zijn de enige groep van schildpadden die hoofdzakelijk van planten leven, ze eten meestal grassen, kruidachtige planten en vruchten. Schildpadden hebben een zeer goed ontwikkeld spijsverteringsstelsel, waardoor sommige soorten alleen van gedroogde grassen kunnen leven, zie ook onder het kopje spijsvertering. Ook de hierin levende slakken en andere ongewervelden worden gegeten, deze dieren zijn waarschijnlijk geen 'bijvangst' maar maken wezenlijk onderdeel uit van het menu. Van enkele soorten is beschreven dat ook aas (necrofaag) en mest (coprofaag) wordt gegeten.
Omdat schildpadden koudbloedig zijn en hun fysiologie en gedrag erop zijn ingesteld om zo min mogelijk te bewegen, kunnen ze overleven in omgevingen met weinig voedsel. Jonge schildpadden daarentegen moeten nog groeien en hebben meer dierlijke eiwitten nodig. Naarmate ze ouder en groter worden gaan ze steeds meer planten eten, dit komt ook voor bij de hagedissen, een voorbeeld is de groene leguaan. Met name jonge maar ook oudere schildpadden hebben veel kalk nodig voor de opbouw van het skelet zoals de beenplaten van het schild.
Jacht.
De schildpad komt aan voedsel door actief te foerageren en struint de omgeving af op zoek naar voedsel, gebruikmakend van het goed ontwikkelde gezichts- en reukvermogen. Enkele soorten hebben bijzondere manieren ontwikkeld om aan voedsel te komen:
Vijanden en verdediging.
De belangrijkste vijand van de schildpad is uiteraard de mens, zie voor de niet-natuurlijke bedreigingen het kopje "Bedreigingen door de mens".
De eieren van schildpadden worden opgegraven door verschillende vijanden, van krabben en mieren tot gravende zoogdieren en sommige hagedissen. Ook jonge schildpadden worden door van alles belaagd omdat ze nog geen groot en hard schild hebben. Verschillende dieren als vissen, in water levende zoogdieren en vogels pikken er graag eentje uit het water. De volwassen exemplaren echter hebben niet veel natuurlijke vijanden vanwege het ontwikkelde schild. Alleen krokodilachtigen hebben kaken die krachtig genoeg zijn om het zeer harde schild van grote zoetwaterschildpadden te kraken. Een voorbeeld is de ruitkrokodil ("Crocodylus rhombifer"), die voor een belangrijk deel leeft van moerasschildpadden. De tanden achter in de bek van deze krokodil zijn breder dan de tanden voor in de bek, wat een aanpassing is op het kraken van het schild. Bij veel oudere zoetwaterschildpadden die leven in streken waar ook krokodilachtigen voorkomen draagt het schild de littekens van confrontaties met deze belangrijke vijand. Soms worden schildpadden door grote roofdieren als hond- en katachtigen gedood en gegeten, voorbeelden zijn coyotes en panters. Zeeschildpadden worden voornamelijk door haaien en de zeekrokodil belaagd, die de schildpad aan stukken scheuren.
Het schild is voor veel rovende vogels zoals kraaien te hard. Schildpadden worden soms gedood door roofvogels zoals de Amerikaanse zeearend. Omdat ook deze vogels niet in staat zijn het schild te kraken, wordt de schildpad opgepakt en mee de lucht in genomen. De vogel laat zijn prooi op grote hoogte vallen waarna de schildpad te pletter slaat en de vogel bij het vlees kan komen. Volgens de overlevering zou de Griekse dichter Aischylos aan zijn einde zijn gekomen door een vallende schildpad die het hoofd trof.
Naast roofdieren vallen schildpadden ten prooi aan parasieten als wormen, mijten, teken en lagere organismen zoals schimmels en bacteriën. Gezonde schildpadden hebben hier weinig last van, alleen bij zieke of verzwakte exemplaren kunnen parasieten gevaarlijk zijn. Berucht zijn parasieten op schildpadden die gevangen worden in het wild en verkocht worden als huisdier. Parasieten worden net als de drager in een kunstmatige omgeving geplaatst en vinden er ideale omstandigheden. Ze worden er niet in hun groei en ontwikkeling geremd en kunnen met name bij exemplaren die door een slechte huisvesting verzwakt raken gaan woekeren en leiden tot een snelle dood van de schildpad. Ook de eigenaar is niet gevrijwaard van gevaarlijke parasieten, zie ook het kopje "Schildpadden in gevangenschap".
Verdediging.
Schildpadden hebben gedurende hun evolutie voornamelijk geïnvesteerd in de ontwikkeling van een goede verdediging, wat geresulteerd heeft in het relatief zeer sterk schild dat door maar weinig vijanden kan worden gekraakt. Waterschildpadden hebben een minder sterk gepantserd schild en zijn in de regel erg schuwe dieren. Ze leiden een verborgen levenswijze en laten zich weinig zien, een aantal soorten is nachtactief. Dagactieve soorten die veel zonnen doen dit altijd in de directe nabijheid van oppervlaktewater en duiken bij de minste of geringste verstoring in het water. De meeste soorten zwemmen naar de bodem en schuilen hier een tijdje om later voorzichtig de kop boven water te steken en de omgeving nauwkeurig verkennen voor het land weer wordt betreden.
Landschildpadden zijn vaak minder schuw, veel grotere soorten hebben geen natuurlijke vijanden meer vanwege hun omvang en gewicht. Kleinere landschildpadden hebben een zeer hard schild en kunnen zich vaak volledig terugtrekken zodat een vijand niet meer bij de schildpad kan komen. De kop wordt teruggetrokken en de voorpoten worden ter bescherming voor de kop gevouwen. De meest ontwikkelde vormen vinden we bij de klepschildpadden, de klapborstschildpadden en de doosschildpadden. Klepschildpadden (geslacht "Kinixys") hebben een scharnierend carapax, de achterzijde van het rugschild kan omlaag worden geklapt. Zo worden de achterpoten en staart goed beschermd, het lijkt nog het meest op het vizier van een helm dat omlaag kan worden geklapt. Klapborstschildpadden (families Pelomedusidae en Podocnemididae) hebben een scharnierend buikpantser dat aan de voorzijde omhoog geklapt kan worden, wat dient om bij gevaar de kop en voorpoten te beschermen.Doosschildpadden gaan nog verder; bij deze soorten is het buikpantser aan beide kanten scharnierend: zowel aan de voor- als achterzijde. Het buikpantser wordt aan beide kanten omhoog geklapt, waardoor zowel de achterpoten en staart als de voorpoten en kop volledig in het schild worden opgeborgen en aan het oog worden onttrokken. Er zijn twee geslachten van doosschildpadden, "Terrapene" en "Cuora", die tot verschillende families behoren waardoor er waarschijnlijk sprake is van convergente evolutie.
De spleetschildpad ("Malacochersus tornieri") heeft als een van de weinige soorten een heel plat schild en wordt daardoor ook wel "pannenkoekschildpad" genoemd. Deze soort kan zich met zijn schild verankeren in een rotsspleet zodat het dier onbereikbaar is voor vijanden.
Schildpadden laten een waterige vloeistof lopen als ze worden opgepakt om de belager af te schrikken. Deze vloeistof bestaat niet uit ontlasting of urine zoals vaak gedacht wordt, maar is afkomstig uit de anaalblazen.
Daarnaast hebben veel schildpadden geurklieren die een verschrikkelijk stinkende stof afscheiden om belagers op afstand te houden. Deze muskus-achtige geur wordt overigens ook gebruikt om een partner op te sporen in de voortplantingstijd. Het bekendste voorbeeld hiervan zijn de soorten uit het geslacht "Sternotherus", die hier hun naam aan te danken hebben en bekendstaan als de muskusschildpadden. Bij sommige soorten zijn de geurklieren in het ei al actief.
Naast scharnierende kleppen en smerige geuren hebben schildpadden een scherpe bek (schildpadden hebben geen tanden) en sterke kaakspieren waarmee een beet kan worden uitgedeeld die men nog lang zal heugen. De beet van de kleinste soorten kan bij de mens al bloederige verwondingen veroorzaken. Schildpadden steken hun nek tijdens de bijtreflex zo ver mogelijk uit, ze kunnen zo een vijand onverwachts bijten omdat het bereik groter is dan door de belager wordt ingeschat.
Grotere soorten kunnen een flinke hap uit het weefsel nemen waardoor aderen en slagaderen kunnen worden geraakt wat tot gevaarlijk bloedverlies kan leiden. Heel grote soorten, zoals zeeschildpadden, kunnen met hun beet een vinger afbijten. Een beruchte soort is de bijtschildpad ("Chelydra serpentina"), die door de buitenproportioneel grote kop en zeer krachtige kaken met gemak een vinger of zelfs een hand kan afbijten. Ook de warana ("Lepidochelys olivacea") heeft een zeer beruchte beet en werd om deze reden door de bioloog Deraniyagala "hondschildpad" genoemd.
Schildpadden en de mens.
Schildpadden worden over het algemeen als vredelievend en aandoenlijk beschouwd terwijl de meeste mensen bang zijn voor andere reptielen als hagedissen en slangen. Schildpadden zijn in de regel niet agressief en trekken zich bij gevaar terug in het schild, er zijn echter bijtgrage uitzonderingen.Schildpadden worden daarnaast gezien als sloom, zoals de schildpad uit het verhaal van de haas en de schildpad. In werkelijkheid kunnen veel soorten zich verbazingwekkend snel uit de voeten maken of zeer snel weg zwemmen, al houden ze dat niet lang vol.
Schildpadden spelen al sinds lange tijd een rol in het leven van de mens, zo wordt al sinds mensenheugenis op schildpadden gejaagd om het vlees te kunnen eten. In verschillende culturen spelen schildpadden een rol, zo wordt de Yangtze-weekschildpad ("Rafetus swinhoei") in China gezien als de god Kim Qui. In het hindoeïsme verscheen Vishnu in de tweede avatara in de gedaante van de schildpad Koerma. In de boeken van Terry Pratchett rust de schijfwereld op het schild van een gigantische soepschildpad.
Uit vroeger tijden zijn vele gebruiksvoorwerpen bekend die werden gemaakt van de hoornschilden van schildpadden. Eenmaal gepolijst was de stof vanwege de bonte kleuren en het vaak gevlamde kleurpatroon van het schild erg populair, schildpadhoorn is daarom altijd erg kostbaar geweest. Voorbeelden zijn kammen, amuletten en sieraden, ook werden meubelstukken als schilderijlijsten en kabinetten ter decoratie beplakt met schildpadhoorn. Met name het schild van de karetschildpad ("Eretmochelys imbricata") en de onechte karetschildpad ("Caretta caretta") zijn populair. Sinds de jaren 60 is de vervaardiging van schildpadproducten verboden.
Schildpadden in de moderne cultuur.
Schildpadden spelen een rol in diverse (teken)films en verhalen. Enkele bekende fictieve schildpadden zijn:
Bekende schildpadden.
Een meer bekende schildpad was de galapagosreuzenschildpad "Lonesome George" (eenzame George), omdat deze de laatste van zijn soort was. Met zijn overlijden op 24 juni 2012 is de soort uitgestorven. Ook Harriet was tot haar dood in 2006 een bezienswaardigheid in de Australische dierentuin vanwege haar hoge leeftijd van ongeveer 175 jaar. Deze galapagosreuzenschildpad werd lange tijd beschouwd als een mannetje en droeg tot de ontdekking dat het een vrouwtje betrof de naam Harry. Een andere zeer oude schildpad was Tu'i Malila, een stralenschildpad die stierf in 1965 en toen 188 of 192 jaar oud was.
Schildpadden kunnen vanwege hun trage metabolisme erg zwaar, groot en vooral erg oud worden. Zeeschildpadden zijn recordhouders als het gaat om snelst zwemmende viervoeters, ze kunnen een snelheid bereiken van 35 kilometer per uur. Enkele bekende schildpaddenrecords zijn:
Bedreiging en bescherming.
Er zijn tegenwoordig ongeveer 355 soorten schildpadden, met een groot aantal daarvan gaat het niet zo goed, voornamelijk door toedoen van de mens. Om de sterkst bedreigde soorten wat meer aandacht te geven, heeft de organisatie Turtle Conservation Fund (TCF) een lijst samengesteld van de 25 meest bedreigde soorten schildpadden.
Bedreigingen door de mens.
Er zijn vele soorten die in aantal en verspreidingsgebied achteruitgaan door voornamelijk vernietiging van de habitat, vervuiling, verdroging en met name het vangen van exemplaren in het wild voor de handel in exotische dieren of voor verwerking tot voedsel of goederen als souvenirs en sieraden. Het bewerkte schild van schildpadden wordt wel schildpad of karet genoemd.
De handel in exotische dieren heeft een veel grotere impact op schildpadden dan vele andere dieren. Dit komt doordat schildpadden er relatief zeer lang over doen om volwassen te worden. In de natuur wordt dit gecompenseerd doordat de eenmaal volwassen exemplaren ook relatief zeer oud kunnen worden en zich hun hele leven kunnen voortplanten. Hierdoor zijn schildpadden kwetsbaar omdat de populaties zich niet goed kunnen herstellen als veel volwassen exemplaren verdwijnen. De populatie wordt onvoldoende aangevuld met juveniele dieren waardoor deze kleiner wordt of zelfs geheel verdwijnt.
Veel Chinese soorten zijn heel zeldzaam geworden. Dit wordt veroorzaakt door grootschalige illegale vangst voor de handel in exotische dieren. Als een schildpad zeldzamer wordt ontstaat een soort vicieuze cirkel, omdat de soort meer geld waard is. Door de prijs en de opkomende economie van veel Aziatische landen zijn schildpadden een luxe artikel geworden en worden in toenemende mate gegeten als delicatesse in plaats van uit voedselgebrek (bushmeat). Enkele tientallen soorten zijn hierdoor op de rand van uitsterven gebracht. Van de 25 meest bedreigde soorten ter wereld leven er twaalf in Azië. Deze problematiek wordt ook wel de Asian Turtle Crisis (Aziatische schildpaddencrisis) genoemd. Het grootste probleem is dat wanneer de import van een schildpadsoort verboden wordt, deze soort enorm in prijs omhoog schiet en bovendien andere soorten er de dupe van worden omdat deze nu als alternatief worden gezien. Het feit dat de driestreep-water-doosschildpad nu in de problemen zit, is waarschijnlijk het gevolg van het langzaam verdwijnen van een andere soort, de Ambonese doosschildpad ("Cuora amboinensis").
Een ander nadeel van schildpadden in de dierenhandel is het dumpen of ontsnappen van exemplaren in de natuur, waardoor de dieren als exoot de lokale soorten kunnen beconcurreren. In gematigde landen zoals Nederland, waar van nature geen schildpadden voorkomen, kunnen schildpadden zich wel in leven houden maar ze kunnen zich niet voortplanten. In warmere landen echter ontwikkelen deze soorten zich in het ergste geval tot een invasieve soort, die de plaats inneemt andere soorten. Een voorbeeld is de aanwezigheid van de roodwangschildpad in Australië, die een grote bedreiging vormt voor de inheemse soorten. Naast de beruchte reuzenpad en de karper is de schildpad een van de schadelijkste invasieve soorten van Australië.
Sommige schildpadden worden gekweekt in "schildpaddenfarms", net als veel krokodilachtigen maar deze laatste worden gekweekt om de huid en het vlees, de schildpadden met name voor de handel. Het kweken van schildpadden in gevangenschap dient twee doelen; zowel commerciële als ecologische. In de natuur is de sterfte zeer hoog onder de juvenielen, net als bij krokodilachtigen, maar in een kwekerij zijn er nauwelijks verliezen waardoor een relatief klein aantal hoeft te worden uitgezet om de populaties aan te vullen. Zo blijft een relatief groot aantal beschikbaar voor de dierenhandel. Bij de schildpadden wordt het kweken in farms overigens op een beperkte schaal toegepast in vergelijking met krokodilachtigen.
Door al deze bedreigingen zijn de schildpadden een van de sterkst bedreigde diergroepen ter wereld. Sommige soorten, zoals de soepschildpad, worden door natuurbeschermingsorganisaties zelfs gebruikt als icoon voor met uitsterving bedreigde diersoorten.
Naast directe bedreigingen als landschapsverandering of het doden van de reptielen is ook de introductie van gedomesticeerde dieren soms schadelijk voor schildpadden. Verschillende soorten reuzenschildpadden van de Galapagoseilanden zijn sterk in aantal achteruitgegaan omdat grazende dieren als geiten de vegetatie opaten waardoor er voor de schildpadden te weinig voedsel overbleef.
Consumptie.
Veel soorten schildpadden worden zelfs met uitsterven bedreigd vanwege hun smakelijke vlees, het bekendste voorbeeld is de soepschildpad. Schildpadden worden in Europa niet met voedsel geassocieerd maar in andere culturen is schildpaddenvlees een belangrijk onderdeel van de traditionele keuken. Uit vondsten in de Olduvaikloof is bekend dat schildpadden al 2 miljoen jaar geleden werden gegeten. Het vlees van schildpadden wordt gezien als lekkernij, het wordt onder andere verwerkt in schildpadsoep. De soepschildpad heeft aan het smakelijke vlees zijn naam te danken. In tegenstelling tot andere zeeschildpadden leven volwassen exemplaren uitsluitend van zeegras, waardoor het vlees veel minder tranig smaakt. Een andere soort die bekendstaat om het smakelijke vlees is de bijtschildpad uit Noord-Amerika, deze soort werd al door de indianen gegeten en ook de Amerikaanse kolonisten aten graag schildpaddenvlees.
Met name in Azië kent men vele traditionele gerechten waarin schildpadden zijn verwerkt. Een voorbeeld is "Turtle Bacon Belly" uit China, waarin schildpaddenvlees wordt gemengd met andere soorten vlees (runderen, varkens) en vis. Zelfs het bloed van schildpadden wordt in Azië geconsumeerd. In sommige streken worden de eieren van schildpadden gezien als een delicatesse en worden ze geraapt voor consumptie. De eitjes van schildpadden zijn wel eetbaar, maar worden van binnen niet hard na het koken, zoals bij een kippenei. Dit komt doordat er andere eiwitten in het ei zitten dan bij vogeleieren. Ook is de schaal van het ei minder hard dan de schaal van een vogelei.
Een belangrijke afzettingsmarkt van in het wild gevangen schildpadden is de traditionele Chinese keuken en het rotsvaste geloof in alternatieve medicijnen. Aan schildpadden zoals de driestreepdoosschildpad ("Cuora trifasciata") wordt door de Chinezen een heilzame werking toebedeeld, het eten van het vlees zou zelfs effectief zijn tegen kanker en aan veel producten wordt een potentieverhogende werking toebedeeld. Verschillende delen van de schildpad worden gebruikt als traditioneel medicijn, zoals het vlees, het bloed of de gal. Ook worden onder andere de kop, het schild, de botten, het vlees, de eieren en sommige ingewanden beschouwd als werkzaam. Het nuttigen van het schild zou onder andere de 'lever kalmeren' en hoesten, nachtelijk zweten, nieraandoeningen en het uitblijven van de menstruatie genezen. De galblaas helpt volgens de Chinezen tegen overgevoeligheid, schildpadeieren zijn goed tegen diarree en dysenterie. Het schild of de hoornschilden worden gedecoreerd en als amulet gebruikt. In het oude China werden schildpadden beschouwd als een van de 5 heilige dieren en speelden een rol als orakel.
Uit onderzoek is nooit gebleken dat deze veronderstellingen juist zijn. Desondanks worden er vanuit de hele wereld schildpadden van uiteenlopende soorten in grote hoeveelheden gevangen en verscheept naar de Aziatische voedselmarkten om aan de snel stijgende vraag te voldoen.
Ook worden zeeschildpadeieren geconsumeerd, waardoor er bedreiging voor uitsterving is.
Beschermingsmaatregelen.
Wetenschappers vermoeden dat een groot deel van de schildpadden binnen enkele decennia verdwenen zal zijn als gevolg van menselijk handelen. Om dit te voorkomen worden schildpadden, met name de sterk bedreigde soorten, beschermd op zowel lokaal als internationaal niveau. De bescherming van de schildpadden bestaat uit het verbieden van de vangst en de handel van bedreigde soorten. Een aantal neststranden van in zee levende schildpadden worden bewaakt. Van sterk bedreigde soorten worden de eieren geraapt en in een broedmachine opgekweekt. De sterkst bedreigde soorten zijn alleen nog in dierentuinen te bezichtigen, omdat de natuurlijke populatie verdwenen is of slechts uit enkele individuen bestaat.
Vele landen hebben wetgeving ontwikkeld die het in gevangenschap mogen houden van soorten en de handel in schildpadden reguleert. De Convention on International Trade in Endangered Species of Wild Fauna and Flora (CITES) is het belangrijkste internationale verdrag dat de schildpadden wereldwijd beschermd. Daarnaast worden andere maatregelen genomen die de schildpadden beschermen, zoals het plaatsen van waarschuwingsborden voor het verkeer. De netten van visserijschepen op zee, waar vaak in zee levende schildpadden als bijvangst in terechtkomen, worden aangepast om de dieren te ontzien. Dit worden turtle excluder devices genoemd, afgekort TED's, wat vrij vertaald kan worden als schildpad-werende vangstmethoden. Dit is enigszins vergelijkbaar met andere beschermde zeedieren zoals dolfijnen, waarvoor eveneens meer diervriendelijke vangstmethoden zijn ontwikkeld die bijvangst moeten voorkomen.
Met name de familie van zeeschildpadden (Cheloniidae) zijn bij het grote publiek bekend als bedreigd, onder andere door intensieve campagnes van natuurorganisaties, van de zes soorten zijn er 5 bedreigd. In vergelijking met andere schildpadden valt het met de zeeschildpadden echter nog wel mee; van de 25 sterkst bedreigde soorten schildpadden behoort er niet één tot deze groep. Een van de soorten die op de rand van uitsterven staan en in het wild al niet meer voorkomt, is de Yangtze-weekschildpad ("Rafetus swinhoei"). Van deze soort worden er nog zes individuen in gevangenschap gehouden, het recentste in het wild gevangen exemplaar werd in 1972 opgevist.
Naast grootschalige, vaak door de overheid gesteunde projecten zijn er tevens veel particuliere initiatieven om schildpadden te beschermen, zo doneerden in 2004 de leden van de Nederlands-Belgische schildpaddenvereniging (NSV) 2450 euro aan het Het Cuc Phuong Turtle Conservation Centre in Vietnam. Hier worden de eieren uitgebroed van onder andere de Annam-waterschildpad ("Mauremys annamensis"), de Aziatische doornschildpad ("Cuora mouhotii"), de reuzenaardschildpad ("Heosemys grandis"), de achterindische doosschildpad ("Cuora galbinifrons") en de geelkoplandschildpad ("Indotestudo elongata").
Schildpadden in gevangenschap.
Schildpadden worden veel in dierentuinen, parken en als huisdier gehouden, sommige soorten zijn erg populair. De verzorging wordt door particulieren echter vaak onderschat, waardoor de dieren wegkwijnen en sterven. Het voedsel is niet altijd goedkoop; met name juveniele exemplaren hebben veel voedsel en vitaminen nodig. Krijgen ze deze onvoldoende binnen dan veroorzaakt dit blindheid (vitamine A-gebrek) of wordt het schild niet goed ontwikkeld wat al snel fataal is (calciumtekort). Bovendien zijn dieren die in het wild zijn gevangen vaak al verzwakt door het transport en de stress en zijn niet zelden besmet met parasieten die zich in een kunstmatige leefomgeving explosief kunnen vermenigvuldigen. Niet alleen voor de schildpad is dit gevaarlijk, maar ook voor de eigenaar. Een beruchte parasiet is "Salmonella", die gevaarlijk kan zijn voor mensen met een verzwakt immuunsysteem, kinderen en zwangere vrouwen.
Net als alle reptielen zijn schildpadden koudbloedig. Ze zijn erop ingesteld om zo min mogelijk te bewegen, waardoor ze in gevangenschap al snel saai worden. Zeer jonge schildpadden zijn weliswaar actiever en zwemmen druk rond maar dit gedrag verdwijnt al snel. Ook is de particuliere koper er zich vaak niet van bewust dat schildpadden gemakkelijk 20 jaar oud kunnen worden, landschildpadden zelfs een veelvoud hiervan. Op onderstaande afbeelding van de Moorse beekschildpad is te zien dat er tussen de lengte van een juveniel exemplaar en die van volwassen exemplaar een groot verschil is, hoewel dit afhankelijk is van de soort.
De meeste in de handel aangeboden dieren zijn in het wild gevangen exemplaren, ook wel wildvang genoemd. Vrijwel alle soorten schildpadden zijn niet meer algemeen en veel soorten worden zelfs in hun voortbestaan bedreigd. De aanschaf van een in het wild gevangen dier heeft een directe negatieve invloed op de natuurlijke populatie. Dieren die in gevangenschap geboren zijn worden nakweek genoemd en zijn vaak wat beter gewend aan mensen, vrij van parasieten en de aanschaf van nakweek schaadt de natuurlijke populaties niet.
De handel in exotische dieren wordt samen met de Aziatische schildpaddencrisis en de wereldwijde habitatvernietiging beschouwd als de grootste bedreiging voor de schildpadden. Aan de andere kant worden er steeds meer schildpadden in gevangenschap op een professionele manier gehouden en succesvol gekweekt. Inmiddels blijkt dat deze sector een grote bijdrage levert aan het behoud van diersoorten en er een ex-situ populatie ontstaat die kan dienen als back-up voor bedreigde wildpopulaties. Door het bijhouden van stamboeken wordt de genetische variatie in stand gehouden. De handel in schildpadden wordt internationaal geregeld door afspraken, die zijn vastgelegd in de CITES (Convention on International Trade in Endangered Species of Wild Flora and Fauna). Wat betreft de manier waarop schildpadden in dierentuinen en parken worden gehouden zijn ze onder te verdelen in drie groepen.
Moerasbewoners.
Dit is veruit de populairste en bekendste groep, waartoe de meeste aangeboden soorten behoren. Moerasschildpadden leven in het water, maar komen er vaak uit om te zonnen waardoor ze in vergelijking met andere soorten redelijk actief zijn. Moerasschildpadden worden over het algemeen niet zo groot, maar er zijn uitzonderingen. Hierdoor wordt de behuizing van de schildpad vaak veel te klein ingeschat. De dieren kunnen, zelfs als ze nog heel klein zijn, het best in een groot aqua-terrarium worden gehuisvest. Het is waar dat de meeste soorten klein blijven in een te kleine behuizing, maar dit is niet goed voor de schildpad. Als ze groter worden (tot ongeveer 20-30 centimeter) moet een andere behuizing worden gezocht. Het aqua-terrarium moet een landgedeelte hebben dat beschenen wordt door een lamp om te kunnen zonnen, sommige soorten zonnen trouwens niet. Schildpadden zijn gevoelig voor tocht en kunnen daar ziek van worden, moerasschildpadden zijn hier extra gevoelig voor omdat ze zowel in water als op het land leven. Ook is het zeer regelmatig verversen van het water heel belangrijk, omdat de dieren vleeseters zijn en hun behoefte in het water doen wordt dit snel vuil en gaat stinken. Vervuild water zorgt voor infecties aan onder andere de ogen, de luchtwegen en het schild. Ook hier geldt dat een slechte verzorging niet alleen gevaarlijk is voor de schildpad, maar ook voor de verzorger.
Bekende soorten: Geelwangschildpad - Onechte landkaartschildpad - Geelbuikschildpad - Roodbuiksierschildpad - Roodwangschildpad (bedreigd) - Landkaartschildpad - Moorse beekschildpad - Muskusschildpad (nachtactief) - Bijtschildpad (gevaarlijk) - Diamantrugschildpad - Floridasierschildpad - Indische dakschildpad - Chinese driekielschildpad - Kaspische beekschildpad - Japanse waterschildpad.
Landbewoners.
Landschildpadden kunnen in een ruim, afgesloten terrarium worden gehouden, maar worden doorgaans in een grote glazen bak op de vloer gehuisvest, die aan de bovenkant open is. Landschildpadden hebben een grote behoefte aan warmte maar deze wordt in een gesloten bak moeilijk afgevoerd. De bak wordt zo geplaatst dat tocht geen enkele kans krijgt. Landschildpadden kunnen ook in een buitenterrarium worden gehuisvest maar dit kan enkele gevaren met zich meebrengen. Voorbeelden zijn loslopende honden en katten en diefstal. Landschildpadden zijn zeer prijzig; juvenielen van de betaalbare soorten kosten al honderden euro's per stuk. Boven het verblijf worden lampen geïnstalleerd voor de benodigde warmte, vrijwel alle landschildpadden leven in warme tot woestijnachtige gebieden. Landschildpadden hebben als voordeel dat ze meestal slecht tegen vocht kunnen en in een droge omgeving leven waardoor het verblijf gemakkelijk schoon te houden is. Ook zijn het vrijwel allemaal planteneters die leven van grassen en bladeren, ander voedsel als fruit en vlees wordt ook aangenomen maar zijn niet goed voor de schildpad. 
Bekende soorten: Kolenbranderschildpad - Panterschildpad - Gespoorde platte schildpad - Geelkoplandschildpad - Stekelrandklepschildpad - Spleetschildpad - Egyptische landschildpad - Vierteenlandschildpad - Griekse landschildpad - Moorse landschildpad - Klokschildpad - Braziliaanse reuzenschildpad.
Waterbewoners.
Een aantal schildpadden is zo sterk op het water aangepast dat ze er nooit uitkomen, ook niet om te zonnen. Deze soorten hebben vaak een gespecialiseerde levenswijze en kunnen beter niet door een beginner worden aangeschaft. Typische waterbewoners zijn de weekschildpadden, die zich vanwege het weke schild en korte pootjes behalve voor de afzet van de eitjes nooit op het land begeven. Sommige halswenders of Pleurodira, de groep van schildpadden met een zeer lange nek, komen niet vaak uit het water, zoals de slangenhalsschildpadden. Vrijwel alle waterschildpadden kunnen of moeten in dieper water worden gehouden in een groot aquarium. Aan de waterkwaliteit worden strenge eisen gesteld, die afhankelijk zijn van de soort. Sommige soorten leven in koeler of stilstaand water, andere in juist warmer of stromend water. Met name sterk afwijkende temperatuurverschillen leiden al snel tot ziektes. Veel soorten zijn nachtactief en rusten overdag. Het verversen en schoon houden van het water is zeer belangrijk.
Bekende soorten: Roodbuikspitskopschildpad - Braziliaanse slangenhalsschildpad - Langnekslangenhalsschildpad - Doornrandweekschildpad - Argentijnse slangenhalsschildpad - Matamata.
Evolutie.
Schildpadden zijn meer dan 200 miljoen jaar geleden ontstaan, maar wanneer precies is niet geheel duidelijk. Ze hebben zich wellicht al in het vroeg-Trias afgesplitst en kwamen al voor toen er nog geen dinosauriërs rondliepen. Omdat de gezamenlijke voorouder van de moderne groepen al 210 miljoen jaar geleden leefde, zijn de eerste schildpadden waarschijnlijk nog ouder. Als "Eunotosaurus" een schildpad is, zou de groep zelfs zo oud zijn als het middelste Perm, zo'n 260 miljoen jaar.
De voorvaderen van de schildpadden leken op hagedissen. Tijdens de evolutie van de schildpadden ontwikkelde zich een stevig schild en werden hun kaken tandeloos. De eerste schildpadden leefden wellicht in zee en hadden tanden maar nog geen dubbel rugschild. Daarna moeten de landschildpadden het water weer verlaten hebben. Ze ontwikkelden zich tot grote en logge reptielen met een grote schedel en een bepantserde rug. Ze zagen er vervaarlijk uit, maar leefden waarschijnlijk vegetarisch en waren slome grazers. Volgens een andere hypothese hebben schildpadden zich van begin af aan op het land ontwikkeld en wijzen de kenmerken van "Eunotosaurus" erop dat het schild een aanpassing was aan een gravende levenswijze waarbij de verbrede ribben in staat stelden meer kracht te zetten met de voorpoten.
Schildpadden behoren net als alle landbewonende viervoeters tot de Amniota en werden op basis van hun schedelkenmerken lange tijd ingedeeld bij de Anapsida. Dit is een oude groep van reptielen die haar naam te danken heeft aan het ontbreken van vensters in het slaapbeen ("an"- "apsida" betekent geen-opening). In deze indeling zijn de schildpadden de enige moderne groep van de Anapsida, alle andere anapsiden zijn al sinds het Perm uitgestorven. Alle overige reptielen hebben openingen in de schedel achter het oog zoals de Diapsida, waartoe ook de vogels worden gerekend, en de Synapsida, waartoe de zoogdieren behoren.
Fylogenetische studies wijzen echter niet op een afstamming vanuit de Anapsida. Volgens deze nieuwe inzichten behoren de schildpadden tot de Diapsida, ondanks het ontbreken van de openingen in de schedel. Soorten binnen de Diapsida waarvan de vensters gedurende de evolutie zijn dichtgegroeid komen wel meer voor.
De groep heeft zich wellicht al vroeg van de andere diapside reptielen afgesplitst, waardoor schildpadden niet direct verwant zouden zijn aan alle andere moderne groepen van reptielen. Dit zou dan ook ten dele de totaal andere bouw en levenswijze van de schildpadden verklaren. Het is echter ook mogelijk dat de schildpadden nauwer aan de hagedissen of juist aan de krokodillen en vogels (Archosauria) verwant zijn. De laatste onderzoeken zijn niet met elkaar in overeenstemming maar de meeste wijzen sterk in de richting van de mogelijkheid dat de schildpadden zelf tot de Archosauria behoren, of althans tot de wat ruimere Archosauromorpha. In 2015 werd een 240 miljoen jaar oude mogelijke schildpad beschreven, "Pappochelys", waarvan de kenmerken erop wijzen dat hij tot Lepidosauromorpha behoort en dus nauwer verwant is aan de hagedissen.
Enkele bekendere uitgestorven soorten zijn "Protostega" van drie meter lang en "Archelon" die een lengte van vier meter kon bereiken. Beide soorten leefden in zee tijdens het Late Krijt. De vroegst bekende schildpad is "Proganochelys", die echter al een op schildpadden gelijkende bouw had waardoor vermoed wordt dat deze soort al vrij ver ontwikkeld was. "Proganochelys" kon de kop niet in het schild terugtrekken, had een lange nek en een lange stekelige staart die eindigde in een verdikking die doet denken aan de ankylosauriërs.
Naamgeving en taxonomie.
De wetenschappelijke naam Testudines is afkomstig uit het Latijn en is afgeleid van "testudo" wat schild betekent. Dit begrip wordt ook gebruikt voor de Romeinse legerformatie Testudo waarbij de legionairs zich zo opstelden dat ze tezamen één schild vormden.
De Nederlandse naam schild-pad is wat verwarrend, omdat padden tot de amfibieën behoren en niet verwant zijn aan schildpadden. Het Nederlandse woord schildpad is afgeleid van het laat-Middelnederlandse "sciltpadde", en refereert aan de pad-achtige kop van de dieren en het duidelijke schild waarin het lichaam verborgen zit. In het Middelnederlands werd "schildpadde" de gebruikelijke spelling. In het Duits worden schildpadden "schildkröten" genoemd, "kröte" betekent pad.
Verschillende andere dieren en planten die op de een of andere manier aan schildpadden doen denken zijn naar schildpadden vernoemd. Voorbeelden zijn de schildpadtor ("Cassina viridis"), een kever die zijn poten en antennes onder zijn dekschilden kan trekken, de in zee levende slak "Tectura testudinali" wordt wel schildpad-schotelhoren genoemd vanwege een gevlekte, platte schelp. De schildpadbloem ("Chelone") dankt de naam aan de vorm van de afgeplatte, eivormige bloem, die doet denken aan de kop van een schildpad met geopende bek.
Taxonomie.
De schildpadden worden net als andere dieren ingedeeld in verschillende groepen en subgroepen, zoals families, onderfamilies en geslachten. Door het ontdekken van nieuwe (genetische) eigenschappen verandert deze indeling echter regelmatig. Er zijn momenteel 356 verschillende soorten schildpadden bekend en meer dan 450 ondersoorten. Van sommige soorten zijn de ondersoorten juist bekender, de roodwangschildpad en de geelwangschildpad zijn hier een voorbeeld van. Het zijn twee ondersoorten van dezelfde soort: de lettersierschildpad.
De verschillende soorten zijn ingedeeld in families, die uiterlijk enigszins in vorm, grootte en kleuren kunnen verschillen maar allemaal duidelijk als schildpad herkenbaar zijn. Een aantal families is relatief onbekend, sommige families zijn wel wat bekender zoals de weekschildpadden met hun zachte schild en de landschildpadden die soms heel groot worden.
De orde schildpadden bestaat tegenwoordig uit twee onderordes, vijf superfamilies en veertien families. Hierbij moet worden opgemerkt dat de superfamilie waartoe de familie slangenhalsschildpadden (Chelidae) behoort nog geen geaccepteerde naam heeft. Alle soorten uit een derde onderorde, Paracryptodira, zijn uitgestorven. Niet alle moderne families worden als zodanig erkend en soms worden juist onderfamilies als familie beschouwd. Een voorbeeld zijn de families scheenplaatschildpadden en pelomedusa's, die lange tijd als één enkele familie werden gezien.
Families van schildpadden.
Onderstaand een korte lijst van families van schildpadden, zie voor een uitgebreide tabel met een korte beschrijving en een voorbeeldsoort met afbeelding per familie de lijst van families van schildpadden.
Orde Testudines

</doc>
<doc id="12796" url="https://nl.wikipedia.org/wiki?curid=12796" title="Slang">
Slang



</doc>
<doc id="12798" url="https://nl.wikipedia.org/wiki?curid=12798" title="Reptiel">
Reptiel



</doc>
<doc id="12800" url="https://nl.wikipedia.org/wiki?curid=12800" title="Deukalion en Pyrrha">
Deukalion en Pyrrha

Deukalion en Pyrrha (Oudgrieks: ) zijn een echtpaar dat een grote rol speelt in een van de bekendste zondvloedverhalen uit de Griekse mythologie.
Om de mensen te straffen zond Zeus een zondvloed uit over de wereld. Alleen Deukalion (zoon van Prometheus) en Pyrrha (dochter van Epimetheus) bleven in leven. Prometheus had namelijk zijn zoon aangeraden om een schip te bouwen. Na de zondvloed kwam het schip terecht op de Parnassus.
Omdat ze niet wisten hoe ze de aarde opnieuw moesten bevolken, gingen ze naar het orakel van Themis, dat hun vertelde (zoals Ovidius het in Boek I, 348-414 van zijn Metamorfosen verwoordde in het Latijn):
Na een tijdje kwamen ze erachter dat de aarde de grote moeder was en dat de stenen haar beenderen waren. Zo wierpen ze stenen achter zich en werd de mensheid herschapen. De door Deukalion geworpen stenen veranderden in mannen, die door Pyrrha in vrouwen.
Deukalion en Pyrrha hadden drie kinderen: Hellen (hoewel volgens sommige schrijvers Zeus zijn echte vader zou zijn geweest), Amphiktyon en Protogeneia.
Bijbelse analogie.
Dit verhaal vertoont enige analogie met het verhaal uit de Bijbel. Zo kwam Noach na de zondvloed met zijn schip ook op een berg terecht, de Ararat.

</doc>
<doc id="12801" url="https://nl.wikipedia.org/wiki?curid=12801" title="Multiple Document Interface">
Multiple Document Interface

De Multiple Document Interface MDI wordt gebruikt in grafische applicaties, waarvan er voor alle vensters maar een gemeenschappelijk lint is en de vensters gescheiden van elkaar de overige ruimte op het werkblad vullen. Andere interfaces zijn de Single Document Interface en de Tabbed Document Interface. De verschillen zitten in de manier waarop, wanneer tegelijk verschillende vensters in een toepassing worden gebruikt, de verschillende vensters zichtbaar zijn en kunnen worden aangeroepen.

</doc>
<doc id="12803" url="https://nl.wikipedia.org/wiki?curid=12803" title="Applicatie">
Applicatie

Een applicatie (letterlijk: "toepassing"; vaak ook afgekort als "app") is een computerprogramma dat bedoeld is voor eindgebruikers. Dit in tegenstelling tot een servertaak of andere taken die door een besturingssysteem op de achtergrond worden uitgevoerd. Een applicatie draait 'op' (of 'onder') een bepaald besturingssysteem. Sommige populaire toepassingen zijn beschikbaar voor meer dan één besturingssysteem, en daarmee multiplatform. De complexiteit van applicaties loopt uiteen van simpel (in geval van een spelletje, of een teksteditor zoals Notepad) tot extreem complex (in geval van de systemen die in realtime processen verzorgen zoals luchtverkeersleiding, elektronisch betalingsverkeer, mobiele telefonie of administratieve of industriële processen). Complexe toepassingen zijn vaak verdeeld over meerdere systemen.
Voor de allereerste computers moesten de applicaties vaak zelf door de gebruiker geschreven worden. Tegenwoordig is echter voor de meeste toepassingen kant-en-klare software verkrijgbaar.
Voorbeelden.
Voorbeelden van applicaties zijn: tekstverwerkers (zoals LibreOffice of Microsoft Office Word), e-mailprogramma's (zoals Mozilla Thunderbird en Microsoft Outlook), en mediaspelers (zoals Winamp en Windows Media Player). Er bestaan ook steeds meer webapplicaties zoals PixLR of de e-mailapplicaties van Hotmail en GMail).
Mobiele applicaties.
Met de opkomst van smartphones is een handelstak ontstaan in applicaties voor deze apparaten, die in feite kleine computers zijn. Apps voor smartphones worden doorgaans aangeboden in online winkels, zoals de Apple App Store, Google Play of Microsoft Store. Hier kunnen de apps, gratis of betaald, worden afgerekend en gedownload op het mobiele apparaat.
Windows 8.
In Windows 8 is Microsoft begonnen met het gebruik van de term "app" voor elke toepassing binnen dat besturingssysteem. Buiten deze specifieke context wordt de term "app" meestal gebruikt om een mobiele applicatie aan te duiden voor gebruik op een tablet of op een smartphone. De termen die Microsoft hanteert in de context van Windows 8 zijn "Windows 8 Store app" en "app voor Windows 8". In het Nederlandse taalgebied wordt het woord meestal als "ep" uitgesproken.
Applicatiebeheer.
Met de toename van het aantal geïnstalleerde applicaties op een computer ontstond ook de functie van het applicatiebeheer. Dit is het proces om software (en databases) te onderhouden en aan te passen aan nieuwe omstandigheden. Deze werkzaamheden worden uitgevoerd door een applicatiebeheerder, die kijkt naar onder meer de ICT-omgeving en gebruikerswensen.
Een gerelateerde functie is die van functioneel of technisch applicatiebeheerder. Hier is een medewerker bezig met de gebruikerskant van de software, zoals het aanpassen van functies binnen de applicatie, of het technische beheer of uitbreiding van de applicatie. Ook het oplossen van gebruikersvragen is onderdeel van de functie.

</doc>
<doc id="12806" url="https://nl.wikipedia.org/wiki?curid=12806" title="SDI">
SDI



</doc>
<doc id="12809" url="https://nl.wikipedia.org/wiki?curid=12809" title="Internet Explorer">
Internet Explorer

Internet Explorer (vroeger bekend als Microsoft Internet Explorer en later Windows Internet Explorer, afgekort als IE of MSIE) is een reeks grafische webbrowsers ontwikkeld door Microsoft en is onderdeel van Microsoft Windows, een reeks besturingssystemen. De ontwikkeling is gestart in 1995. Internet Explorer is voor het eerst gelanceerd als onderdeel van "Plus! for Windows 95" later dat jaar. Latere versies waren beschikbaar als gratis downloads of "Service Packs". Ook was Internet Explorer onderdeel van de "OEM"-versies van Windows 95 en later.
Internet Explorer was de meest gebruikte webbrowser ter wereld sinds 1999 met een piek in 2002 en 2003 van 95% van de markt. Sindsdien is het gebruik afgenomen door de lancering van Safari (2003), Mozilla Firefox (2004), Google Chrome (2008) en op Chromium-gebaseerde browsers. In de eerste helft van 2012 stabiliseerde het marktaandeel, waarna het terug begon aan een groei. Alle van deze hebben nu een deel van de markt in handen. In februari 2013 had Microsofts browser 55,82% van de markt in handen. Microsoft gaf meer dan 100 miljoen Amerikaanse dollars uit per jaar voor Internet Explorer in de late jaren 90. Meer dan 1000 mensen werkten aan Internet Explorer in 1999.
Sinds de eerste release van Internet Explorer 1 heeft Microsoft verschillende nieuwe mogelijkheden en technologieën toegevoegd, zoals tabellen (versie 1.5), XMLHttpRequest (versie 5.0), waarmee dynamische pagina's kunnen worden gemaakt, en Internationalized Domain Name (IDN) (versie 7.0), waarmee websites niet-Latijnse tekenset kunnen gebruiken. De browser maakt ook gebruik van technologie van derden (zoals de broncode van Spyglass Mosaic, waar de eerste versies van Internet Explorer op zijn gebaseerd). Verder heeft Internet Explorer veel last gehad van veiligheidslekken. Zowel de Verenigde Staten van Amerika als de Europese Unie hebben rechtszaken gevoerd tegen Microsoft vanwege de integratie van Internet Explorer in Windows.
De nieuwste stabiele release, Internet Explorer 11, is een gratis update voor Windows 7 en Windows Server 2008 R2 en wordt meegeleverd met Windows 8.1 Update en Windows Server 2012 R2 Update. De nieuwste versie voor Windows Phone 8.1 is Internet Explorer 11 Mobile. Internet Explorer for Xbox 360 is vrijgegeven in 2012 met als eerste en huidige versie Internet Explorer 9. Voor de Xbox One zal in het begin Internet Explorer 10 als basis worden gebruikt. Vroeger waren er ook nog versies voor Mac en UNIX, respectievelijk "Internet Explorer for Mac" en "Internet Explorer for UNIX". Internet Explorer wordt in Windows 10 opgevolgd door een nieuwe browser, genaamd Microsoft Edge.
Geschiedenis.
Kort versieoverzicht en ondersteuning.
Enkel en alleen de laatste versie van Internet Explorer voor het respectievelijke OS wordt ondersteund.
Internet Explorer 1.
De eerste versie van Internet Explorer (later Internet Explorer 1 genoemd) werd vrijgegeven op 16 augustus 1995. Het was een verbeterde versie van Spyglass Mosaic waar Microsoft een licentie op had. Het werd meegegeven met het "Microsoft Plus! for Windows 95" pakket. Het werd geïnstalleerd als onderdeel van de "Internet Jumpstart Kit" in Plus!. Het team achter Internet Explorer bestond bij IE1 uit 6 personen. Internet Explorer 1.5 werd enkele maanden later vrijgegeven voor Windows NT. Gelijktijdig werd ondersteuning voor tabellen toegevoegd.
Internet Explorer 2.
Internet Explorer 2 is vrijgegeven voor Windows 95, Windows NT 3.5 en Windows NT 4.0 op 22 november 1995 (na de 2.0 bèta van oktober). Nieuw was onder andere de ondersteuning voor SSL, cookies, VRML, RSA en nieuwsgroepen. Versie 2 was ook de eerste release voor Windows 3.1 en Macintosh System 7.0.1 (PPC en 68k), al kwam de Macversie pas in januari 1996 voor PPC en in april voor 68 k. Versie 2.1 voor Mac werd gelanceerd in augustus 1996, terwijl Windows al de beschikking kreeg over versie 3. Versie 2 werd meegeleverd met Windows 95 OSR 1 en Microsofts "Internet Starter Kit for Windows 95" in het begin van 1996. IE2 was beschikbaar in 12 talen, dit werd uitgebreid in april 1996 voor Windows 95, Windows 3.1 en Mac naar respectievelijk 24, 20 en 9 talen.
Internet Explorer 3.
Internet Explorer 3 werd vrijgegeven op 13 augustus 1996 en werd de eerste populaire versie van Internet Explorer. IE3 was de eerste grote browser met ondersteuning voor CSS, toch was deze ondersteuning nog niet volledig. IE3 bracht ook ondersteuning voor ActiveX-controls, Java-applets, inline multimedia en het PICS-systeem voor metadata. Versie 3 was gebundeld met "Internet Mail and News", "NetMeeting" en het Windows Adresboek. IE3 werd meegeleverd met Windows 95 OSR 2. Versie 3 werd zeer populair en in de maanden na de release werden diverse kwetsbaarheden gevonden door onderzoekers en hackers. Deze versie was ook de eerste die als logo gebruikmaakt van het 'blauwe e'-logo. Het IE-team was ondertussen gegroeid naar 100 mensen in de 3 maanden durende ontwikkeling. IE3 werd ook meegeleverd met de Microsoft Office 97-cd-rom.
Internet Explorer 4.
Internet Explorer 4 werd uitgebracht in september 1997. De integratie van de browser in het onderliggende besturingssysteem was verbeterd. Het installeren van IE4 onder Windows 95 of Windows NT 4 en het gebruiken van Windows Desktop Update resulteerde in het vervangen van de standaard Windows Explorer door een versie die meer gelijk was aan Internet Explorer. De diepe integratie in Windows was aanleiding voor diverse rechtszaken. Internet Explorer 4 introduceerde de ondersteuning voor "Group Policies", dit geeft bedrijven de toegang om instellingen van de browser te blokkeren voor gebruikers. In IE4 werd "Internet Mail and News" vervangen door Outlook Express. Microsoft Chat en een verbeterde versie van NetMeeting waren ook meegeleverd. IE4 werd ook standaard meegeleverd met Windows 98. IE4.5 bracht nieuwe functies zoals betere 128 bit-encryptie. Ook werd de stabiliteit dramatisch verbeterd. Ook stelde Microsoft porteringen voor Solaris 2.5.1 en andere Unix-besturingssystemen vrijelijk beschikbaar.
Met de introductie van IE4 begon de browseroorlog.
Internet Explorer 5.
Internet Explorer 5, vrijgegeven op 18 maart 1999, was meegeleverd met Windows 98 SE en werd ook gebundeld met Office 2000. Deze versie bracht ondersteuning voor bi-directional tekst, ruby-characters, XML, XSLT en de mogelijkheid om websites op te slaan in het MHTML-formaat. IE5 was gebundeld met Outlook Express 5. Ook werd XMLHttpRequest gelanceerd. Dit was de laatste 16 bit-versie van IE. IE5.01, een versie die enkele bugs moest oplossen, werd meegegeven met Windows 2000 en werd vrijgegeven in december 1999. IE5.5 volgde in juli 2000. In deze versie was de printerpreview verbeterd. Ook was de ondersteuning voor CSS en HTML verbeterd. Deze versie was gebundeld met Windows Me. Versie 5 was tevens de laatste versie van IE die beschikbaar was voor Mac en UNIX. Ondertussen groeide het IE-team tot 1.000 mensen in 1999. Een laatste versie, Internet Explorer 5.6, werd vrijgegeven op 18 augustus 2000 en was exclusief voor Windows Whistler.
Internet Explorer 6.
Internet Explorer 6 werd vrijgegeven op 27 augustus 2001, enkele maanden voor Windows XP. Deze versie bracht ondersteuning voor DHTML, CSS level 1, DOM level 1 en SMIL 2.0. De MSXML-engine was ook bijgewerkt naar versie 3.0. Verder was er ook een nieuwe versie van de Internet Explorer Administration Kit (IEAK) meegeleverd, Media bar, Windows Messenger-integratie, automatische afbeelding, P3P en een nieuwe interface voor Windows XP toegevoegd die beter paste bij de Windows XP interface "Luna". Internet Explorer 6 SP1 verbeterde vele lekken en werd meegeleverd met Windows XP SP1. In 2002 werd het Gopher protocol standaard uitgeschakeld, de ondersteuning ervoor werd in Internet Explorer 7 definitief verwijderd. Internet Explorer 6 SP2 werd vrijgegeven op 6 augustus 2004, samen met Windows XP SP2 een ook deze release verbeterde enkele beveiligingslekken, ook de knoppen in IE werden gewijzigd. Internet Explorer 6 beschikte ook over een nieuw logo, de blauwe e was lichter geworden en kreeg een 3D-uiterlijk. In vroege versies van Windows Vista werd Internet Explorer 6.05 meegeleverd. Deze versie werd nooit uitgegeven.
Microsoft raadt IE6 intussen af en meldt dat gebruikers van de browser moeten upgraden naar Internet Explorer 8, de laatste IE voor Windows XP. Sommige bedrijven hebben nog niet geüpgraded, omdat ze bijvoorbeeld Windows 2000 gebruiken. De laatste IE voor die versie van Windows was versie 6. Microsoft heeft ook een website gelanceerd, https://web.archive.org/web/20110304205645/http://ie6countdown.com/, met als doel om het gebruik van Internet Explorer 6 wereld wijd onder de 1% te krijgen. In oktober 2014 had IE6 volgens IE6CountDown nog 1,7% in handen. België en Nederland hebben beide nog 0,2% marktaandeel voor Internet Explorer 6. China presteert het slechts met nog 5,2%. India staat voorlaatste met 1,2%. In november 2014 zakte Internet Explorer 6 onder het gestelde doel naar 0,96%.
Internet Explorer 7.
Internet Explorer 7 werd vrijgegeven op 18 oktober 2006. Nieuw was de verbeterde ondersteuning voor webstandaarden, getabd surfen, een zoekvak in de browser, ondersteuning voor IDN, een feedlezer en een antiphishingfilter. Met IE7 is Internet Explorer niet langer gekoppeld aan de Windows Shell. Internet Explorer 7 is gebundeld met Windows Vista en Windows Server 2008. Ook is het beschikbaar voor Windows XP Service Pack 2 en later, en Windows Server 2003 Service Pack 1 en later. Met versie 7 werd de volledige naam, Microsoft Internet Explorer, ook gewijzigd in Windows Internet Explorer. Internet Explorer 7.1 werd meegeleverd met de eerste bèta van Windows 7, maar in latere versies werd deze vervangen door Internet Explorer 8.
Internet Explorer 8.
Internet Explorer 8 werd vrijgegeven op 19 maart 2009. De ontwikkeling is gestart in augustus 2007. Op 5 maart 2008 kwam de eerste bèta uit voor het grote publiek. Op 27 augustus 2008 werd deze opgevolgd door bèta 2. IE8 wordt ondersteund voor Windows XP SP2 en SP3, Windows Server 2003 SP2, Windows Vista en Windows Server 2008. IE8 is meegeleverd met Windows 7. De eerste Release Candidate werd vrijgegeven op 26 januari 2009. Internet Explorer 8 "Final" kwam er uiteindelijk op 19 maart 2009. De ondersteuning voor RSS, CSS en Ajax verbeteren waren de prioriteiten van Microsoft voor IE8. IE8 voldoet veel beter aan de webstandaarden en bevat een volledige ondersteuning voor CSS2.1. Al deze aanpassingen zorgen ervoor dat IE8 slaagt voor de Acid2-test. Om problemen met compatibiliteit te voorkomen beschikte IE8 ook over een functie om de rendering van IE7 te gebruiken (de compatibiliteitsmodus). IE8 bracht ook een verbeterde ondersteuning voor JavaScript, toch slaagt IE8 niet voor de Acid3-test met 20/100. In IE8 werden ook functies als de Favorietenbalk, het SmartScreen-filter (om tegen phishing en malware te helpen beschermen), InPrivate Browsing (om te surfen zonder dat geschiedenis, tijdelijke bestanden of cookies werd opgeslagen) en WebSlices geïntroduceerd. Dit was de laatste versie voor Windows XP.
Internet Explorer 9.
Internet Explorer 9 is vrijgegeven op 14 maart 2011. De ontwikkeling van IE9 begon snel na de release van IE8. Op MIX 10 liet Microsoft een eerste Platform Preview van IE9 zien. Deze versie bevat geen gebruikersinterface en was bedoeld voor ontwikkelaars. Om de 6 weken kwam Microsoft met een nieuwe Platform Preview, 8 in totaal. De eerste bèta werd vrijgegeven tijdens een evenement in San Francisco met het thema "the beauty of the web" op 15 september 2010. De RC werd vrijgegeven op 10 februari 2011. Internet Explorer 9 "Final" werd vrijgegeven op 14 maart 2011.
Internet Explorer 9 is enkel beschikbaar voor Windows Vista SP2, Windows 7 en Windows Server 2008. Het ondersteunt nieuwe mogelijkheden van CSS3, ICC v2 en v4. Ook zijn de prestaties voor JavaScript verbeterd. Verder werd er ondersteuning voor hardwareacceleratie toegevoegd met Direct2D, DirectWrite en werd de volledige UI werd vernieuwd, samen met het logo, en werd er een nieuwe beschermingsfunctie genaamd "Application Reputation" aan het SmartScreen-filter toegevoegd. Hoewel IE9 eerst 95/100 scoorde op de Acid3-test, is dit door een wijziging van Acid3 in september 2011 veranderd in 100/100.
Internet Explorer 10.
Internet Explorer 10 wordt standaard meegeleverd met Windows 8. Het programma werd in april 2011 aangekondigd op MIX 11 in Las Vegas. Ook de eerste Platform Preview werd vrijgegeven. Er werd iedere 12 weken een Platform Preview vrijgegeven. De ondersteuning voor CSS3 en HTML5 werden drastisch verbeterd. Het SmartScreen-filter werd geïntegreerd met Windows zelf. Met Internet Explorer 10 vervalt de ondersteuning voor Windows Vista. Alleen Windows 7 en Windows 8 ondersteunen IE10. Internet Explorer 10 is sinds 15 augustus beschikbaar voor mensen met een MSDN- of Technet-account doordat deze gebundeld is met Windows 8. Sinds vrijdag 15 maart 2013 is de definitieve versie IE10 via Windows Update beschikbaar voor Windows 7.
Internet Explorer 11.
Internet Explorer 11 is onderdeel van Windows 8.1. In IE11 zijn er verbeteringen te vinden voor de ondersteuning van HTML5 en CSS3. Ook biedt IE11 ondersteuning voor het synchroniseren van tabbladen. De "user agent string" (UAS) van Internet Explorer heeft ook drastische wijzigingen ondergaan. Waar de browser vroeger nog codice_1 werd genoemd, is dit verkort naar codice_2. Ook is codice_3 toegevoegd aan de UAS. Microsoft zou dit hebben gedaan om ervoor te zorgen dat Internet Explorer geen oude CSS-code meer doorkrijgt zoals deze werd geschreven voor Internet Explorer 6 en 7. De compatibiliteitsmodus is ook gedeeltelijk verdwenen. Internet Explorer ondersteunt nu ook WebGL en SPDY. Verder is er een click-to-callfunctie toegevoegd. De Modern UI-versie van IE heeft een volledig nieuw jasje gekregen en bevat nu een downloadbeheerder. Ook is het nu mogelijk om mappen te gebruiken in favorieten. Verder ondersteunen vastgepinde websites nu ook andere formaten dan de standaard vierkante tegel die door Internet Explorer 10 wordt gebruikt en kunnen RSS-feeds worden toegevoegd aan deze tegels, zodat deze zich ook gedragen als Live-tegels. De Modern UI-app heeft ook een nieuwe functie genaamd "Leesweergave". Die toont de primaire content van een pagina zonder CSS in een weergave die makkelijker moet zijn om in te lezen. Deze kleur en lettergrootte van Leesweergave kan worden aangepast.
Op 8 april 2014 gaf Microsoft een bijgewerkte versie van Internet Explorer 11 uit onder het versienummer 11.0.7. Deze update voegde enkele nieuwe opties toe aan de ontwikkelaarshulpmiddelen. Het verbeterde de ondersteuning voor WebGL en ECMAScript 5.1. Ook werd het nieuwe "Enterprise mode" toegevoegd. Deze functie combineert de renderingengine van Internet Explorer 8 met de snelheid en veiligheid van Internet Explorer 11 en is gericht op bedrijven die vastzitten aan applicaties die ontwikkeld zijn voor IE8. Ook is de "Leesmodus"-knop in de Modern UI-versie van IE11 groter en heeft deze een blauwgekleurde achtergrond om beter in het oog te springen. Verder bevatte deze update nog diverse verbeteringen op het gebied van beveiliging, stabiliteit en snelheid. De update is onderdeel van Windows 8.1 Update. Het is de standaardversie voor Windows Phone 8.1 en wordt ook aangeboden voor Windows 7.
Op 10 juni 2014 gaf Microsoft Internet Explorer 11.0.9 uit, waarbij er verbeterde ondersteuning voor verticale lettertypen werd toegevoegd. De volgende grote update kwam er met versie 11.0.11 op 12 augustus 2014. De ontwikkelaarshulpmiddelen werden onder handen genomen en een groot aantal nieuwe functies werden toegevoegd. Verder werd de ondersteuning voor WebGL verbeterd en werd de basis gelegd voor ondersteuning van WebDriver, wat in een latere update volledig zou worden ondersteund. Ook werden enkele verbeteringen doorgevoerd in de beveiliging. Zo worden voortaan verouderde ActiveX-elementen standaard geblokkeerd, op Java na, die vanaf versie 11.0.12 zal worden geblokkeerd. Verder werden verschillende problemen hersteld. Microsoft kondigde ook aan dat het Update Tuesday voortaan vaker zal aangrijpen om nieuwe functies toe te voegen aan Internet Explorer.
Op 9 december 2014 gaf Microsoft opnieuw een grote update voor Internet Explorer 11 uit. Deze keer werden de ontwikkelaarshulpmiddelen aangepast. De interface werd voorzien van een update om de hulpmiddelen makkelijker in gebruik te maken. Verder werden nog diverse andere functies toegevoegd. Voor Windows 10 build 10240 leverde Microsoft dezelfde versie van Internet Explorer 11 mee als op Windows 8.1, enkel het build-nummer verschilde (10240 in plaats van 9600). Op 12 november 2015 rolde Microsoft de November Update uit naar Windows 10-gebruikers. Zij kregen als onderdeel daarvan Internet Explorer 11.0.25 versie 11.3.10586.0. Deze update bevatte verbeteringen aan de Enterprise Modus die in moet staan om compatibiliteit te garanderen met eerdere versies. Onder andere het beheer van compatibiliteitlijsten en wisselen tussen Internet Explorer en Microsoft Edge werd makkelijker gemaakt.
Internet Explorer 12.
Internet Explorer 12 (afgekort IE12) was een geplande versie van de webbrowser Internet Explorer, ontwikkeld door Microsoft. Het was bedoeld als de opvolger van Internet Explorer 11, dat uitgebracht werd in 2013, samen met Windows 8.1. Internet Explorer 12 zou de standaardbrowser zijn geworden op Windows 10. Later werd echter besloten om Microsoft Edge als standaardbrowser mee te leveren in het OS en Internet Explorer enkel de nieuwe engine van Edge mee te geven, maar ook die plannen werden gestaakt. Uiteindelijk werd Internet Explorer 11 zonder aanpassingen geleverd op Windows 10. De browser is een korte tijd beschikbaar geweest voor Windows 7 en Windows 8.1.
Microsoft kondigde Internet Explorer Developer Channel voor het eerst aan in een blogpost op de officiële Internet Explorer Blog, maar haalde de update voor de browser ook al aan op Microsoft Build 2014 en de status website van Internet Explorer. De eerste testversie is vrijgegeven op 16 juni 2014, bijna 1 jaar na de vrijgave van de eerste Internet Explorer 11-bèta. De Developer Channel-versie werd in oktober 2014 opgevolgd met de eerste Technical Preview. In de 3de Technical Preview werd Internet Explorer opnieuw voorzien van een update. Een laatste testversie werd vrijgegeven op 23 januari 2015.
Deze versie van Internet Explorer zou ondersteuning bieden voor HSTS, een encryptieprotocol. Ook ondersteuning voor HTTP/2 stond gepland. Het was de eerste versie sinds Internet Explorer 1 die een codenaam meekrijgt, namelijk Spartan. De ondersteuning voor WebGL zou verder uitgebreid worden, er zou ondersteuning komen voor ECMAScript 6 en de ondersteuning voor CSS3, HTML5 en JavaScript werd verder uitgebreid, samen met nog diverse andere wijzigingen en nieuwe API's, zoals de GamePad-API en Selection-API. Verder maakte Microsoft bekend op Microsoft Connect dat Internet Explorer 12 substantiële wijzigingen aan de interface zou bevatten.
Op 16 juni 2014 gaf Microsoft de eerste van een reeks Developer Channel-versies vrij. Deze versie van Internet Explorer bevatte ondersteuning voor de GamePad-API, verbeterde ondersteuning voor WebGL en ondersteuning voor WebDriver. Op 12 november 2014 werd in de derde Windows Technical Preview een nieuwe versie van Internet Explorer meegeleverd. Deze bevatte onder meer verschillende verbeteringen voor de ondersteuning van ECMAScript 6, een snellere JavaScript-engine en HTTP/2-ondersteuning. In deze update maakte Trident plaats voor Internet Explorers nieuwe Edge-renderengine. Microsoft kondigde later ook aan dat de versie 12 ook het begin zal zijn voor de ondersteuning van HTML5.1.
Op 24 maart 2015 kondigde Microsoft aan dat Windows 10 opnieuw voorzien zou zijn van Internet Explorer 11 en dat de browser, in tegenstelling tot de eerdere planning, niet voorzien zou worden van de nieuwe Edge-engine. In plaats daarvan zal Internet Explorer 11 blijven zoals het is in Windows 8.1. De opgegeven reden is dat op deze manier de compatibiliteit met eerdere versies beter wordt bewaard. Gelijktijdig werd aangekondigd dat "Project Spartan" ook geen gebruik zou maken van Internet Explorers Trident-engine.
Integratie.
Met de introductie van Windows 98 werd Internet Explorer meegeleverd als deel van het besturingssysteem. Dit was een omstreden zet, en aanleiding tot verschillende rechtszaken, waaronder de zeer grote mededingingsrechtszaak van 19 Amerikaanse staten en de Amerikaanse federale overheid.
De integratie van Internet Explorer leverde Microsoft het voordeel op dat men verschillende besturingssysteemfuncties, zoals het helpsysteem en de weergave van mappen kan weergeven door middel van HTML. Het betreffende Windowsonderdeel genereert dan HTML, waarna dit door Internet Explorer in beeld wordt omgezet.
Alhoewel dit voordeel onomstreden is, is de algemene visie dat dit niet de ware reden voor de integratie van Internet Explorer is geweest. Destijds was een aantal bedrijven bezig initiatieven te lanceren die voor Microsoft potentieel gevaarlijk waren. Zo waren onder andere Sun en Oracle bezig met een netwerkcomputer, die Java-applicaties via internet downloadde en uitvoerde. Gezien de platformonafhankelijkheid van Java zou dit een aanval op de positie van Microsoft zijn geweest.
Verder was de trend gaande veel meer applicaties via websites aan te bieden, zo hebben we tegenwoordig telefoongidsen, reisplanners, e-mailprogramma's en veel meer via het web. Ook deze zijn platformonafhankelijk.
Microsoft reageerde met onder andere de volgende maatregelen:
De bovenstaande maatregelen dienden dus in hoofdzaak om ontwikkelaars aanbod te laten ontwikkelen dat beter of alleen met Internet Explorer werkte. Ontwikkelaars doen dit echter alleen als het overgrote deel van hun doelgroep hier niet mee in de problemen komt. Met andere woorden, het was noodzakelijk dat iedere consument over de Internet Explorer-browser beschikte. De eenvoudigste manier is de browser met het besturingssysteem mee te leveren.
Deze tactiek was succesvol. Alhoewel Sun Microsystems door middel van een rechtszaak Microsofts variant van Java tot staan wist te brengen, lukte het Microsoft op andere gebieden haar doel te bereiken. Dit werd nog bevorderd doordat concurrent Netscape een flink stuk van zijn marktaandeel begon kwijt te raken aan Internet Explorer.
Besturingssystemen.
Internet Explorer heeft met zijn verschillende versies ook verschillende besturingssystemen ondersteund voor verschillende platformen. De meeste versies zijn enkel beschikbaar voor Windows, maar ook voor OS/2, Mac OS en UNIX zijn er versies beschikbaar geweest. De enorme groei van het internet heeft ervoor gezorgd dat het totaal aantal gebruikers bij een marktaandeel van 90% is gestegen van 60 miljoen mensen in 1997 naar 900 miljoen in 2007. Het resultaat was dat Internet Explorer 7 en later veel meer gebruikers had dan al zijn voorgangers bij elkaar opgeteld.
De lancering van IE7 zorgde voor een enorme daling in het marktaandeel van IE6. In februari 2007 had IE6 50% van de markt in handen, terwijl IE7 al 29% wist te veroveren in 4 maanden tijd. Op dit moment is Internet Explorer 5.x de versie van Internet Explorer die het meest aantal besturingssystemen heeft ondersteund, waaronder Mac OS 9, Mac OS X, Unix en alle ondersteunde Windowsversies in die tijd. Internet Explorer 5.0, 5.5, 6.0, 7.0 en 8.0 zijn ook nog geporteerd naar Linux door het IEs4Linux-project, maar deze waren onofficieel.
Microsoft Windows.
&lt;br&gt;
&lt;br&gt;
16 16 bit-versie.
&lt;br&gt;
² Internet Explorer Mobile 7 is een samentrekking van Internet Explorer 6, 7 en 8.
Overige.
£IE2 en 2.0.1 hebben System 7.0.1 of hoger nodig. Internet Explorer 2.1 vereist System 7.1 of hoger.
&lt;br&gt;
€ IE3.01 is meegeleverd in Mac OS 8.0 en 8.1; IE4.01 met Mac OS 8.5 en 8.5.1; IE4.5 met Mac OS 8.6 tot en met 9.0.4; IE5 met Mac OS 9.1 tot en met 9.2.2 en Mac OS X 10.0; IE5.1 let Mac OS X 10.1; IE5.2 met Mac OS X 10.2.
&lt;br&gt;
¥ IE5 Macintosh Editie vereist Mac OS 7.6 of hoger. IE5.1, 5.1.4, 5.1.5, 5.1.6 en 5.1.7 vereisen Mac OS 8.0 of hoger of Mac OS 7.6.1.
Marktaandeel.
Hieronder staat een tabel met statistieken over het gebruik van Internet Explorer wereldwijd, gemiddeld per jaar.
² Cijfers van de laatste maand, ter vergelijking. De kleurcodes zijn afgespiegeld tegenover het laatste volledige jaar.
Browseroorlog.
Er ontstond een ware browseroorlog tussen Internet Explorer en Netscape Navigator. Op verreweg de meeste sites verscheen hetzij het groene logo "Best seen with Netscape Navigator" of het blauwe logo "Best seen with Internet Explorer". Het eerste was sterk in trek bij hobbyisten en academici, het tweede vooral bij grote bedrijven. De technologieën begonnen steeds verder uiteen te lopen. Op de website van Netscape was een toenemend aantal plug-ins te downloaden om alle nieuw opkomende technieken zoals streaming video, audio, vector graphics en 3D toe te kunnen passen op voor Netscape geschikte websites. Veel websitebouwers prefereerden echter het gebruik van automatisch installerende ActiveX-plug-ins, die alleen geschikt waren voor Internet Explorer. Aldus ontstond de situatie dat een flink deel van de sites alleen nog maar optimaal met Internet Explorer werkte. Verder zag Netscape zich genoodzaakt regelmatig upgrades van Navigator te ontwikkelen om gelijke pas te blijven houden met de zich razendsnel ontwikkelende internettechnologie. Zelfs al was de download voor niet-commerciële gebruikers gratis, het was in die tijd voor veel telefoon-modemgebruikers simpelweg te duur om steeds zo'n grote Netscape-update te downloaden, of weer op zoek te gaan naar een plug-in.
Voor de consument was de afweging snel gemaakt. Een extra browser, plug-in of update downloaden die minder websites kon bekijken dan Internet Explorer was niet logisch. In een snel tempo verdrong Internet Explorer Netscape en andere browsers van de markt.
Rechtszaken.
Dit was aanleiding tot een serie rechtszaken. Aanvankelijk probeerde eerst Netscape via de rechter de integratie van Internet Explorer te stoppen. Aanvankelijk won men, in hoger beroep werd Microsoft weer vrijgesproken. Hierna was het de beurt aan de welbekende antimededingingszaak van de Amerikaanse federale overheid en 19 Amerikaanse staten.
Microsoft werd veroordeeld wegens schending van de concurrentiewetten en kreeg als straf een bevel tot opsplitsing. Het bedrijf moest zich opsplitsen in een bedrijf voor besturingssystemen en een bedrijf voor applicatiesoftware (waaronder Internet Explorer) om zo opnieuw machtsmisbruik te voorkomen.
In hoger beroep werden de bevindingen bevestigd, echter de straf werd onredelijk bevonden. Dit deel van het proces diende overgedaan te worden. In een door velen als verdacht geziene zet was de Amerikaanse justitie opeens bereid tot een schikking. Hierbij werd Microsoft verplicht meer informatie over zijn eigen producten te verschaffen, bepaalde software-onderdelen in licentie te verstrekken en beperkende maatregelen die zij afnemers van producten oplegt (afnemers van Windows zijn met name de grote pc-fabrikanten), op te heffen. Een controlerende instantie werd in het leven geroepen om hierop toezicht te houden.
Veiligheid.
Internet Explorer is een belangrijk doelwit voor krakers, wormen en virussen gebleken. Hiervoor zijn verscheidene redenen te noemen:
In reactie hierop heeft Microsoft de afgelopen jaren vrijwel maandelijks een of meer updates ("patches" genaamd) uitgebracht voor Internet Explorer, die kunnen worden geïnstalleerd met behulp van Windows Update. Als dit wordt verzuimd, zal een pc kwetsbaarder zijn voor virussen, wormen en andere malware.
Grote veranderingen kwamen met de komst van Windows XP Service Pack 2 op 10 augustus 2004, dat Internet Explorer voorzag van tal van beveiligingsverbeteringen, zoals een ingebouwde pop-up-blokkering en een informatiebalk en beveiligingswaarschuwingen, zodat de gebruiker beter beschermd en ingelicht wordt over (kwaadaardige) scripts.
Vanaf Internet Explorer 7 werd er nog meer beveiliging geïntroduceerd door het Phishingfilter/SmartScreen-filter, dat onveilige websites en downloads helpt blokkeren.
Internet Explorer-standalone.
Microsoft zegt dat het onmogelijk is om verschillende installaties van Internet Explorer op 1 en dezelfde computer te draaien. Sommige hackers zijn hier succesvol in geslaagd en maakten van Internet Explorer een standalone-applicatie.
Standalone-installaties.
Microsoft is gestopt met het uitbrengen van standalone-installaties voor Internet Explorer aan het publiek. Toch zijn er mensen die werken aan onofficiële procedures om de volledige installatie pakketten van Internet Explorer te downloaden. IE gebruikt een mogelijkheid die werd geïntroduceerd in Windows 2000, genaamd DLL-redirection, om oudere DLL's te kunnen laden.
Alternatieven.
Het is ook mogelijk om Internet Explorer te installeren in Wine:
Microsoft komt zelf ook met een eigen alternatief. Met Windows Virtual PC en Hyper-V op nieuwe versies van Windows, levert Microsoft versies van Windows met daarop Internet Explorer.
Compatibiliteitsmodus.
In tegenstelling tot de bewering van Microsoft dat er slechts één versie van Internet Explorer kan zijn geïnstalleerd op een computer, is dit vroeger toch anders geweest.
Eerder versies van Internet Explorer zoals versie 5 beschikte over een compatibiliteitsmodus. Hiermee kon na de installatie van Internet Explorer 5 Internet Explorer 4 worden geïnstalleerd (dit was ook mogelijk op de Mac met IE5 geïnstalleerd, hier kon met IE4.5 als tweede versie installeren). Internet Explorer 8 beschikt terug over dit principe maar werkt anders: de compatibiliteitsmodus is nu een functie van de browser.
Verwijderen.
Terwijl het mogelijk is om via het overzicht van geïnstalleerde updates in Windows upgrades van Internet Explorer te verwijderen, is dit niet mogelijk met de standaard meegeleverde versie. Dit zou aan de integratie in Windows liggen.
De verwijdering van een voorgeïnstalleerde versie van Internet Explorer werd voorgesteld in de mededingingszaak "United States v. Microsoft Corp." Een van Microsofts argumenten was dat Windows instabiel zou worden na het verwijderen van Internet Explorer.
Het verwijderen van Internet Explorer zou een aantal gevolgen hebben voor Windows. Programma's die gebruikmaken van bibliotheken die geïnstalleerd zijn door Internet Explorer zouden niet meer correct functioneren. Ook Windows Help en Ondersteuning zou niet meer werken na het verwijderen van Internet Explorer omdat dit gebruikmaakt van de browser-engine. In Windows XP en eerder, is het ook niet mogelijk om Microsofts Windows Update of Microsoft Update te gebruiken zonder IE. In een andere browser kan Windows Update niet worden aangeroepen. Sinds Windows Vista is Windows Update een onderdeel van het Configuratiescherm van Windows zelf. De automatische Windows Update is evenwel simpel buiten werking te stellen waarna men ad hoc en handmatig kan updaten met iedere andere browser.
Met Windows 7 heeft Microsoft de mogelijkheid toegevoegd om Internet Explorer 8 te verwijderen van Windows. De Internet Explorer-executable (iexplorer.exe) kan worden verwijderd zonder het beschadigen van Windows en onderdelen. Toch wordt Internet Explorer niet geheel verwijderd omdat Trident, de engine van Internet Explorer, door Windows wordt gebruikt voor onder andere de documentatie in Windows. Ook maken diverse programma's gebruik van Internet Explorer en is IE in Windows 8 nodig voor apps die in HTML en CSS kunnen worden geprogrammeerd.

</doc>
<doc id="12810" url="https://nl.wikipedia.org/wiki?curid=12810" title="Michigan">
Michigan

Michigan (IPA: "mɪʃɨgən") is een staat die zowel in de Grote Merenregio als het middenwesten van de Verenigde Staten van Amerika ligt. De standaardafkorting voor de staat is MI. De naam Michigan is de Franstalige vorm van het Ojibwe-woord "mishigamaa", dat "groot water" of "groot meer" betekent. Michigan is de op negen na dichtstbevolkte staat van de vijftig Amerikaanse staten en staat op de elfde plaats wat oppervlakte betreft (de grootste ten oosten van de Mississippi). Lansing is de hoofdstad, terwijl Detroit de grootste stad is. De bijnaam luidt "The Great Lakes State".
Michigan is de enige staat die bestaat uit twee schiereilanden. Het Benedenschiereiland, waar de naam Michigan oorspronkelijk naar verwees, heeft min of meer de vorm van een want. Het Bovenschiereiland is gescheiden van het Benedenschiereiland door de Straat van Mackinac, een 8 km brede engte die het Huronmeer met het Michiganmeer verbindt. De twee schiereilanden staan via de weg in verbinding met elkaar via de Mackinacbrug. De staat, die grenst aan vier van de vijf Grote Meren en aan het Saint Clairmeer, heeft de langste zoetwaterkustlijn van eender welke politieke subdivisie in de wereld. Bijgevolg is het een van de absolute leiders in het land op het vlak van pleziervaart. Michigan heeft 64.980 binnenmeren en vijvers. Op het grondgebied is men dan ook nergens meer dan 10 km van oppervlaktewater of 137 km van een Grote Meren-kustlijn verwijderd.
Wat nu Michigan is, was eerst bevolkt door verscheidene Indianenvolken, alvorens de Fransen het in de 17e eeuw koloniseerden en het deel ging uitmaken van Nieuw-Frankrijk. Nadat Frankrijk had verloren in de Franse en Indiaanse oorlog in 1762, kwam de regio onder een Brits bestuur, totdat het uiteindelijk toegevoegd werd aan de nog jonge Verenigde Staten na de Britse nederlaag in de Amerikaanse Onafhankelijkheidsoorlog. Het gebied was tot 1800 een deel van het grotere Noordwestterritorium, totdat westelijk Michigan deel ging uitmaken van het Indianaterritorium. In 1805 ontstond uiteindelijk het Michiganterritorium, dat bleef bestaan tot 26 januari 1837, toen het als de 26e staat toetrad tot de Unie. De staat Michigan groeide al snel uit tot een industrieel en handelscentrum in de Grote Merenregio, evenals een populaire bestemming voor immigranten.
Alhoewel Michigan een diverse economie ontwikkelde, is het alom bekend als het centrum van de Amerikaanse auto-industrie. Het is de thuishaven van 's lands drie grootste automobielbedrijven (General Motors, Ford en Chrysler), waarvan de hoofdzetels stuk voor stuk in de metropoolregio van Detroit liggen. Alhoewel het dunbevolkt is, is het Bovenschiereiland door zijn status als toeristische bestemming en door zijn overvloed aan natuurlijke grondstoffen ook economisch belangrijk, terwijl het Benedenschiereiland een centrum is voor productie, diensten en hoogtechnologische industrie.
Geschiedenis.
De Fransman Étienne Brûlé verkende het gebied voor Frankrijk in 1620 en was daarmee een van de eerste Europeanen die het gebied ontdekten. Het huidige Michigangebied stond, voordat het in 1763 definitief in Britse handen overging, onder controle van Frankrijk als deel van Nieuw-Frankrijk, het geheel van Franse bezittingen in Noord-Amerika. Franse namen als Detroit en Bois Blanc Island herinneren hier nog aan.
In 1805 werd Michigan gevormd als een apart territorium uit het toenmalige Noordwestterritorium. In 1835 speelde zich een grensconflict af met Ohio, de Toledo-oorlog, waarbij Ohio de stad Toledo en de "Toledo strip" van Michigan verkreeg. In hetzelfde jaar kreeg Michigan ter compensatie het Bovenschiereiland erbij (zie hieronder), dat voordien tot Wisconsin behoorde. Op 26 januari 1837 werd Michigan formeel, als 26e, een staat van de Verenigde Staten. Tijdens de Amerikaanse Burgeroorlog behoorde ze tot de kant van de Unie.
Geografie.
De staat Michigan beslaat 250.941 km², waarvan 147.255 km² land.
Michigan ligt aan vier van de vijf Grote Meren, te weten Huronmeer, Bovenmeer, Michiganmeer en Eriemeer. In het noorden grenst de staat aan Canada, in het noordwesten aan Wisconsin en in het zuiden aan Indiana en Ohio. Het Isle Royale in het Bovenmeer behoort ook tot Michigan.
Het hoogste punt van de staat is de top van Mount Arvon (603 m).
Het grootste deel van de staat ligt in de "Eastern"-tijdzone, doch een klein gedeelte van het Upper Peninsula ligt in de "Central" tijdzone.
Demografie.
In 2000 telde Michigan 9.938.444 inwoners (40 per km²) waarvan meer dan 70% in een stedelijk gebied woont. De belangrijkste steden zijn Detroit, dat verreweg de grootste is, de hoofdstad Lansing en Grand Rapids.
Sommige county's in Michigan worden bevolkt door grote groepen Nederlandse immigranten, vooral boeren, die in sommige county's zelfs een meerderheid in de etnische minderheid vormen. Veel "Dutch-Americans" wonen in Grand Rapids en Holland.
Bestuurlijke indeling.
Michigan is onderverdeeld in 83 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. De gouverneursverkiezing van 2018 werd gewonnen door Gretchen Whitmer van de Democratische Partij. Zij trad in januari 2019 aan als gouverneur van Michigan.
De wetgevende macht bestaat uit het Huis van Afgevaardigden van Michigan ("Michigan House of Representatives") met 110 leden en de Senaat van Michigan ("Michigan Senate") met 38 leden.
Onderwijs.
Michigan kent twee universiteitssystemen: de Universiteit van Michigan en de Michigan State University. Verder zijn er onder meer het Calvin College en het Hope College, twee liberal arts colleges, die vergelijkbaar zijn met een universiteit. Een onderdeel vormt de School of Music, Theatre &amp; Dance die de Stearns Collection of Muscical Instruments bewaart, met 2500 historische en moderne muziekinstrumenten uit de gehele wereld.
Bijnamen.
Naast "The Wolverine State" worden ook bijnamen zoals "The Great Lakes State", "The Automotive State", en "Water-Winter Wonderland" gebruikt.

</doc>
<doc id="12812" url="https://nl.wikipedia.org/wiki?curid=12812" title="Tennessee">
Tennessee

Tennessee (Cherokee: ᏔᎾᏏ "ta-na-si") is een staat in het zuidoosten van de Verenigde Staten, waarvan Nashville de hoofdstad is. De standaardafkorting is "TN".
De bijnaam, "Volunteer State", ontstond in de eerste helft van de negentiende eeuw doordat de staat veel vrijwilligers leverde voor de Oorlog van 1812 (met name tijdens de Slag bij New Orleans) en de Mexicaans-Amerikaanse Oorlog. Tijdens de Amerikaanse Burgeroorlog kwamen zowel de meeste soldaten van de Unie als van de Confederatie uit Tennessee.
Geschiedenis.
Het gebied dat nu Tennessee heet werd al rond 10.000 jaar voor Chr. bewoond door de Paleo-indianen. De eerste Europeanen waren de Spaanse conquistadors die in de 16e eeuw het gebied rond de Mississippi verkenden. O.a. Hernando de Soto, Tristán de Luna en Juan Pardo. Pardo was degene die een dorp beschreef met de naam "Tanasqui" waar de naam Tennessee van afgeleid is. Waarschijnlijk raakte het gebied ontvolkt door Europese ziektes waarna de Cherokee het innamen. In 1757 bouwen Britse kolonisten in het oosten een tijdelijke nederzetting met de naam " Fort Loudoun". Na die tijd werd het gebied steeds vaker bezocht door jagers, waardoor het ook steeds beter in kaart gebracht werd.
In 1772 stichtten een groep Engelsen de Watauga Association. Dit was een vrije republiek in het uiterste noordoosten van Tennessee. Dit wordt wel gezien als het eerste stukje vrije Verenigde Staten. In 1776 werd het geannexeerd door North Carolina.
Van 1775 tot 1783 werd de Amerikaanse Onafhankelijkheidsoorlog uitgevochten. Het oosten van Tennessee werd hierna officieel aan North Carolina toegekend. In 1784 riepen acht counties (wederom in het uiterste oosten van wat nu Tennessee is) onafhankelijkheid uit en vormden zij de State of Franklin. Dit gebied zou in 1790 opgaan in het nieuw gevormde Southwest Territory. In 1796 werd dit gebied onder de naam Tennessee de 16e staat van de Verenigde Staten.
De volksheld Davy Crockett groeide op in het oosten van de staat en was eerst jager, verteller en hoofd van een militie. Van 1833 tot 1835 vertegenwoordigde hij Tennessee in het Huis van Afgevaardigden van het Amerikaans Congres. Toen Andrew Jackson de Indian Removal Act doorvoerde was hij een van de tegenstanders. Door deze wet werden de Cherokee gedeporteerd naar gebieden ten westen van de Mississippi.
Tijdens de Amerikaanse Burgeroorlog (1861 - 1865) koos de staat de kant van de Geconfedereerde Staten. De staat was hier wel verdeeld over en Tennessee was de laatste staat die naar de Confederatie overstapte. Het oosten trachtte nog een aparte staat te vormen en zich aan te sluiten bij de Unie. Tennessee leverde zowel voor de Confederatie als voor de Unie de meeste soldaten. Omdat de staat op de grens lag en vanuit Tennessee een aantal aanvoerroutes naar Mississippi en Alabama liepen werd in deze staat een aantal belangrijke slagen geleverd. Waaronder de Tullahomaveldtocht, de Slag bij Stones River, de Chattanoogaveldtocht en de Tweede slag bij Franklin. Na de burgeroorlog werd Tennessee als eerste Geconfedereerde staat weer toegelaten tot de Verenigde Staten. Dit gebeurde in 1866.
In 1933 werd, tijdens de Grote Depressie en in het kader van de New Deal, de Tennessee Valley Authority opgericht. Deze overheidsinstantie had als doel om een aantal stuwdammen te bouwen om zo niet alleen voor elektriciteit te zorgen maar vooral ook werkgelegenheid. Hierdoor werd de staat meteen de grootste producent van elektriciteit. In 1942 was dit een reden om hier het Oak Ridge National Laboratory op te zetten dat onderdeel was van het Manhattanproject.
Geografie.
De staat Tennessee beslaat 109.247 km², waarvan 106.846 km² land. Dat komt ongeveer overeen met anderhalf keer de Benelux. Het westen van de staat ligt in de "Central"-tijdzone, het oosten in de "Eastern"-tijdzone. Het zuiden van de staat wordt gerekend tot de Sunbelt.
Het oosten van de staat is bergachtig en ligt in de Appalachen. Hier bevindt zich ook de Clingmans Dome, waarvan de top met 2025 m het hoogste punt van de staat is. Dit gedeelte is ook bekend onder de naam Great Smoky Mountains. Het westen van de staat is vlakker.
De belangrijkste rivieren zijn de Tennessee, die de staat eerst van noord naar zuid en dan weer van zuid naar noord doorsnijdt, en de Cumberland die in het noorden stroomt.
Tennessee grenst in het noorden aan de staten Kentucky en Virginia, in het noordwesten aan Missouri, in het zuidwesten aan Arkansas, in het oosten aan North Carolina en in het zuiden aan Mississippi, Alabama en Georgia.
Tennessee wordt geografisch, cultureel en bestuurlijk ingedeeld in drie regio's ("Grand Divisions"): West-Tennessee, Midden-Tennessee en Oost-Tennessee. Oost-Tennessee wordt gedomineerd door de Appalachen en wordt van Midden-Tennessee gescheiden door het Cumberland Plateau en de grens van de tijdzone. Midden-Tennessee kent glooiende heuvels. West-Tennessee ligt in de laagvlakte van de Mississippi. Het vijf leden tellende Hooggerechtshof van de staat mag uit elk van de drie delen maar maximaal twee rechters hebben en moet regelmatig in elke regio samenkomen.
De belangrijkste steden zijn Memphis, Nashville (de hoofdstad en grootste stad), Knoxville, Chattanooga en Clarksville.
Muziek.
Tennessee heeft een grote rol gespeeld in de muziekwereld. De staat staat bekend om de blues, rock-'n-roll, countrymuziek en rockabilly. Zo wordt Beale Street in Memphis gezien als de plek waar de blues is ontstaan. In diezelfde stad is ook Sun Records gevestigd waar een aantal grote namen in de muziekwereld hun carrière begonnen, zoals Elvis Presley, Carl Perkins, Jerry Lee Lewis, Johnny Cash en Roy Orbison.
Nashville wordt, mede door het radioprogramma Grand Ole Opry dat al sinds 1927 wordt uitgezonden, de hoofdstad van de countrymuziek genoemd. Het plaatsje Bristol, dat op de grens met Virginia ligt, wordt gezien als de geboorteplek van dit muziekgenre.
In Norris bevindt zich het cultuurhistorische openluchtmuseum 'Museum of Appalachia', met een collectie van allerlei artiesten, waaronder een vaste expositie van Uncle Dave Macon.
Economie.
De belangrijkste sectoren in de economie zijn landbouw (met name soja), veeteelt, industrie (Volkswagen heeft er een fabriek), elektriciteit en het toerisme. De toeristen komen vooral voor de nationale parken in het oosten van de staat en voor de musea over de muziekgeschiedenis zoals bijvoorbeeld Graceland.
De whisky van Jack Daniel's is wellicht het bekendste product uit de staat. Verder heeft FedEx zijn hoofdkantoor in Memphis.
Bestuurlijke indeling.
Tennessee is onderverdeeld in drie regio's (de zogenaamde "Grand Divisions") en 95 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. De gouverneursverkiezing van 2018 werd gewonnen door Bill Lee van de Republikeinse Partij. Hij trad in januari 2019 aan als gouverneur van Tennessee.
De wetgevende macht bestaat uit het Huis van Afgevaardigden van Tennessee ("Tennessee House of Representatives") met 99 leden en de Senaat van Tennessee ("Tennessee Senate") met 33 leden.
Tijdens de Amerikaanse presidentsverkiezingen stemmen de inwoners meestal bij meerderheid voor de Republikeinse kandidaat.

</doc>
<doc id="12813" url="https://nl.wikipedia.org/wiki?curid=12813" title="New Hampshire">
New Hampshire

New Hampshire is een van de vijftig staten van de Verenigde Staten van Amerika, gelegen in het noordoosten. Het is de 5e kleinste staat naar oppervlakte en met 1,3 miljoen inwoners de 10e kleinste naar bevolkingsaantal.
De staat is een van zes relatief kleine staten die samen New England vormen. New Hampshire grenst aan Massachusetts in het zuiden, Vermont in het westen, Maine en de Atlantische Oceaan in het oosten en de Canadese provincie Quebec in het noorden. In het zuidoosten heeft de staat een korte kuststrook, de regio Seacoast. Landinwaarts liggen in het zuiden de Merrimack-vallei en de regio Monadnock en verder noordwaarts de regio Lakes en het gebied Dartmouth-Lake Sunapee. In het noorden bevinden zich de White Mountains van New Hampshire, en in het uiterste noorden de dunbevolkte Great North Woods. Mount Washington (1917 m) in de White Mountains is de hoogste bergtop van New England. De Connecticut-rivier vormt de grens met Vermont, de Merrimack doorsnijdt New Hampshire in het zuiden. De staat is zeer bosrijk.
Vóór de Europese kolonisatie van Amerika woonden er verschillende Abenaki-indianenstammen in de streek. Engelsen en Fransen verkenden het gebied begin 17e eeuw en in 1623 koloniseerden de Engelsen New Hampshire. In 1776, tijdens de Amerikaanse Onafhankelijkheidsoorlog, was het de eerste Britse kolonie in Noord-Amerika die een eigen regering stichtte en dito grondwet invoerde, vrij van Brits gezag. Later datzelfde jaar vormde New Hampshire als een van de dertien koloniën de Verenigde Staten.
De meeste New Hampshirites leven in het uiterste zuiden, waar het makkelijk pendelen is naar Massachusetts en meer bepaald naar Boston. De grootste steden zijn Manchester (109.565 inwoners) en Nashua (86.494) en de hoofdstad Concord (42.695). De bevolking is relatief homogeen, met 94% blanken, voornamelijk van Ierse, Engelse en Franse origine. New Hampshire behoort tot de rijkste staten van het land. Tot begin 20e eeuw kende New Hampshire grote textiel- en papierindustrieën, maar die gingen teloor in de jaren 1930 en 40. Anno 2018 zijn de grootste sectoren vastgoed, zakelijke dienstverlening, industrie, overheid en zorg en welzijn. Toeristen bezoeken New Hampshire om te bergwandelen of aan wintersport te doen.
New Hampshire staat erom bekend dat ze, om de vier jaar, als tweede staat een voorverkiezing organiseert voor de presidentsverkiezingen. Vanwege de enorme aandacht heeft deze "primary" een buitengewoon grote invloed op het verdere vervolg van de voorverkiezingen. In de 19e en 20e eeuw stemde de staat in de meeste verkiezingen Republikeins, maar sinds 1992 is New Hampshire een swing state.
Geschiedenis.
Het gebied dat nu de staat New Hampshire heet, werd al in 1623 gekoloniseerd, slechts drie jaar nadat de Pilgrims in Massachusetts waren geland. Het is genoemd naar het Engelse graafschap Hampshire.
New Hampshire was een van de dertien koloniën die in de 18e eeuw in opstand kwamen tegen de Britse overheersing (zie: Amerikaanse Revolutie). In januari 1776 was het de eerste staat die zich volledig onafhankelijk van de Britten verklaarde. Op 21 juni 1788 ratificeerde New Hampshire als negende staat de Grondwet van de Verenigde Staten. Tijdens de Amerikaanse Burgeroorlog stond New Hampshire aan de kant van de Unie.
In 1944 werd in Bretton Woods een internationale conferentie gehouden, waarop de financiële inrichting van de vrije wereld werd geregeld. Oprichting van het Internationaal Monetair Fonds en de Wereldbank.
New Hampshire was in 2009 de vierde staat van de Verenigde Staten die het homohuwelijk legaliseerde.
Geografie.
De staat New Hampshire beslaat 24.239 km², waarvan 23.249 km² land. De staat ligt in de "Eastern"-tijdzone.
New Hampshire ligt aan de Atlantische Oceaan, alhoewel de kustlijn slechts 25 kilometer lang is. In het noorden grenst het aan Canada, in het westen aan de staat Vermont, in het oosten aan Maine en in het zuiden aan Massachusetts.
Grote stukken van de staat zijn berg- en heuvelachtig. Ongeveer een kwart van New Hampshire wordt in beslag genomen door de White Mountains. In dit gebergte ligt Mount Washington (1917 m), waarvan de top het hoogste punt is van de staat.
De belangrijkste rivieren zijn de Connecticut-rivier en de Merrimack-rivier.
Demografie en economie.
In 2000 telde New Hampshire 1.235.786 inwoners (51 per km²). Het bruto product van de staat bedroeg in 1999 44 miljard dollar.
De grootste steden zijn Manchester en Nashua.
Bestuurlijke indeling.
New Hampshire is onderverdeeld in 10 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. De gouverneursverkiezingen vinden elke twee jaar plaats. Dit in tegenstelling tot vrijwel alle andere Amerikaanse staten, waar een ambtstermijn voor gouverneurs vier jaar bedraagt. De huidige gouverneur van New Hampshire is Chris Sununu van de Republikeinse Partij. Hij werd verkozen in 2016 en in januari 2017 geïnaugureerd. In 2018 werd hij herkozen.
De wetgevende macht bestaat uit het Huis van Afgevaardigden van New Hampshire ("New Hampshire House of Representatives") met 400 leden en de Senaat van New Hampshire ("New Hampshire Senate") met 24 leden. Dit aantal leden is hoog in vergelijking met andere staten. Ze krijgen slechts een kleine vergoeding en zijn dus "vrijwilligers" waarvan de meesten gepensioneerd zijn.

</doc>
<doc id="12814" url="https://nl.wikipedia.org/wiki?curid=12814" title="Softwareontwikkelaar">
Softwareontwikkelaar

Een softwareontwikkelaar is een persoon die zich bezighoudt met het programmeren van software. Met de term kan ook een volledig bedrijf bedoeld worden. Een softwareontwikkelaar wordt ook wel programmeur, computerprogrammeur of applicatieontwikkelaar genoemd.
Een bedrijf dat software uitgeeft wordt een softwarebedrijf of een softwarehuis genoemd. De term applicatieontwikkelaar wordt bijna uitsluitend gebruikt voor een persoon die op een toegepast niveau programmeert, waar het aanspreken van bestaande software-componenten belangrijker is dan het begrijpen van technische details achter software.
In de begindagen van de computer hield een programmeur zich nog bezig met de hardware en programmeerde zij (het waren meestal vrouwen) de computer door het maken van de verbindingen, bijvoorbeeld door het plaatsen en verwijderen van stekkers en verbindingen. Tegenwoordig bestaan er programmeertalen die de programmeur veel hulpmiddelen aanreiken.
Het wetenschappelijk veld dat zich bezighoudt met softwareontwikkeling wordt software engineering genoemd. Dit is een vakgebied binnen de informatica.
Ontwikkelproces.
Het "ontwikkelen van software" is het totale proces van het schrijven van software. Dit bestaat uit een aantal stappen waarvan het eigenlijke programmeren stap twee, drie en vier beslaat. Niet voor ieder te ontwikkelen programma zijn alle stappen gebruikelijk, of zelfs maar relevant (lang niet ieder programma heeft een zo uitgebreide gebruiksinterface dat deze afzonderlijk geëvalueerd zal worden).
Deze stappen worden in grotere projecten doorgaans niet door dezelfde personen genomen. Bovendien worden niet al deze stappen uitgevoerd voor elk stuk software. Voor typische server software geldt over het algemeen dat er geen gebruikersinterface is in de betekenis zoals die hierboven wordt gebruikt.
De ervaring leert dat in dit traject het feitelijk programmeren, ook wel de implementatie genoemd, slechts 30 tot 35% van de tijd in beslag neemt. Een andere ervaring is dat "waar 1 programmeur 1 maand voor nodig heeft, doen 2 programmeurs in 2 maanden"; de stap naar teamwerk is een heel grote stap die in een niet al te groot project vaak averechts werkt. Een veelgebruikte benaming voor dit verschijnsel is de 'mythical man month'. Een vergelijking die vaak wordt gebruikt is dat 1 zwangerschap niet sneller kan verlopen door 9 vrouwen tegelijkertijd zwanger te laten zijn. Dit verschijnsel is een manifestatie van de onmogelijkheid om een bepaalde taak in kleinere taken onder te verdelen. Op een bepaald moment is de inspanning om te communiceren met de andere leden van een team zo groot dat de productiviteit van het totale team terugloopt als er meer mensen aan het team worden toegevoegd.
Berucht is ook de 80/20-regel: 80% van de applicatie wordt geschreven in 20% van de tijd. 80% van de tijd is nodig om de resterende 20% functionaliteit te ontwikkelen. In de praktijk betekent dit ook zoveel als: software is nooit af.
Ontwikkelmethodes.
Een softwareontwikkelmethode wordt gebruikt om het ontwikkelproces systematisch aan te pakken. De hierboven beschreven stappen hebben binnen de verschillende ontwikkelmethodes hun eigen plaats. Ontwikkelmethodes zijn in te delen in categorieën:
Een watervalmethode bestaat uit een aantal stappen die na elkaar worden doorlopen. Het eindresultaat van een stap is het beginpunt voor de volgende stap. Dit is de klassieke manier om automatiseringsprojecten aan te pakken. Een nadeel van deze methode is de doorlooptijd die nodig is om tot het eindresultaat te komen. Bovendien wordt uitgegaan van de veronderstelling dat bij de start van een project alle eisen en wensen bekend zijn. In de praktijk is dit over het algemeen niet het geval.
Iteratieve methodes lijken op watervalmethodes, maar gebruiken "iteraties" om delen van de functionaliteit te bouwen. Zo kan bijvoorbeeld eerst de functionaliteit rond de invoer van gegevens worden gemaakt en getest, waarna verder wordt gegaan met een iteratie waarin de uitvoer wordt gebouwd. Door deze onderverdeling in kleinere delen is het gemakkelijker om in te spelen op wijzigende eisen en wensen. Daarbij is de planning beter te controleren.
In de praktijk zijn verschillende methodes te combineren. Niet elke stap uit een bepaalde methode is verplicht.
Wel wordt elke stap methodisch uitgevoerd, het mag nooit zoiets zijn als 'we rommelen maar wat aan, en als het werkt zijn we blij', wat bij amateur-programmeurs wel regelmatig voorkomt.
Voorbeelden van softwareontwikkelmethodes zijn eXtreme Programming en Rapid Application Development.
Hulpmiddelen.
Programmeren.
Voor het maken van de software gebruikt de programmeur verschillende hulpmiddelen:
Een programmeur maakt vaak gebruik van een geïntegreerde ontwikkelomgeving (IDE) waarin teksteditor, compiler, debugger en vele andere softwareontwikkelgereedschappen geïntegreerd zijn.
Veel IDE's zijn voor slechts één technologie, vaak van dezelfde leverancier, geschikt. Enkele IDE leveranciers bieden hiervoor een oplossing, waarmee in één IDE met verschillende compilers of debuggers gewerkt kan worden.
Projectmanagement.
Om het hele softwareontwikkelproces te beheersen wordt vaak gebruikgemaakt van algemene projectmanagementsoftware, zoals programma's om Gantt-charts te maken, kosten te beheersen en communicatie binnen een groep te faciliteren (Group Support Systems). Om bij te houden welke fouten zijn gevonden en opgelost wordt vaak een issue tracker gebruikt.

</doc>
<doc id="12815" url="https://nl.wikipedia.org/wiki?curid=12815" title="Scanning tunneling microscopy">
Scanning tunneling microscopy

Scanning tunneling microscopy (STM) is een techniek waarmee men op atomaire schaal de topografie van een voorwerp kan bepalen. Hij is rond 1980 ontwikkeld door onderzoekers van de IBM-onderzoekslaboratoria. STM was een grote revolutie, omdat voor het eerst atomen één voor één in beeld kwamen. In 1986 ontvingen de ontwikkelaars, Gerd Binnig en Heinrich Rohrer, voor hun werk de Nobelprijs voor de Natuurkunde.
Werking.
De "scanning-tunnelingmicroscoop" of "rastertunnelmicroscoop" werkt niet met golven of deeltjes die een afbeelding maken van een object, maar met een naald (probe) waarvan de punt slechts een enkel atoom groot is. Deze naald wordt vlak boven het object gebracht, zo dichtbij dat de golffuncties van de naald en het object overlappen. Zodra dat het geval is treedt tunneling van elektronen op: elektronen kunnen door de ruimte tussen het object en de naald tunnelen, en er begint een stroom te lopen. Door het exponentiële verval van de golffuncties is de tunnelstroom sterk afhankelijk van de precieze afstand tussen het object en de naald; door de naald op of neer te bewegen kan de tunnelstroom worden ingesteld.
Om van scanning tunneling microscopy gebruik te kunnen maken, moet het object elektrisch geleidend zijn. Op basis van soortgelijke technieken zijn later andere microscopen ontwikkeld, bijvoorbeeld de atoomkrachtmicroscoop, die deze beperking niet hebben en dus op niet-geleidende voorwerpen werken.
Om de minuscule bewegingen uit te voeren die nodig zijn voor een scanning-tunnelingmicroscoop wordt gebruikgemaakt van piëzo-elektrische kristallen: dat zijn kristallen die krimpen en uitzetten onder invloed van een elektrische spanning.
Beeldvorming.
Om een beeld te maken wordt de naald in lijnen over het object bewogen. Tijdens deze beweging wordt geprobeerd om de tunnelstroom constant te houden. De verticale beweging die daarvoor nodig is geeft een beeld van de bergen en dalen op het oppervlak van het object.
Meting.
Door de spanning op de naald aan te passen en het effect op de tunnelstroom te meten, kan men eigenschappen van de atomen in het object leren kennen.
Atomen verplaatsen.
Met de scanning-tunnelingmicroscoop kan men niet alleen oppervlakken bestuderen, maar ook beïnvloeden: men kan atomen op het oppervlak van het object manipuleren - erbij zetten, verplaatsen en weghalen - door handig gebruik te maken van de naald en het elektrisch veld van de microscoop.

</doc>
<doc id="12818" url="https://nl.wikipedia.org/wiki?curid=12818" title="Boekenoogen">
Boekenoogen



</doc>
<doc id="12820" url="https://nl.wikipedia.org/wiki?curid=12820" title="Bodypainting">
Bodypainting

Bodypainting ('lichaamsbeschildering') is het verven van het lichaam ter versiering. Er bestaan vele stijlen en technieken maar in essentie komt het erop neer het lichaam en zijn vormen te gebruiken als ondergrond voor een schilderij, om de vormen door licht en schaduw andere dimensies te geven, of het lichaam weg te werken in een achtergrond, of als dier te 'vermommen'.
Soms wordt bodypainting gebruikt als een vervanging voor, of tijdelijke vorm van tatoeage. Bodypainting kan gebeuren op gedeelten, of op het hele lichaam. Wordt enkel het hoofd beschilderd, dan spreken we van "facepainting" of schminken, wat populair is bij kinderen op kinderfeesten, braderieën e.d.
"Bodypainting" bestaat al sinds de oudheid. Primitieve stammen versierden van oudsher hun lichaam met verf, bijvoorbeeld om rituele dansen uit te voeren, om gunsten van hun goden te verzoeken of huwelijken te sluiten.
"Bodypainting" is ook wel eens te zien op modeshows.
Corpsepainting.
In de lifestyle van sommige metalartiesten en -fans is "bodypaint" een cosmeticaverschijnsel onder de noemer "corpsepaint". Dit is ook het geval bij de (metal)gothics die zich gehuld in het zwart kleden en zich een doodsgelaat aanmeten. Zo wordt bijvoorbeeld ook het gezicht van de artiest Marilyn Manson bij optredens en media-aandacht een lugubere aanblik aangemeten. Bij het publiek vindt dit navolging.

</doc>
<doc id="12821" url="https://nl.wikipedia.org/wiki?curid=12821" title="MDI">
MDI



</doc>
<doc id="12824" url="https://nl.wikipedia.org/wiki?curid=12824" title="ICQ">
ICQ

ICQ was een instantmessagingtechnologie van het in juni 1996 opgerichte internetbedrijf Mirabilis. De online dienst kreeg in de jaren negentig snel bekendheid. Het OSCAR-protocol dat ICQ gebruikt is niet publiekelijk beschikbaar. America Online nam Mirabilis en ICQ in 1998 over.
ICQ is een drieletterwoord waarvan de Engelse uitspraak fonetisch gezien overeenkomt met het Engelstalige zinnetje: "I seek you" (in het Nederlands vertaald tot "Ik zoek je"). Mirabilis wilde met die naam duidelijk maken dat je met ICQ snel iemand kon vinden en realtime benaderen aan de hand van zijn of haar unieke identificatienummer, kortweg UIN.
Bij een chatverbinding tussen twee personen zag de gebruiker in de beginjaren in realtime wat de ander intikte.
Geschiedenis.
Hoewel het principe van instant messaging reeds vroeger werd gerealiseerd door programma's als Talk (op Unix-systemen) en IRC, was ICQ het allereerste instantmessagingplatform op het internet dat een grote doorbraak kende en instant messaging daarmee gemeengoed maakte.
Met de komst van Microsofts MSN Messenger nam de populariteit van het programma flink af.
ICQ werkt sinds 2003 met het gesloten OSCAR-netwerkprotocol van AOL, maar er zijn ook compatibele programma's zoals Trillian of Adium beschikbaar, gemaakt door derden.
In 2010 werd ICQ overgenomen door het Russische Digital Sky Technologies, dat onder meer ook achter VK Messenger zit.
Op 26 juni 2024 werd ICQ opgedoekt.

</doc>
<doc id="12827" url="https://nl.wikipedia.org/wiki?curid=12827" title="Icq">
Icq



</doc>
<doc id="12829" url="https://nl.wikipedia.org/wiki?curid=12829" title="Deucalion">
Deucalion



</doc>
<doc id="12830" url="https://nl.wikipedia.org/wiki?curid=12830" title="Developer">
Developer



</doc>
<doc id="12832" url="https://nl.wikipedia.org/wiki?curid=12832" title="Pyrrha">
Pyrrha



</doc>
<doc id="12833" url="https://nl.wikipedia.org/wiki?curid=12833" title="Serena Williams">
Serena Williams

Serena Jameka Williams (Saginaw, 26 september 1981) is een voormalig professioneel tennisspeelster uit de Verenigde Staten. Zij is de jongere zus van Venus Williams.
Williams is veelvoudig grandslamwinnares en heeft alle grandslamtoernooien in het enkelspel minimaal drie keer gewonnen. Zij veroverde in totaal 23 grandslamtitels in het enkelspel (het Australian Open zeven keer, Roland Garros driemaal, Wimbledon zeven keer en het US Open zesmaal): een record in het open tijdperk. Ondanks dit record heeft zij geen grand slam gehaald: het winnen van alle vier grandslamtoernooien in één kalenderjaar. Wel heeft zij tweemaal alle vier grandslamtoernooien opeenvolgend gewonnen, maar verdeeld over twee kalenderjaren. Williams heeft dit een "Serena slam" genoemd. In het vrouwendubbelspel won zij 14 grandslamtitels (allemaal samen met haar zus) en in het gemengd dubbelspel pakte zij er twee (samen met de Wit-Rus Maks Mirni). Daarnaast won zij vijfmaal de WTA Tour Championships, alsmede goud in het enkelspel op de Olympische Spelen 2012 in London. In het vrouwendubbelspel won zij samen met haar zus Olympisch goud in 2000, 2008 en in 2012. Zij maakte tevens deel uit van het team dat de Verenigde Staten de Fed Cup bezorgde in 1999 en zij won tweemaal de Hopman Cup, eenmaal aan de zijde van James Blake en eenmaal samen met Mardy Fish.
Williams heeft anno 2023 in 98 enkelspelfinales gestaan, waarin zij 73 keer aan het langste eind trok. In het vrouwendubbelspel reikte zij tot 25 finales, waarvan er twee verloren gingen.
Carrière.
1998.
In 1998 speelde Serena op alle grandslamtoernooien, en behaalde op Roland Garros haar beste resultaat: namelijk de vierde ronde. In het vrouwendubbelspel bereikte zij de derde ronde van het Australian Open en de eerste ronde van Wimbledon. In het gemengd dubbelspel won zij samen met de Wit-Rus Maks Mirni Wimbledon en het US Open.
1999.
In 1999 speelde Serena op drie grandslamtoernooien. Op het Australian Open en op Roland Garros werd zij telkens uitgeschakeld in de derde ronde. Op het US Open won de als zevende geplaatste Serena het toernooi voor de eerste keer door in de finale de als eerste geplaatste Zwitserse Martina Hingis met 6-3 en 7-6 te verslaan.
2000.
Aan het begin van het jaar 2000 verloor Serena in de vierde ronde van het Australian Open van de Russin Jelena Lichovtseva met tweemaal 6-3. Zij deed niet mee aan Roland Garros, maar op Wimbledon wist zij wel de halve finale te bereiken. Daarin verloor zij van haar zus en latere winnares, Venus, met 6-3 en 7-6. Serena en Venus behaalden later samen goud tijdens de Olympische Zomerspelen van Sydney door in de finale van het Nederlandse duo Miriam Oremans en Kristie Boogert te winnen. Op het US Open kwam Williams niet verder dan de kwartfinale: haar landgenote Lindsay Davenport versloeg haar met 6-4 en 6-2.
2001.
In 2001 bereikte Serena op zowel het Australian Open als Roland Garros de kwartfinale. Dat waren tot dat moment haar beste resultaten op die grandslamtoernooien. Ook op Wimbledon bereikte zij de kwartfinale, maar daar had zij een jaar eerder al de halve finale bereikt. Verder wist zij ook de finale van het US Open te bereiken, maar zij verloor daarin van haar zus Venus met 6-4 en 6-2. Aan het einde van het tennisseizoen won Serena het officieuze wereldkampioenschap door in de finale van de WTA Tour Championships in München van Lindsay Davenport te winnen: Davenport gaf namelijk forfait vanwege een blessure.
2002.
In 2002 werd zij de dertiende vrouw in de professionele tennisgeschiedenis (sinds 1968) die drie grandslamtoernooien in één kalenderjaar op haar naam schreef. Zij won Roland Garros, Wimbledon en het US Open door telkens haar zus in de finale te verslaan. In de finale van de WTA Tour Championships verloor zij echter van de Belgische Kim Clijsters met 7-5 en 6-3.
2003.
Zij werd – toen zij de titel op het Australian Open pakte – aan het begin van 2003 de negende vrouw in de tennisgeschiedenis die alle grandslamtoernooien minstens eenmaal gewonnen had. Ook werd zij de derde vrouw die achtereenvolgens vier grandslamtoernooien (alleen niet in hetzelfde jaar) won. Degenen die haar daarin voorgingen waren: Martina Navrátilová (1983-1984) en Steffi Graf (1993-1994). In dat jaar wist zij ook nog Wimbledon te winnen. Op Roland Garros strandde zij in de halve finale tegen de latere winnares, Justine Henin, en op het US Open speelde Serena niet.
2004.
In januari 2004 verscheen Serena niet op het Australian Open om haar titel te verdedigen. Wel bereikte zij dat jaar één finale in een grandslamtoernooi, namelijk dat van Wimbledon, maar zij verloor daarin van de toen slechts zeventienjarige Russin Maria Sjarapova, en dit met duidelijke cijfers: 1-6, 4-6. In het enkelspel won zij het toernooi van Miami, waardoor zij de eerste speelster werd sinds Steffi Graf die dat toernooi drie keer achtereenvolgens op haar naam wist te schrijven. Daarnaast won zij ook het toernooi in Peking, haar eerste titel in China. Serena bereikte eveneens de finale op de WTA Tour Championships, maar verloor die – net zoals op Wimbledon – van Sjarapova, ditmaal in drie sets: 6-4, 2-6 en 4-6. Opnieuw zag Williams een grote titel aan haar neus voorbijgaan, na Wimbledon.
2005.
In 2005 won zij haar zevende grandslamtoernooi: zij deed dat op het Australian Open. Het was haar tweede Australian Open-titel. In de finale versloeg zij haar landgenote en toenmalig nummer een van de wereld Lindsay Davenport in drie sets: met 2-6, 6-3 en 6-0. Op Roland Garros was zij afwezig en op Wimbledon en het US Open wist zij niet te imponeren: zij strandde in respectievelijk de derde en de vierde ronde. Dat jaar wist zij zich ook niet te kwalificeren voor de WTA Tour Championships.
2007.
Na 2006, een jaar van blessures en andere bezigheden, begon Serena 2007 onverwacht succesvol. Zij won namelijk de finale van het Australian Open met overmacht van Maria Sjarapova: 6-1 6-2.
2008.
Williams startte 2008 met haar aandeel in het team van de Verenigde Staten dat voor de vijfde maal de Hopman Cup in Perth won. Op het Australian Open verloor zij als titelverdedigster in de kwartfinale van de als derde geplaatste Servische Jelena Janković. In maart begon het weer te lopen en won zij de toernooien van Bangalore en Miami – vooral dat laatste toernooi was sterk bezet. Een maand later won zij op gravel het toernooi van Charleston en zij leek dan ook klaar te zijn voor Roland Garros. In Parijs werd zij in de derde ronde uitgeschakeld door de Sloveense Katarina Srebotnik. Tijdens het grandslamtoernooi van Wimbledon stootte zij door naar de finale. Daarin stuitte zij opnieuw op haar zus Venus. De zesde "Sister Act" werd met 7-5 en 6-4 gewonnen door laatstgenoemde. De teleurgestelde Serena won later op de avond nog wel samen met haar zus opnieuw de dubbelfinale van Wimbledon en zij beëindigde het seizoen door haar derde US Open te winnen. Zij won de finale daarvan tegen voornoemde Janković als revanche voor het begin van het tennisjaar (zie boven).
2009.
Het jaar 2009 startte voor Serena heel succesvol: zij won op het Australian Open zowel het enkelspel als het dubbelspel met haar zus Venus. Zij promoveerde hierdoor terug naar de eerste plaats van het vrouwenenkelspel. Zij kwam bovendien, en dit als zevende vrouw, in het rijtje van speelsters die minstens tien grandslamtoernooien in het enkelspel gewonnen hebben. Dit jaar lukte het Serena niet om haar titel in Miami te prolongeren, want in maart verloor zij daar in de finale van Viktoryja Azarenka. In het totaal had zij op dat moment reeds twintig grandslamtoernooien gewonnen. Op 20 april verloor zij echter haar eerste plaats op de wereldranglijst aan Dinara Safina, zus van voormalig tennisser Marat. In Rome werd zij al in de tweede ronde uitgeschakeld en in Madrid kwam zij ook niet verder dan de eerste ronde. Tijdens Roland Garros lukte het haar om de kwartfinale te bereiken, waarin zij in een bijzonder spannende partij met 7-6, 5-7 en 7-5 verloor van de latere winnares: Svetlana Koeznetsova, die in de finale brandhout maakte van voornoemde Safina. Op Wimbledon veroverde zij de titel voor de derde keer in haar loopbaan. Zij won er voor het eerst de finale van haar oudere zus Venus (met 7-6 en 6-2). In het vrouwendubbelspel won zij voor de vierde keer de titel met haar zus, door het Australische duo Samantha Stosur / Rennae Stubbs met 7-6 en 6-4 te verslaan. Op het US Open bereikte zij de halve finale, waarin zij werd uitgeschakeld door Kim Clijsters. Na deze wedstrijd kreeg zij een boete opgelegd vanwege wangedrag jegens een lijnrechter.
2010.
Serena begon het seizoen 2010 met een nederlaag in de finale van het toernooi van Sydney tegen de Russin Jelena Dementjeva. Op het Australian Open wist zij echter haar titel te verlengen: in de finale versloeg zij Justine Henin in drie sets. Hierdoor had Serena Williams een record bereikt: zij heeft met vijf overwinningen de meeste individuele titels ooit in het vrouwenenkelspel op het Australische grandslamtoernooi behaald.
Op Roland Garros bereikte zij de kwartfinale, waarin zij verloor van een te sterke Samantha Stosur, die later de finale zou verliezen van de Italiaanse Francesca Schiavone.
Begin juli veroverde zij haar vierde titel op Wimbledon (haar dertiende grandslam-enkelspeltitel in totaal) door in de finale de Russin Vera Zvonarjova duidelijk te kloppen.
Op 8 juli 2010 speelde zij een demonstratiewedstrijd in Brussel in het Koning Boudewijnstadion tegen Kim Clijsters in "The best of Belgium" tegen "The best of the World" ondanks een, zoals het zich liet aanzien, kleine blessure. Met haar linkervoet was zij een dag eerder in een restaurant in een glas gestapt en had achttien hechtingen gekregen. Door complicaties was zij de rest van het seizoen uitgeschakeld. Hierdoor verloor zij bovendien haar eerste plaats op de wereldranglijst.
2011.
De voetblessure verhinderde Serena nog ettelijke maanden om te spelen, en zij liet zowel de opening van het jaar in Australië als het volledige gravelseizoen aan zich voorbij gaan.
Pas in het grasseizoen schreef zij zich weer in voor toernooien, maar zij kwam niet verder dan de tweede ronde in Eastbourne, en de vierde ronde op Wimbledon. Haar ranking op de wereldranglijst zakte daarmee naar 169.
Terug op de harde banen in Noord-Amerika hervond zij haar oude vorm: kort na elkaar won zij de toernooien van Stanford en Toronto, waardoor zij steeg naar de 31e plaats.
2012.
Het tennisjaar 2012 begon teleurstellend voor de Amerikaanse: tijdens het toernooi van Brisbane verzwikte zij haar enkel in de kwartfinale. Het Australian Open heeft zij wel gespeeld, maar dit bleek geen succes, want zij verloor al in de eerste week van het toernooi. Zij maakte vervolgens haar rentree bij het toernooi van Miami, waar zij opnieuw in de kwartfinale sneuvelde, ditmaal tegen Caroline Wozniacki – de Deense voormalige nummer een van de wereld – die zodoende Serena voor de eerste maal in haar loop­baan wist te kloppen.
Op het graveltoernooi van Charleston in haar eigen land, waar zij traditioneel Roland Garros voorbereidt, won zij echter haar 40e titel in het enkelspel.
Haar 41e titel behaalde zij in mei van dat jaar door eenvoudig toenmalig 's werelds nummer één Viktoryja Azarenka op het blauwe gravel van Madrid te verslaan. Op Roland Garros werd zij in de eerste ronde verslagen, iets wat haar op grandslamtoernooien nooit eerder was overkomen – het was de Française Virginie Razzano wie de eer van dit unicum toekomt.
Haar 42e titel volgde snel: zij schreef nogmaals Wimbledon op haar naam door haar opponente, de Poolse Agnieszka Radwańska, in drie sets (met 6-1, 5-7 en 6-2) te verslaan. Het was haar 14e grandslam-enkelspeltitel, en haar vijfde op het gras van Wimbledon (waarmee zij haar zus evenaarde). En later op de dag wonnen zij samen ook nog eens (eveneens voor de vijfde maal) het dubbelspel aldaar, meer bepaald door in de finale het Tsjechische duo Andrea Hlaváčková en Lucie Hradecká in 1 uur en 17 minuten met 7-5 en 6-4 te kloppen.
Op de Olympische Spelen in Londen, eveneens te Wimbledon, slaagde zij er vervolgens in om ook weer zowel het enkel- als het dubbelspeltoernooi (opnieuw aan de zijde van haar zuster) te winnen, in de beide gevallen zonder setverlies.
Ook op het US Open trok Serena na een zinderende finale tegen Viktoryja Azarenka aan het langste eind. Na de enkelspeltitel op Wimbledon en een gouden medaille op de Olympische Spelen rondde de Amerikaanse op die manier een geweldige zomer af en kwam zij met vijftien grandslamzeges op drie eenheden afstand van de tennislegendes Martina Navrátilová en Chris Evert, die er beiden achttien wisten bij elkaar te slaan.
Aan het eind van dat tennisseizoen nam Serena voor de zevende maal deel aan de WTA Tour Championships. Zonder al te veel moeite bereikte zij daarin de finale, waarin zij zich revancheerde voor haar finaleverlies van Maria Sjarapova in 2004 door de Russin ditmaal te verslaan (6-4 en 6-3), en daarmee bleef zij zonder setverlies. Williams schreef zodoende voor de derde keer in haar loopbaan het WTA-kampioenschap op haar naam, na 2001 en 2009. Het was haar 46e WTA-titel, de zevende in 2012, een seizoen waarin Serena Williams slechts vier partijen verloor: op het Australian Open van Jekaterina Makarova, in Miami van Caroline Wozniacki, op Roland Garros van Virginie Razzano en in Cincinnati van Angelique Kerber. Als gevolg van dit uitzonderlijk seizoen werd zij door de Internationale Sportpersvereniging AIPS dan ook tot sportvrouw van 2012 verkozen.
2013.
Serena Williams startte het jaar goed met een overwinning op het toernooi van Brisbane. Aansluitend werd zij op het Australian Open echter in de kwartfinale verslagen door haar jonge landgenote Sloane Stephens. In Doha kon zij in een spannende ontmoeting titelverdedigster Viktoryja Azarenka niet beletten haar titel te prolongeren, maar de rankingpunten van die finaleplaats waren evenwel voldoende om haar concurrente te verstoten van de eerste plaats op de WTA-ranglijst. Met haar 31-jarige leeftijd werd Williams zodoende de oudste speelster ooit die op de nummer-één-positie heeft gestaan.
Op 8 juni won Serena de finale van Roland Garros door haar opponente Maria Sjarapova in twee sets te verslaan (tweemaal 6-4). Dit was nog maar de tweede keer dat zij dit grandslamtoernooi op haar naam wist te schrijven (haar eerste overwinning aldaar dateert nog van 2002). Op Wimbledon werd zij in de vierde ronde verrassend uitgeschakeld door de latere verliezend finaliste Sabine Lisicki uit Duitsland.
Op het US Open verlengde zij haar titel. Net als vorig jaar was Viktoryja Azarenka haar tegenstandster in de finale. De 7-5, 6-7 en 6-1 was goed voor haar vijfde US Open-titel.
2014.
Ook dit seizoen startte Williams in Brisbane, waar zij haar titel prolongeerde. Tijdens het Australian Open werd zij in de vierde ronde uitgeschakeld door Ana Ivanović. In Dubai bereikte Williams de halve finale, waarin zij de Française Alizé Cornet niet de baas kon worden. Na haar gebruikelijke boycot van het nochtans verplichte WTA-toernooi van Indian Wells kon zij in Miami zonder problemen haar titel prolongeren. Zij won dit toernooi zodoende voor de zevende keer, waarmee zij een van vier speelsters werd die hetzelfde WTA-toernooi zeven of meer keer wisten te winnen (naast Chris Evert, Martina Navrátilová en Steffi Graf).
Zij won nadien het toernooi van Rome, maar verloor aansluitend na een totale offday in twee sets (tweemaal 2-6) in de tweede ronde van Roland Garros van de twintigjarige Spaanse Garbiñe Muguruza.
Op Wimbledon verloor zij ook al in de derde ronde, te weten in drie sets van voornoemde Alizé Cornet opnieuw.
In september won zij dan weer wel voor de zesde en derde opeenvolgende keer in haar loop­baan het US Open door in de finale de Deense voormalig nummer een van de wereld Caroline Wozniacki te kloppen met tweemaal 6-3: haar 18e grandslamtitel.
2015.
In 2015 wist Serena Williams de eerste drie grandslamtoernooien van het jaar te winnen. Dit deed zij door achtereenvolgens Maria Sjarapova op het Australian Open, Lucie Šafářová op Roland Garros en Garbiñe Muguruza op Wimbledon in de finale te verslaan. Met de zege op Wimbledon kwam het totaal aan grandslamtitels van Williams op 21. Slechts twee tennisspeelsters hebben er meer op hun naam staan: Steffi Graf met 22 en Margaret Court met 24. Met haar overwinning op Wimbledon won Williams tevens voor de tweede keer in haar loop­baan alle vier de grandslamtoernooien op rij, doch niet in hetzelfde jaar – door haarzelf in 2003 betiteld als "Serena Slam", en nu ook door de pers als zodanig aangeduid.
Het winnen van een grand slam werd dit jaar net geen realiteit, doordat zij op het US Open in de halve finale werd uitgeschakeld door de Italiaanse Roberta Vinci. De rest van het jaar speelde zij niet meer; zelfs op de eindejaarskampioenschappen kwam zij haar titel niet verdedigen. Niettemin bleef zij op de eerste plaats van de wereldranglijst staan.
2016.
In dit olympisch jaar had Williams nog één keer de mogelijkheid om Steffi Graf te evenaren en een "golden slam" te winnen. Deze kans ging al meteen op het Australian Open aan haar neus voorbij doordat de Duitse Angelique Kerber haar in de finale in drie sets versloeg. In Indian Wells bereikte zij nogmaals de finale, maar nu was het de Wit-Russin Viktoryja Azarenka die haar daarin de weg naar toernooiwinst versperde. In Rome won Williams nog wel haar 70e enkelspeltitel. Op het tweede grandslamtoernooi van het jaar, Roland Garros, reikte zij andermaal tot de finale, waarin ze evenwel door de Spaanse Garbiñe Muguruza in twee sets werd overklast. Williams won dan weer wel het derde grandslamtoernooi van het jaar, Wimbledon (voor de zevende maal), in een revanche tegen Kerber door haar in de finale in twee sets te kloppen. Ze reikte vervolgens opnieuw tot de halve finale van de US Open, waarin zij echter in twee sets verloor van de Tsjechische Karolína Plíšková. Hierdoor ging tevens haar eerste positie op de wereldranglijst verloren. Deze werd overgenomen door voornoemde Kerber.
2017.
Williams begon het jaar in Auckland – daar werd zij in de tweede ronde uitgeschakeld door landgenote Madison Brengle. Daarna speelde zij het Australian Open, dat zij won door haar zus Venus te kloppen in twee sets. Hierdoor werd zij weer nummer één op de WTA-ranglijst. Zij heeft nu de meeste grandslamtitels in het enkelspel in het open tijdperk. In maart zou zij in Indian Wells en Miami spelen, maar zij had een blessure en kon niet meedoen. Op 19 april maakte zij bekend dat zij wegens zwangerschap de rest van het jaar niet meer zou spelen.
2018.
Ze gaf als titelverdedigster forfait voor het Australian Open, en deed dit ook voor de vierde ronde op Roland Garros (tegen Sjarapova), maar op Wimbledon bereikte ze wel weer de finale, die ze ditmaal in twee sets verloor van alweer Kerber. Op het US Open ten slotte was ze opnieuw in twee sets verliezend finaliste, ditmaal tegen de Japanse Naomi Osaka.
Gekoppeld aan haar zus Venus had Serena op 11 februari 2018 in Asheville haar - weliswaar onsuccesvolle - rentree gemaakt in het dubbelspel tegen Nederland in de Fed Cup.
Palmares.
Overwinningen op een regerend nummer 1.
Serena Williams heeft tot op heden zeventienmaal een partij tegen een op dat ogenblik heersend leider op de wereldranglijst gewonnen (peildatum 1 augustus 2019):
Persoonlijk.
Williams beviel op 1 september 2017 van een dochter, die zij kreeg met internetondernemer Alexis Ohanian, mede-oprichter van Reddit. De twee trouwden op 16 november 2017.

</doc>
<doc id="12837" url="https://nl.wikipedia.org/wiki?curid=12837" title="Eurovisiesongfestival 2003">
Eurovisiesongfestival 2003

Het Eurovisiesongfestival 2003 was het 48ste Eurovisiesongfestival. Het werd op 24 mei 2003 gehouden in Letland en gepresenteerd door Marie N (Marija Naumova) en Renārs Kaupers.
26 landen deden mee aan dit songfestival, destijds een record. Het was (voorlopig) de laatste editie die bestond uit één avond; sinds 2004 werden de halve finales ingevoerd.
Geschiedenis.
Voorafgaand aan het Eurovisiesongfestival was er vooral veel publiciteit rond de deelneemsters van Rusland, t.A.T.u., die in Europa al zeer bekend en populair waren, niet in de minste plaats vanwege het shockeffect dat ze probeerden te bereiken met hun voorgewende biseksualiteit. In de week in de aanloop naar het songfestival, repeteerde Lena Katina vaak alleen, omdat wederhelft Yulia Volkova al weken problemen met haar stembanden had. Op de avond zelf werd rekening gehouden met zelfs een vervangster van Yulia. Voordat ze begonnen met zingen, werden ze op luid boegeroep uit de zaal getrakteerd, mogelijk vanwege hun provocerende gedrag eerder die week. Ze hadden duidelijk moeite het lied zuiver te zingen. Onder druk van de EBU, die had gedreigd met diskwalificatie en met het uitzenden van repetitieopnames tijdens hun optreden, liet t.A.T.u. de kus volledig achterwege, die de dames van tevoren hadden aangekondigd te zullen tonen.
Een opmerkelijke deelnemer dit jaar was de Oostenrijker Alf Poier in een duidelijke poging het songfestival tot een lachertje te maken met zijn bordkartonnen muzikanten (vaak zijn wel muzikanten op het podium aanwezig maar spelen ze niet live), en een huppeldeuntje dat ging over hazen met korte neusjes en Vrouw Holle die haar kleding het liefst van wol breit die afkomstig is van Afrikaanse dromedarissen. Blijkbaar sloeg dit lied erg aan bij de kijkers, gezien de zesde plaats.
Een van de favorieten was Turkije, dat de in eigen land immens populaire Sertab Erener stuurde. Geheel tegen de Turkse Eurovisietraditie in dat de bijdrage altijd in het Turks zou moeten zijn, deelde zij de Turkse omroep mee dat zij alleen mee zou doen aan het songfestival als zij een nummer geheel in het Engels mocht zingen. Uiteindelijk mocht ze gaan en kwam met een nummer in de stijl van de "Turkpop". Op het podium werd Sertab omgeven door danseressen die samen met haar een buikdans uitvoerden.
Opnieuw zou het realityprogramma Operación Triunfo voor de Spaanse inzending zorgen. Dit jaar was Beth met haar opzwepende nummer "Dime" ("Tell me") in sommige polls de topfavoriet, naast t.A.T.u. Beth trad net na de Russinnen op. Ondanks de soms indrukwekkende en soepele choreografie, kon Beth op momenten maar met moeite haar stem in bedwang houden. Het zou erom spannen of zij haar favorietenrol waar zou kunnen maken.
De Belgische inzending Urban Trad bracht een lied dat qua stijl vooral tussen folk en new age gerekend moet worden. De band speelde live, het lied "Sanomi" werd in een niet-bestaande taal gezongen. De deelname van België verliep niet geheel vlekkeloos. Nadat de RTBF het lied gekozen had, gingen er geruchten dat zangeres Soetkin Collier extreemrechtse sympathieën zou hebben. Daarop besloot men dat zij vervangen moest worden.
Andere opvallende bijdragen waren onder andere Estlands Ruffus die zich helemaal niets aantrok van de Eurovisietradities en een britpop-nummer uitvoerde met een tekst over de typische jaren-80-stijl. De debutant Oekraïne zond Oleksandr Ponomarjov om 's lands eer hoog te houden met een nummer dat geschreven werd door de Israëlische Zvika Pik die ook Diva, het winnende nummer uit 1998, van Dana International had geschreven. Het dieptepunt van de avond was ongetwijfeld de Britse act, Jemini. Het kreeg geen enkel punt, wat in eigen land nogal voor wat consternatie zorgde. Sommigen, onder aanvoering van commentator Terry Wogan, geloofden dat dit in verband stond met het Britse besluit om de Verenigde Staten te steunen in de oorlog in Irak. Op de website van de BBC kwam echter naar voren dat in elk geval de fans van het songfestival het lied slecht vonden en het puntenaantal verdiend vanwege de slechte zangprestaties.
Voor Nederland trad Esther Hart aan. Na een nieuwe selectieprocedure in Nederland (meerdere voorrondes en een grootste finale in de AHOY) was Esther Hart duidelijk de favoriet van het Nederlandse publiek. Overigens had zij ook in het Verenigd Koninkrijk een lied ingestuurd maar trok dat terug na haar Nederlandse overwinning.
Aantal deelnemers.
In totaal deden er aan dit Eurovisiesongfestival 26 landen mee. Vanaf het Eurovisiesongfestival 2004 waren dit er nog meer, door de intrede van een halve finale, waardoor in principe alle landen die wilden, konden meedoen.
Puntentelling.
Voor de puntentelling werd weer een videopresentatie gebruikt. Het oproepen van de landen ging via beeldverbinding. Het oproepen van de landen ging op volgorde van deelname via beeldverbinding. Het geven van de punten gebeurde volgorde van laag naar hoog. Een van de presentatoren herhaalde het land en de punten in de taal (Frans of Engels) waarin ze gegeven werden en daarna herhaalde de andere presentator beide gegevens in de andere taal.
De gegeven punten werden zichtbaar gemaakt door deze achter de landnaam te plaatsen, vóór de totaalscore van het land. Nieuw dit jaar was dat de volgorde van de landen op beeld veranderde naarmate de puntentelling vorderde: steeds stonden de landen op volgorde van punten, waarbij de landen zonder punten op volgorde van oproepen bleven staan.
Tussen de jury's door werd de top vijf op het scherm getoond, vergezeld van beelden uit de "green room."
Tijdens de puntentelling leek het er in het begin even op dat de simpele ballade uit Noorwegen de gevaarlijke outsider ging worden, maar die rol werd snel overgenomen door België. Bijna niemand hield er rekening mee dat juist deze bijdrage lange tijd de ranglijst zou aanvoeren. Al snel zou het echter gaan tussen Turkije, Rusland en België, waarbij Turkije en België elkaar steeds afwisselden aan de koppositie. Rusland kon slechts af en toe ruiken aan de eerste plaats, maar bleef steeds steken op een tweede plaats. Het viel op dat Griekenland, dat normaal geen punten aan Turkije geeft, er nu 7 overhad voor de Turkse inzending. Ook Cyprus had punten over voor Turkije, zelfs 8.
Voordat Zweden, het een-na-laatste land dat punten mocht vergeven, aan de beurt was, lag België met 162 punten ruim voor op Rusland (150 punten) en Turkije (149 punten). Maar de Zweedse Kattis, die nog presentatrice was van de 2000 editie in Stockholm, gaf punt na punt aan landen, behalve België. Rusland kreeg 2 punten uit Zweden en Turkije 8, waardoor België weliswaar nog steeds voorstond (162 punten), maar Turkije was plotseling heel dichtbij gekomen met 157 punten. De laatste punten kwamen uit Slovenië, terwijl de spanning werkelijk om te snijden was. België werd als derde genoemd (3 punten dus) en kwam uit op 165 punten, waarop iedereen wachtte op het moment dat Turkije genoemd zou worden en met hoeveel punten. Dat werden er 10, zodat met luid gejubel in de zaal Sertab Erener als winnares uitgeroepen werd. Uiteindelijk zou het puntenverschil tussen de nummers 1, 2 en 3 minimaal zijn, zoals in de puntentabel te zien is: slechts drie punten tussen de nummers 1 en 3.
Oude bekenden.
Voor de vierde keer in de geschiedenis deed geen enkele deelnemer voor de tweede keer mee. In 1970, 1989 en 2001 stond een van de artiesten wel een jaar eerder als achtergrondzanger op het songfestival, nu was die eer weggelegd voor Karmen Stavec, al was het niet één jaar maar 5 jaar toen ze in 1998 achtergrondzangeres was voor Vili Resnik.
In Oostenrijk werd Petra Frey (ESF '94) 2de. Paul Giordimaina werd 9de in de Maltese selectie. Amila Glamočak (ESF '96) was 4de in Bosnië. Emilia Kokic van de Joegoslavische winnaar Riva strandde dit jaar in de Kroatische halve finale, in de finale werd Maja Blagdan (ESF '96) laatste. Ich Troje werd 6de in Duitsland, maar niet getreurd want ze wonnen de Poolse finale dit jaar. Ingrid Simons was vorig jaar nog een "Lady" van Sergio, maar deed nu met de groep Ebonique mee in Nederland, twee jaar geleden eindigde die groep nog 2de in de preselectie. In Noorwegen probeerden Kikki, Bettan &amp; Lotta het na vorig jaar gefaald te hebben in Zweden, ook hier lukte het hen niet. Koit Toome (ESF '98) werd 2de in Estland. Mălina Olinescu (ESF '98) strandde in de Roemeense halve finale. In Zweden weer bekend volk met Nanne Grönvall (ESF '96), Sahlene en Maarja vertegenwoordigden Estland al eens, zij strandden alle drie in de halve finale. In de Zweedse finale werd Jan Johansen (ESF '95) 2de aan de zijde van Pernilla Wahlgren, Jill Johnson (4de) en Afro-Dite die er vorig jaar nog bij waren 7de. In Slovenië werd Nusa Derenda (ESF '01) 2de.
Stemprocedure.
De meeste landen gebruiken televoting, waarbij de liedjes waar het meest op gestemd werd 12, 10, 8, 7, 6, 5, 4, 3, 2, 1 punten kregen. In geval van technisch problemen (zoals dit jaar in Ierland) en in landen waar televoting onmogelijk was gaf een jury van 16 mensen deze punten.
Verplicht terugtrekkende landen.
Ook al eindigde Duitsland op de 21e plek in 2002, het land mocht ook in 2003 meedoen aangezien het een van de grote geldschieters is op het songfestival. Daarmee nam het de plek van Macedonië in, die zich hierdoor met een 19e plek alsnog verplicht moest terugtrekken.

</doc>
<doc id="12838" url="https://nl.wikipedia.org/wiki?curid=12838" title="Venus Williams">
Venus Williams

Venus Ebony Starr Williams (Lynwood, 17 juni 1980) is een professioneel tennisspeelster uit de Verenigde Staten van Amerika. Zij is de oudere zus van Serena Williams. Venus heeft in het enkelspel tot nu toe vijf keer Wimbledon en twee keer het US Open gewonnen, en is bovendien viervoudig olympisch kampioene (in 2000 won zij er zowel het enkel- als het dubbelspel, en zowel in 2008 als in 2012 het dubbelspel). In het dubbelspel (telkens samen met haar zus) heeft zij alle grandslamtoernooien meerdere malen gewonnen, te weten: vier keer het Australian Open, twee keer Roland Garros, zes keer Wimbledon en tweemaal het US Open. In het gemengd dubbelspel won zij in 1998 met haar landgenoot Justin Gimelstob het Australian Open en Roland Garros. In de periode 1999–2016 en 2018 maakte Williams deel uit van het Amerikaanse Fed Cup-team – zij behaalde daar een winst/verlies-balans van 25–4. In 1999 ging zij met de beker naar huis. Ondanks een loopbaan met veel blessureleed en andere medische misère wordt zij beschouwd als een van de beste tennisspeelsters ooit.
Loopbaan.
Venus Williams debuteerde op 1 november 1994 bij het WTA-toernooi van Oakland. Zij won in de eerste ronde in twee sets (6-3 en 6-4) van haar 26-jarige landgenote Shaun Stafford. Williams stond in 1997 voor het eerst in een finale: op het US Open, waarin zij verloor van de Zwitserse Martina Hingis. In 1998 veroverde Williams haar eerste WTA-titel, op het toernooi van Oklahoma, door de Zuid-Afrikaanse Joannette Kruger te verslaan.
In 2000 behaalde Venus goud tijdens de Olympische Zomerspelen van Sydney: in de finale won zij van de Russin Jelena Dementjeva met 6-2 en 6-4. Daar in Sydney won Venus samen met haar zus Serena eveneens goud bij het dubbelspel: zij wonnen in een eenzijdige finale (6-1, 6-1) van het Nederlandse duo Miriam Oremans en Kristie Boogert. Op het US Open 2007 sloeg Venus Williams een record bij de opslag van de vrouwen: zij sloeg een opslag met 207,6 kilometer per uur. De zussen behaalden ook in 2008 de gouden medaille tijdens de Olympische Zomerspelen van Peking: zij wonnen in een al even eenzijdige finale (6-2, 6-0) van het Spaanse duo Anabel Medina Garrigues en Virginia Ruano Pascual. Bij de afsluiting van 2008 won Venus de WTA Championships in Doha, waardoor zij zich een jaar lang officieus wereldkampioene van het vrouwentennis mocht noemen.
In het najaar van 2011 werd bij haar de auto-immuunziekte syndroom van Sjögren geconstateerd. Zij lag hierdoor maanden uit de roulatie. Het was zelfs onzeker of zij ooit nog op haar oude niveau zou kunnen terugkeren, maar na maanden van revalidatie lukte het haar toch weer om bij de top terug te keren.
Tijdens de Olympische Zomerspelen van 2012 in Londen wonnen Venus en Serena Williams voor de derde keer goud: in de finale versloegen zij het Tsjechische koppel Andrea Hlaváčková en Lucie Hradecká met tweemaal 6-4.
In het enkelspel won Venus eenmaal olympisch goud, zeven titels op de grandslamtoernooien, eenmaal het eindejaarskampioenschap, plus 40 overige WTA-titels. Haar hoogste positie op de WTA-ranglijst is de eerste plaats, die zij bereikte in februari 2002 en die zij elf weken wist vast te houden, waarna zij werd onttroond door haar zuster Serena.
In het dubbelspel won Venus driemaal olympisch goud, veertien grandslamtoernooien, plus vijf overige WTA-titels, zonder uitzondering alle met haar zus Serena. Haar hoogste positie op de WTA-ranglijst is ook hier de eerste plaats, die zij bereikte in juni 2010 en die zij acht weken wist vast te houden, waarna zij werd onttroond door haar landgenote Liezel Huber.
In het gemengd dubbelspel won Venus twee grandslamtitels, plus een zilveren medaille op de Olympische Spelen in Rio de Janeiro.
Posities op de WTA-ranglijst.
Positie per einde seizoen:
Palmares.
Overwinningen op een regerend nummer 1.
Venus Williams heeft tot op heden veertienmaal een partij tegen een op dat ogenblik heersend leider van de wereldranglijst gewonnen (peildatum 22 augustus 2016):

</doc>
<doc id="12839" url="https://nl.wikipedia.org/wiki?curid=12839" title="Bodypainten">
Bodypainten



</doc>
<doc id="12840" url="https://nl.wikipedia.org/wiki?curid=12840" title="Westzaan">
Westzaan

Westzaan is een dorp en een voormalige gemeente in de Zaanstreek, dat in 1974 opging in de gemeente Zaanstad, in de provincie Noord-Holland.
Westzaan werd in 1811 zelfstandig, daarvoor was het het belangrijkste dorp van de Banne Westzaan. Hieraan herinnert nog het in opdracht van de Banne onder architect Johan Samuel Creutz gebouwde rechthuis in Lodewijk XVI-stijl, de constructie waarvan de periode 1781-1783 in beslag nam. Tussen 1816 en 1974 deed het dienst als gemeentehuis. In 2004 was het eigendom van een stichting en Rijksmonument. Voorts staat er een kruiskerk uit de 18e eeuw van architect Jan van der Streng. De kruiskerk had oorspronkelijk een toren, die in 1843 is ingestort. De toren is nooit herbouwd.
Het grootste deel van Westzaan bestaat uit lintbebouwing langs een dijk die de Polder Westzaan doorsnijdt. Het bestaat uit meerdere buurtschappen, van oorsprong waren dit Weiver, Kerkbuurt, Krabbebuurt, Zuideinde en het iets later ontstaande Noordeinde. Het Noordeinde wordt sinds de 20e eeuw Middel genoemd, wegens de samensmelting met het plaatje De Middel. Kerkbuurt wordt niet meer gezien als een eigen buurtschap omdat het het dorpscentrum is geworden van Westzaan. De Krabbebuurt wordt sinds de 20e eeuw de J. J. Allanstraat genoemd. Bij de overtoom bij Zuideinde is later de buurtschap Westzaner-Overtoom ontstaan.
Er zijn nog vijf molens in Westzaan. Allereerst de enige windpapiermolen ter wereld, molen De Schoolmeester. Daarnaast de enige nog complete pelmolen in de Zaanstreek, Het Prinsenhof, Het Vergulde Hart uit 1744 een klein zogenaamd speelmolentje waarin kinderen vroeger het ambacht van molenaar werd bijgebracht staat in vervallen toestand op het perceel achter Zuideinde 274. Tot slot tussen beide molens in staan op een eilandje de voormalige specerijmolen De Jonge Dirk en het kleine wipmolentje De Zwaan in de gouw. In de omgeving stond tot 1918 de molen De Veldmuis. Deze molen is sinds 2019 in herbouw, maar nu als woonhuis. De molen zal wel kunnen draaien, waarbij elektriciteit voor de woning wordt opgewekt.
Westzaan is samen met het nabijgelegen Oostzaan het oudste dorp in de Zaanstreek. Door deze twee dorpen is later Zaandam ontstaan. In Westzaan waren vroeger meer dan honderdvijftig molens.
Een bijnaam van Westzaners is Kroosduikers, daarom heet een van de basisscholen ook de "Kroosduiker".
Monumenten.
Een deel van Westzaan is een beschermd dorpsgezicht. 
Zie ook:

</doc>
<doc id="12841" url="https://nl.wikipedia.org/wiki?curid=12841" title="Atoomkrachtmicroscopie">
Atoomkrachtmicroscopie

Atoomkrachtmicroscopie (Engels: atomic force microscopy, meestal kortweg AFM genoemd) is een scanning probe microscopy-techniek om net als bij scanning tunneling microscopy met een sonde het oppervlak van een object op atomaire schaal te kunnen verkennen, maar dan zonder de beperking dat het object elektrisch geleidend moet zijn. In plaats van een tunnelstroom die constant wordt gehouden meet de AFM het doorbuigen van een bladveer ("cantilever") en corrigeert die zodat de naald een constante kracht van het oppervlak van het object ondervindt.
De atoomkrachtmicroscoop kan niet alleen worden gebruikt om het oppervlak te bestuderen, maar ook om het te beïnvloeden: men kan moleculen op het oppervlak van het object manipuleren door gebruik te maken van de naald van de microscoop.
Werking.
Een verend stripje met aan het uiteinde een scherp gepunte naald (ook wel tip genoemd) beweegt op zeer korte afstand boven het te onderzoeken object, waarbij de punt van de naald loodrecht op het oppervlak zowel in horizontale als in verticale richting in een rasterpatroon beweegt. Door de krachten tussen de tip en het object zal het stripje omhoog of omlaag bewegen. Om deze beweging zichtbaar te maken wordt het stripje met een lichtbron beschenen. Het gereflecteerde licht wordt onder een bepaalde hoek, die afhankelijk is van de hoogte, afgebogen. Deze hoek wordt met behulp van lichtgevoelige sensoren gemeten. Op deze manier kan het oppervlak driedimensionaal in beeld worden gebracht. De techniek om het oppervlak af te tasten is enigszins vergelijkbaar met die van een platenspeler.
Afhankelijk van de eigenschappen van de tip kunnen verschillende eigenschappen in kaart worden gebracht. Een elektrisch geladen tip registreert behalve de hoogte de elektrische lading; een magnetische tip registreert de magnetische eigenschappen van het testobject. In de loop der jaren is een heel scala aan gespecialiseerde probes ontwikkeld.
Het is niet eenvoudig om de minuscule doorbuigingen van het bladveertje te meten. In de eerste AFM's werd de doorbuiging gemeten met hulp van een mechaniek als uit een scanning-tunnelingmicroscoop die boven op het bladveertje werd gemonteerd. Later werd dit vervangen door een laser-interferometer, waarbij de laserbundel op het uiteinde van de bladveer gereflecteerd wordt. In de meest gangbare vorm wordt tegenwoordig de uitwijking van de laserbundel ten gevolge van de doorbuiging gemeten met een fotodiode met vier quadranten. Op deze manier kunnen zowel de doorbuiging als torsie van de bladveer gemeten worden. Hiermee kunnen dan respectievelijk de kracht loodrecht op het oppervlak en de wrijvingskracht tussen tip en oppervlak gemeten worden.
Veerarm.
De veerarm is gemaakt uit silicium en is nog net met het blote oog zichtbaar. De eigenlijke naald die aan het uiteinde van de arm het oppervlak aftast is niet zichtbaar met het blote oog. De gemeten kracht is zeer klein, in de orde van 10−9 Newton. Die kracht wordt niet direct gemeten maar aan de hand van de verbuiging van de veerarm. Tegenwoordig wordt het meest de optische meetmethode gebruikt waarbij een lichtbundel op de veerarm valt die door buiging van richting verandert. Die verandering is een maat voor beweging van de spits en daarmee het afgetaste oppervlak. De afbuiging is evenredig aan de uitgeoefende kracht: formula_1 (zie wet van Hooke).
Modes.
Deze opstelling kan op verschillende manieren toegepast worden:

</doc>
<doc id="12843" url="https://nl.wikipedia.org/wiki?curid=12843" title="Tunneling">
Tunneling

 

</doc>
<doc id="12844" url="https://nl.wikipedia.org/wiki?curid=12844" title="Programmeur">
Programmeur



</doc>
<doc id="12848" url="https://nl.wikipedia.org/wiki?curid=12848" title="Lindsay Davenport">
Lindsay Davenport

Lindsay Ann Davenport (Palos Verdes (Californië), 8 juni 1976) is een voormalig professioneel tennis­speelster uit de Verenigde Staten van Amerika, die vanaf eind jaren 90 van de 20e eeuw tot en met begin 2006 in de top tien stond.
Carrière.
Haar hoogste notering op de enkelspelranglijst was de nummer 1-positie. Die veroverde zij in 1998 voor de eerste maal. Eerder werd zij al nummer één in het dubbelspel (oktober 1997). Davenport veroverde tijdens haar loop­baan 55 titels in het enkelspel en 38 titels in het dubbel­spel. Zij won drie grandslamtitels in het enkelspel plus drie in het dubbelspel. Naast deze grote overwinningen behaalde zij in Atlanta in 1996 ook olympisch goud door in de finale de Spaanse Arantxa Sánchez Vicario te verslaan.
Op 14 december 2006 kondigde zij haar afscheid aan. Davenport speelde in 2006 weinig wedstrijden wegens een rugblessure. Zij was op dat moment tevens in verwachting van haar eerste kind, zoon Jagger Jonathan, van wie zij op 10 juni 2007 beviel.
Op 18 juli 2007 maakte Davenport bekend dat zij terugkeerde naar het proftennis. Meteen na haar terug­keer won zij op 16 september 2007 het WTA-toernooi van Bali. Begin 2009 maakte zij bekend niet deel te nemen aan het Australian Open omdat zij zwanger was van haar tweede kind, dochter Lauren Andrus, die op 27 juni 2009 geboren werd.
In 2010 keerde Davenport voor korte tijd terug naar het proftennis. Na nog twee dubbelspeltoernooien te hebben gespeeld, beëindigde zij haar loopbaan als actief tennisspeelster.
In 2014 werd zij opgenomen in de internationale Tennis Hall of Fame.
Posities op de WTA-ranglijst.
Positie per einde seizoen:

</doc>
<doc id="12850" url="https://nl.wikipedia.org/wiki?curid=12850" title="Differentiële psychologie">
Differentiële psychologie

Differentiële psychologie, de wetenschap van de psychologische verschillen tussen mensen en hoe die vast te stellen, wordt tegenwoordig behandeld onder persoonlijkheidsleer en de psychodiagnostiek.
Differentiële psychologie is een vroege tak van psychologie, die begin 20e eeuw internationaal is opgekomen naast bijvoorbeeld de psychotechniek. Grondleggers van dit vak waren de Duitse wetenschappers Wilhelm Wundt en William Stern en de Nederlandse wetenschapper Gerard Heymans. Stern richtte zich in eerste instantie op kinder- en jeugdpsychologie en naar de psychologie van misdadigers, en later meer algemeen op het fenomeen persoonlijkheid gaan richten. Met zijn boek "Die differentielle Psychologie in ihren methodischen Grundlagen" het paradigma van de persoonlijkheidskenmerken grondvestigde. Heymans was de eerste die zijn typologie, ook wel de kubus van Heymans, baseerde op empirisch onderzoek. Hij gebruikte daarbij biografieën van bekende personen en enquêtes.
In eerste instantie stond deze tak van psychologie in hoog aanzien, maar zij heeft in de 2e helft van de 20e eeuw aan belang ingeboet. 
Toonaangevende Nederlandse onderzoekers op dit gebied zijn Willem Hofstee en Boele de Raad, die onder andere hebben bijgedragen aan de theorie van de Big Five persoonlijkheidsdimensies.

</doc>
<doc id="12851" url="https://nl.wikipedia.org/wiki?curid=12851" title="Rooster">
Rooster



</doc>
<doc id="12852" url="https://nl.wikipedia.org/wiki?curid=12852" title="Beer">
Beer



</doc>
<doc id="12854" url="https://nl.wikipedia.org/wiki?curid=12854" title="Women's Tennis Association">
Women's Tennis Association

De Women's Tennis Association (WTA) – in 1973 opgericht door de Amerikaanse Billie Jean King – is de overkoepelende organisatie voor professionele tennisspeelsters.
Deze organisatie organiseert een serie van toernooien: de WTA-tour. In het mannentennis is het de ATP die instaat voor de organisatie van de toernooien en de begeleiding van de tennisspelers.
WTA-toernooien.
De volgende lijst geeft een overzicht van de WTA-kalender van 2011, inclusief de grandslamtoernooien.
Voor de kalender van 2012 zie WTA-seizoen 2012
Voor de kalender van 2013 zie WTA-seizoen 2013
Voor de kalender van 2014 zie WTA-seizoen 2014
Voor de kalender van 2015 zie WTA-seizoen 2015
Voor de kalender van 2016 zie WTA-seizoen 2016
Voor de kalender van 2017 zie WTA-seizoen 2017
Voor de kalender van 2018 zie WTA-seizoen 2018
Voor de kalender van 2019 zie WTA-seizoen 2019
Voor de kalender van 2020 zie WTA-seizoen 2020
Voor de kalender van 2021 zie WTA-seizoen 2021
Voor de kalender van 2022 zie WTA-seizoen 2022
Voor de kalender van 2023 zie WTA-seizoen 2023
Voor de kalender van 2024 zie WTA-seizoen 2024
WTA-klassement.
Het WTA-klassement wordt algemeen beschouwd als de officiële wereldrangschikking van de beste tennisspeelsters. Elke maandag (behalve tijdens meerweekse evenementen, zoals grandslamtoernooien en WTA 1000-toernooien) berekent de WTA de klassementspunten per speelster. In aanmerking komen de 16 beste toernooien gespeeld tijdens de laatste 52 weken.
In de geschiedenis van de WTA-rankings (sinds 1975) hebben al 29 dames de nummer 1-positie bekleed.
Speelsters die in groen zijn weergegeven zijn nog actief. De naam van de huidige nummer één op de wereldranglijst is vetgedrukt.
§ = Een periode ter lengte van 20 weken (maandag 16 maart 2020 tot en met zondag 2 augustus 2020) is niet meegeteld, omdat er in die periode niet werd gespeeld wegens de coronapandemie.
"De tabel geeft de status weer per zondag 27 oktober 2024."
Nummers 1 op het einde van het jaar.
Ook wordt op het eind van elk jaar de nummer 1 van het jaar bekendgemaakt en dat al sinds 1975. Een overzicht:
Prijzengeld (top 20).
Op elk toernooi kan een speelster een som geld verdienen. De grootte ervan hangt af (a) van de categorie van het toernooi en (b) van de ronde die de speelster bereikt heeft. Hoe hoger de categorie, des te hoger wordt het prijzengeld. En ook: hoe verder de speelster in een toernooi doordringt, des te groter zal de gewonnen som geld zijn. Hieronder staat een overzicht van de top 20 beste verdieners op het WTA-circuit.
16 beste damestennispartijen.
Ter gelegenheid van het 30-jarig jubileum van de WTA eind 2003 werden 16 partijen geselecteerd uit de voorgaande 30 jaar, om door zowel de fans als de pers de beste damespartij 'ooit' te kiezen. Na weken van stemmen (en meerdere stemronden) via internet koos de meerderheid van de tennisfans voor de finalepartij van Roland Garros 1999 tussen Steffi Graf en Martina Hingis. De pers koos voor de finalepartij van Roland Garros 1992 tussen Monica Seles en Steffi Graf. De 16 partijen die door de WTA waren geselecteerd waren de volgende (in chronologische volgorde):

</doc>
<doc id="12855" url="https://nl.wikipedia.org/wiki?curid=12855" title="Testleer">
Testleer



</doc>
<doc id="12856" url="https://nl.wikipedia.org/wiki?curid=12856" title="Alois Alzheimer">
Alois Alzheimer

Alois Alzheimer (Marktbreit, 14 juni 1864 — Breslau, 19 december 1915) was een Duits neuropatholoog en psychiater. Hij is vooral beroemd door de ziekte die in 1906 voor het eerst door hem beschreven werd en naar hem genoemd is, de ziekte van Alzheimer.
Biografie.
Studies.
Alzheimer werd geboren in het Beierse stadje Marktbreit in Duitsland. Hij doorliep de universiteiten van Aschaffenburg, Tübingen, Berlijn en Würzburg, waar hij in 1887 een academische graad in de studie geneeskunde haalde. In datzelfde jaar verdedigde hij zijn uit slechts 17 pagina's bestaande scriptie over oorsmeerklieren. De scriptie was gebaseerd op experimenteel onderzoek, uitgevoerd in het laboratorium van de destijds bekende Zwitserse fysioloog en histoloog Albert von Kölliker (1817-1905). 
Het volgende jaar 1888 bracht Alzheimer door met een geesteszieke vrouw, gedurende een reis van 5 maanden. Hierna voegde hij zich bij de staf van het stedelijk geestelijk verpleeghuis in Frankfurt am Main, de Städtische Irrenanstalt, geleid door Emil Sioli (1852-1922). Hier begon hij zijn studie in de psychiatrie en stortte zich volledig op zijn grote interesse, de neuropathologie. Reeds een jaar later kwam de bekende neuroloog Franz Nissl (1860-1919) in datzelfde verpleeghuis werken.
Nissl en Alzheimer.
Nissl en Alzheimer deden uitgebreid onderzoek naar de pathologie van het zenuwstelsel, in het bijzonder naar de normale en de pathologische anatomie van de hersenschors. Dit onderzoek resulteerde in het zes delen tellende werk "Histologische und histopathologische Arbeiten über die Grosshirnrinde" (Histologische en Histopathologische Studie van de Hersenschors), dat werd gepubliceerd tussen 1906 en 1918.
Er ontstond een hechte vriendschap tussen de twee doctoren die overdag met patiënten werkten en 's avonds en 's nachts achter de microscoopzaten.
In 1895 ging Nissl voor de vooraanstaande Duitse psychiater Emil Kraepelin (1856-1926) in Heidelberg werken, waar hij hem later opvolgde als hoofd van het ziekenhuis. Alzheimer werd in 1895 aangesteld als directeur van de Städtische Irrenanstalt, het psychiatrisch instituut in Frankfurt am Main. Daar ging hij door met onderzoek naar een verscheidenheid aan onderwerpen, met inbegrip van klinisch onderzoek naar de bipolaire stoornis en schizofrenie.
In 1902 nodigde Kraepelin, die "de Linnaeus van de psychiatrie" genoemd werd, Alzheimer uit om met hem te gaan samenwerken in de universiteitskliniek van Heidelberg, waar hij dus opnieuw werkte met Nissl. In 1903 vergezelde Alzheimer Kraepelin naar de universiteitskliniek van München, waar hij vertrouwd werd met de differentiële diagnose bij progressieve verlammingen. In 1904 verdedigde hij er zijn academisch proefschrift. In 1908 voegde hij zich bij de staf van het Psychiatrisch Instituut als buitengewoon hoogleraar en volgde Robert Gaupp op als directeur van het klinisch anatomisch laboratorium. Hierdoor verwierf het laboratorium zich al snel een internationale reputatie en werd het een ontmoetingsplaats voor vele belangrijke onderzoekers, onder wie Hans Gerhard Creutzfeldt (1885-1964), Alfons Maria Jakob (1884-1931), naar deze beiden is de ziekte van Creutzfeldt-Jakob genoemd, Fritz H. Lewy (1885-1950), Ugo Cerletti (1877-1963), Gaetano Perusini (1879-1915) en F. Lotmar.
Vruchtbare jaren.
Gedurende zijn jaren in München beschreef Alzheimer de ziekte die naar hem vernoemd is, maar hij deed eveneens microscopisch onderzoek naar andere ziekten van het zenuwstelsel. Hij beschreef onder andere de veranderingen in de hersenen bij arteriosclerose en het verlies van zenuwcellen bij de ziekte van Huntington, dat Alzheimer het meest aantrof in een inwendig deel van de grote hersenen, in het corpus striatum. Alzheimer onderzocht ook veranderingen in de hersenen bij epilepsie. Hij beschreef onder andere een uitgebreid verlies van zenuwcellen in de hippocampus, de zogenoemde ammonshoornsclerose, bij een groot aantal patiënten met epilepsie. Al in 1907 suggereerde hij tijdens een lezing dat het verlies van zenuwcellen de ziekte niet veroorzaakte, die hij "de aanvallen" noemde, maar door de aanvallen zelf werd veroorzaakt. Dit is door latere onderzoeken bevestigd.
De man met de sigaar.
De 10 jaar in München als hoofd van het anatomisch laboratorium waren Alzheimers beste jaren. Studenten van verscheidene landen bezetten constant de twintig plaatsen in zijn laboratorium. Alzheimer wisselde tussen de diverse werkplekken waar een microscoop in gebruik was, waar hij uitvoerig tijd nam voor elke student om uit te leggen wat er onder de microscoop te zien was. Diegenen die er geweest zijn omschreven het als een onvergetelijk iets om te zien hoe Alzheimer met zijn grote hoofd zich over de microscoop boog met zijn knijpbril aan een koord om zijn nek en altijd met een sigaar, die hij aan de kant legde als hij begon aan zijn verklaringen. Er wordt beweerd dat aan het eind van de dag bij elke werkplek waar een microscoop stond, een sigarenstompje lag, aldus zijn rondgang door het laboratorium markerend. Voor deze anekdote bestaat overigens geen bewijs.
De laatste jaren.
Op 16 juli 1912 tekende Koning Wilhelm II van Pruisen een akte van benoeming als professor in de psychiatrie aan de Universiteit van Breslau (nu Wrocław, Polen). Alzheimer nam de uitnodiging aan en verliet Frankfurt, maar in de trein voelde hij zich al ziek en moest direct na aankomst opgenomen worden in het ziekenhuis. Hoewel zijn gezondheid snel achteruitging, wijdde hij zijn laatste drie jaar aan onderzoek en klinisch werk, maar hij was nooit in staat datgene te doen waarvoor hij naar Breslau was gekomen. Zijn dood op 19 december 1915 op 51-jarige leeftijd was het resultaat van hartfalen na endocarditis.
Invloed.
De diagnose “alzheimer” is tegenwoordig nog steeds gebaseerd op de onderzoeksmethoden die gebruikt werden in 1906. Dit is opmerkelijk in het licht van de ontwikkeling van onderzoeksmethoden bij andere ziekten en zegt veel over de kwaliteit van de ontdekkingen van Alois Alzheimer.
Publicaties.
Alzheimer schreef zelf nooit een boek, maar werkte wel aan een groot manuscript, "Die Anatomie der Geisteskrankheiten" (De anatomie van geestesziekten) voor een leerboek over psychiatrie, maar het boek werd nooit voltooid.
Samen met Max Lewandowsky (1876-1918) was Alzheimer medeoprichter en mede-uitgever van het "Zeitschrift für die gesamte Neurologie und Psychiatrie".

</doc>
<doc id="12857" url="https://nl.wikipedia.org/wiki?curid=12857" title="Tralie (natuurkunde)">
Tralie (natuurkunde)

Een tralie of diffractierooster is een voorwerp uit de natuurkunde dat wordt gebruikt (in de telecommunicatie en in de optica) om elektromagnetische straling naar golflengte te scheiden.
Werking.
Een tralie bestaat uit een serie van smalle, parallelle spleten die op precies gelijke afstanden van elkaar liggen. Als er monochromatisch licht op de tralie valt zal er interferentie optreden tussen het licht dat door elk van de spleten komt. Dit levert een diffractie-effect, waardoor doorgelaten licht in een beperkt aantal richtingen wordt geconcentreerd. Elk van die richtingen wordt een "orde" genoemd. De "nulde" orde is de rechtdoorgaande lichtbundel, en elke naastliggende bundel heeft een ordenummer dat één groter is dan de vorige. Bij de eerste-orde-lichtbundel is het weglengteverschil tussen de stralen van twee naburige spleten precies één golflengte. Bij de tweede-orde-bundel is dat twee golflengten, enz. De diffractiehoek formula_1 van de nde orde bundel wordt gegeven door de wet van Bragg, welke uitgaat van een loodrechte invallende lichtstraal, die uitdrukt dat er constructieve interferentie plaatsheeft (en er dus en diffractiemaximum optreedt) telkens als het verschil tussen opeenvolgende lichtwegen een geheel aantal golflengten bedraagt:
Daarbij is formula_3 de golflengte van het licht en formula_4 de afstand tussen de middens van de spleten van de tralie.
Als er wit licht of licht van meerdere golflengten op een tralie valt, zal iedere golflengte in een andere richting worden gestuurd. De exacte golflengte bepaalt de verstrooiingshoek van het licht voor alle orden behalve de nulde orde. Daarom kan een tralie net als een prisma worden gebruikt om de golflengten van het licht te scheiden en een spectrum te maken.
Technisch.
De lijnen van de tralie kunnen op een transparant of een spiegelend oppervlak worden aangebracht. Met een spiegelend oppervlak is de naam 'rooster' meer algemeen.
Dit is vaak te prefereren en wel om de volgende reden:
Door die aanpassing van de vorm van de lijnen is het mogelijk om zoveel mogelijk licht te concentreren in een enkele orde, en alle andere orden te verzwakken. De richting waarin het meeste licht wordt uitgezonden (blaze-hoek) is karakteristiek voor het rooster.
De afstanden tussen de lijnen en de breedte van de lijnen in een rooster of tralie is van dezelfde grootteorde als de golflengte van het opvallend licht. Dat wil zeggen dat voor zichtbaar licht ongeveer 2000 lijnen per millimeter moeten worden aangebracht.
Voorbeelden en toepassingen.
De spectrale kleureffecten die men ziet als men de beschreven zijde van een compact disc in het licht houdt, worden ook veroorzaakt door de dicht bij elkaar liggende lijnen.
Een tralie vindt toepassingen in monochromatoren en spectrometers.

</doc>
<doc id="12858" url="https://nl.wikipedia.org/wiki?curid=12858" title="Psychometrie">
Psychometrie



</doc>
<doc id="12859" url="https://nl.wikipedia.org/wiki?curid=12859" title="Wetenschapper">
Wetenschapper

Een wetenschapper (germanisme, afgeleid van het Duitse "Wissenschafter", in de Nederlandse wetenschap spreekt men liever van "onderzoeker") of geleerde is veelal iemand die gestudeerd heeft aan een universiteit of andere instelling voor hoger wetenschappelijk onderwijs en beroepshalve wetenschappelijke arbeid verricht.
In het werk van de wetenschapper kan men vanouds een onderscheid maken tussen wetenschappelijk onderwijs en wetenschappelijk onderzoek. Daarnaast zijn veel wetenschappers werkzaam als adviseur of betrokken bij productontwikkeling. Wetenschappelijk werk wordt meestal gefinancierd door overheden of het bedrijfsleven. Wetenschapsbeoefening als beroep is pas in de loop van de 19e eeuw ontstaan, toen wetenschap steeds meer een georganiseerde activiteit werd en het belang van Wetenschap en techniek voor de industrie en andere sectoren van de samenleving groter werd. Sinds 1945 zijn beide tendensen in een stroomversnelling terechtgekomen. 
Algemeen.
De wetenschapper wordt in woordenboeken beschreven als:
"Wetenschapper" is een barbarisme van het Duitse "Wissenschafter", dat niet gebruikt wordt in de universitaire gemeenschap. Het begrip wetenschapper is in het Nederlands pas sinds de jaren zestig in gebruik. Voordien sprak men van wetenschapsman, wetenschapsvrouw, wetenschapsmens, wetenschapsbeoefenaar en "wetenschappelijke ambtenaar". Ook sprak men van wetenschapslui of wetenschapslieden, maar dit wordt tegenwoordig als denigrerend aangevoeld. Andere gebruikelijke omschrijvingen zijn onderzoeker, wetenschappelijk onderzoeker, geleerde, naast de vanzelfsprekende functienaam hoogleraar en titels als "professor", "doctor" en "doctorandus". Beoefenaren van wetenschap spreken zelf meestal niet van "wetenschappers".
Activiteiten.
Wetenschap is een activiteit; zij houdt zich volgens Bergsma (2004) bezig met meten, registreren, waarnemen, en experimenteren, ordenen en interpreteren, begripsvorming en verwoording, afleiding en voorspellen, hypothesevorming en -toetsing, evaluatie en planning. Verder zijn publicatie en presentatie van resultaten essentieel naast de zogenaamde valorisatie, het zoeken naar en benutten van de economische en andere maatschappelijke waarde van wetenschap. Wetenschap in deze zin heet ook wetenschapsbeoefening.
Volgens Abraham Maslow hangen de activiteiten van wetenschappers samen met de functies van wetenschap. Hij onderscheidt de volgende functies:
Deze vele functies noodzaken vaak een arbeidsverdeling, want weinig individuen zouden al deze vaardigheden in zich kunnen verenigen.
Geschiedenis.
Vanaf de opkomst van de eerste beschaving is er altijd een rol weggelegd geweest voor geleerden. Het gespecialiseerde beroep van wetenschapper is echter pas in de 19e eeuw ontstaan.
Eerste beschavingen.
Astronomie werd reeds beoefend in het oude Babylon door priesters van de profeet Zoroaster. Recent onderzoek van Babylonische geschriften laat zien dat hun waarnemingen en berekeningen bijzonder nauwkeurig waren. Ook de Egyptenaren hechtten grote waarde aan astronomische waarnemingen.
De oude Keltische beschaving in Europa kende een priesterstand van druïdes, die in een groot deel van West-Europa ten noorden van de Alpen en op de Britse Eilanden bestond. Pas eerst door de Romeinse overheid, en later door het christendom werd ze verdrongen. De praktijken van druïden maakten deel uit van de cultuur van alle Keltische en Gallische volksstammen. In de druïden verenigden zich de taken van priester, bemiddelaar, arts, wetenschapper en rechter. Het is de vraag of men bij druïden van wetenschap kan spreken.
Antieke oudheid.
Sinds de zevende eeuw v.Chr. kwamen er zowel in de Westerse wereld, bijvoorbeeld Thales van Milete en Pythagoras, als in die van het oosten, bijvoorbeeld Gautama Boeddha en Confucius de eerste filosofen op. Alleen bij Thales en Pythagoras kan men spreken van wetenschap.
In de "Analytica Posteriora"' (Latijnse vertaling) beschrijft Aristoteles (384-322 v.Chr.) voor het eerst een theorie van het leveren van een bewijs, in het kader van kennisverwerving en wetenschapsbeoefening. Voor een bewijs dient men uit te gaan van een beginselen die door onderzoek van de ervaring kunnen worden opgespoord. Uit de werkelijkheid die zich aan ons voordoet kan door inductie en abstractie het algemene en principiële worden opgespoord.
Middeleeuwen.
Wetenschap, en vooral meetkunde en astronomie, was voor de meeste middeleeuwse geleerden rechtstreeks verbonden met het goddelijke en dus met theologie. Omdat God de wereld had geschapen naar meetkundige en harmonische beginselen betekende het onderzoek hiernaar tevens zoeken en aanbidden van God. Met de wetenschap in de Middeleeuwen wordt de wetenschap bedoeld in de traditionele middenperiode in de schematische indeling van de Europese geschiedenis.
Met de opkomst van de eerste middeleeuwse universiteiten in Europese ontstond aan de universiteiten het beroep van geleerde. Deze eerste universiteiten werden opgericht naar voorbeeld van die van Córdoba, in 1088 in Italië in Bologna, en in Frankrijk in Montpellier voor de studie van rechten, medicijnen en theologie. In 1409 werd de universiteit van Aix-en-Provence gesticht door Lodewijk II van Anjou. Al snel werden er universiteiten opgericht in Engeland en Midden- en Oost-Europa. Later volgde ook Scandinavië.
Nieuwe tijd.
In de 17e eeuw heeft het centrum van wetenschapsbeoefening zich van Italië naar Noord-Europa verplaatst.
Het Engelse begrip "scientist" schijnt door William Whewell bedacht te zijn 1833. Hiervoor noemde men wetenschappers natuurfilosofen of "men of science".
Onder de Wetenschappelijke revolutie worden volgens Schneiders (1992) meestal alleen de nieuwe inzichten, vruchten van de nieuwe wetenschapsbeoefening verstaan. In werkelijkheid bestond deze tevens uit de doelbewuste organisatie van de wetenschapsbeoefening (genootschappen zoals de Royal Society), een nieuwe methodiek (Descartes), een nieuw instrumentarium (bijvoorbeeld lenzen voor microscopen en telescopen) en ten slotte de nieuwe vorm van wetenschappelijke communicatie door middel van het tijdschrift.
Huidige tijd.
Vroegere eeuwen kenden wel geleerden, die wetenschap bedreven uit pure kennisdrang en als vrijetijdsbesteding. Slechts een aantal amateurs, te onderscheiden van geleerden, beoefenden soms wetenschap met praktische oogmerken. Voor beide groepen was wetenschap geen bron van inkomsten. Pas in de loop van de 19e eeuw werd de praktische gerichtheid belangrijker en kreeg de wetenschapsbeoefening een beroepsmatiger karakter.
Soorten wetenschappers.
De beroepsgroep van wetenschappers is heel divers. Vele wetenschappers werken voor een specifieke organisatie. Het aantal soorten wetenschappers kan worden onderverdeeld volgens verschillende criteria, bijvoorbeeld: discipline/specialisatie, functie of arbeidsplaats en type organisatie.
Naar specialisatie.
Er zijn vele soorten gespecialiseerde wetenschappers, die benoemd worden naar het specifieke veld van hun expertise, maar vaak ook naar de specifieke leerstoel, waarbij zij betrokken zijn. De indeling is net zo complex als de indeling van de wetenschap zelf.
Een typische Nederlandse indeling is van de wetenschappen is de indeling in alfa-, bèta- en gammawetenschappen. Tot de alfawetenschappers rekent men bijvoorbeeld de filosofen, geschiedkundigen of historici, taalkundigen, en theologen of godgeleerden. Tot de bètawetenschappers rekent men astronomen of sterrenkundigen, biologen, geologen of bodemkundigen, natuurkundigen of fysici, scheikundigen of chemici en wiskundigen of mathematici. En tot de gammawetenschappen rekent men antropologen, economen, geografen of aardrijkskundigen, psychologen en sociologen.
Een andere indeling is in natuurwetenschappers, sociale wetenschappers, geesteswetenschappers, enzovoorts. Binnen de natuurwetenschappers kun je onderscheid maken in bijvoorbeeld astronomen, biologen, ecologen, natuurkundigen, scheikundigen. Binnen alle vakdisciplines heb je weer allerlei specialismen. Het wetenschappelijke bibliotheek-wezen hanteert verder als indeling van wetenschapsgebieden de Nederlandse Basisclassificatie, waarmee tevens overeenkomstige soorten wetenschappers zijn te onderscheiden.
Naar functie en arbeidsplaats.
Het beroep van wetenschapper kent verschillende functies:
Naar type organisatie.
Meer soorten organisaties zijn betrokken bij de wetenschapsontwikkeling
Organisatie wetenschappers.
Vrijwel alle wetenschappers volgen hun opleiding aan een universitaire instelling. Daar maken zij kennis met de stand van zaken in hun vakgebied, leren ze wat wetenschap onderscheidt van andere vormen van kennis en krijgen zij training in het verrichten van onderzoek. Academische vrijheid wordt als een belangrijke norm gezien, het beginsel dat docenten en onderzoekers aan een universiteit een zeer grote vrijheid genieten om onderzoek te verrichten en om hun mening daarover te uiten.
Wetenschappelijk onderwijs en onderzoek.
Wetenschappelijk onderwijs en onderzoek zijn in onze regio binnen het Hoger onderwijs sterk met elkaar verbonden, hoewel dit per land en universiteit en hogeschool zeer kan verschillen. Het meeste wetenschappelijk onderzoek aan universiteiten wordt uitgevoerd door promovendi en postdocs met een tijdelijke aanstelling. Ook verzorgen zij een deel van het onderwijs aan universiteiten.
Als eindpunt van de wetenschappelijke opleiding wordt de promotie gezien: het behalen van de academische graad van doctor door het schrijven en publiekelijk verdedigen van een proefschrift, al dan niet met stellingen, onder supervisie van een hoogleraar die als promotor optreedt. Degene die gaat promoveren wordt in Nederland een promovendus en in Vlaanderen een doctorandus genoemd. Naast een of meer promotoren is er vaak een copromotor die de dagelijkse begeleiding van het onderzoek verzorgt. Vaak is er een commissie van hoogleraren die het proefschrift beoordeelt. De titel doctor is net als de andere academische titels beschermd. Meestal wordt de afgekorte titel voor de naam gevoerd. Bij wet is voorgeschreven bij welke opleiding welke titels behoren.
Organisatie en communicatie.
Traditioneel zijn wetenschappers georganiseerd in genootschappen en beroepsverenigingen. Recent zijn er speciale vakbonden opgericht.
Een wetenschappelijk genootschap is een organisatie die als doel heeft de wetenschappelijke belangen van de leden te bevorderen. Een nevendoel kan zijn om een wetenschappelijke discipline te promoten en de kennis erover te verspreiden en populariseren. Voorbeelden in Nederland zijn de Nederlandse Natuurkundige Vereniging en het Wiskundig Genootschap.
Beroepsverenigingen zijn er voor vrijwel alle disciplines.
De "Vakbond voor de wetenschap" (VAWO) is een van de vakorganisaties voor personeel van Nederlandse universiteiten, onderzoeksinstellingen en universitair medische centra. De VAWO werd in 1963 opgericht door wetenschappelijk medewerkers die meer zeggenschap wilden over het wetenschappelijk proces en hun eigen werksituatie. Toen en nu wordt het leeuwendeel van het wetenschappelijk onderzoek en steeds meer onderwijs verricht door promovendi en postdocs, mensen met een tijdelijke aanstelling die weinig invloed kunnen uitoefenen op het beleid van de instelling waarvoor zij werken en op hun eigen positie. Verbetering van het perspectief voor deze grote groep werknemers is voor de VAWO een prioriteit.
De organisatie van wetenschap vindt behalve via de onderzoeksinstellingen plaats via communicatie, waarin wetenschappelijk werk gepresenteerd en via Collegiale toetsing beoordeeld wordt.
Communicatie vindt vooral plaats via symposia en wetenschappelijk tijdschriften of andere wetenschappelijke literatuur zoals handboeken. Onlinetijdschriften zijn daarbij steeds belangrijker. Handboeken en overzichtswerken bundelen bestaande kennis, terwijl tijdschriften en symposia meestal over nieuw, origineel empirisch en theoretisch werk rapporteren. Deze teksten samen noemt men "de literatuur".
Lijsten van wetenschappers.
De Nederlandstalige Wikipedia biedt verder de volgende lijsten van wetenschappers:

</doc>
<doc id="12862" url="https://nl.wikipedia.org/wiki?curid=12862" title="487">
487

Het jaar 487 is het 87e jaar in de 5e eeuw volgens de christelijke jaartelling.

</doc>
<doc id="12863" url="https://nl.wikipedia.org/wiki?curid=12863" title="562">
562

Het jaar 562 is het 62e jaar in de 6e eeuw volgens de christelijke jaartelling.

</doc>
<doc id="12865" url="https://nl.wikipedia.org/wiki?curid=12865" title="567">
567

Het jaar 567 is het 67e jaar in de 6e eeuw volgens de christelijke jaartelling.

</doc>
<doc id="12866" url="https://nl.wikipedia.org/wiki?curid=12866" title="568">
568

Het jaar 568 is het 68e jaar in de 6e eeuw volgens de christelijke jaartelling.

</doc>
<doc id="12867" url="https://nl.wikipedia.org/wiki?curid=12867" title="572">
572

Het jaar 572 is het 72e jaar in de 6e eeuw volgens de christelijke jaartelling.

</doc>
<doc id="12868" url="https://nl.wikipedia.org/wiki?curid=12868" title="Elektrische spanning">
Elektrische spanning

Elektrische spanning – ook bekend als het elektrische potentiaalverschil – is het verschil in potentiële elektrische energie tussen twee punten per eenheid van lading. In het SI-stelsel wordt dit uitgedrukt in volt (V). Als symbool voor de elektrische spanning wordt het symbool "U" gebruikt.
Een elektrische spanning kan veroorzaakt worden door:
Spanning en energie.
De arbeid formula_1 die in een statisch elektrisch veld verricht zou moeten worden om een lading ter grootte formula_2 van een punt met potentiaal formula_3 naar een punt met een hogere potentiaal formula_4 te bewegen, is het product van de lading en het potentiaalverschil:
Meten van spanning.
Een elektrische spanning kan worden gemeten met een voltmeter, die direct het potentiaalverschil tussen twee punten in een systeem bepaalt. De meting heeft eigenlijk alleen zin als de spanning in de tijd constant is, tenzij de voltmeter een registratie in de tijd geeft. Als referentie wordt soms de potentiaal van "massa" (bijvoorbeeld het metalen chassis, of de aarde) in een systeem gebruikt, die per definitie op nul volt wordt gesteld.
Een analoge voltmeter bestaat uit een weekijzermeter of een draaispoelmeter voorzien van een voorschakelweerstand. De meting is in feite een meting van het magnetisch veld veroorzaakt door de elektrische stroom door een spoel. Volgens de Wet van Ohm (formula_6) is de spanning formula_7 evenredig met de door de weerstand formula_8 lopende stroom formula_9, en is de aanwijzing een maat voor de te meten spanning.
Het aansluiten van het meetinstrument beïnvloedt altijd de meting in meer of mindere mate. Voor een nauwkeurige meting moet de meter zo weinig mogelijk stroom aan het te meten circuit onttrekken, dus een grote inwendige weerstand hebben; in het ideale geval zou die oneindig groot zijn.
Men kan de grootte van een periodiek in de tijd variërende elektrische spanning zichtbaar maken met behulp van een oscilloscoop. Dit instrument gebruikt de te meten spanning, na die eventueel versterkt te hebben, om een curve weer te geven die het verloop van de spanning in de tijd geeft. Ook kan een oscilloscoop het verloop van een spanning gedurende een klein tijdsinterval vastleggen en zichtbaar maken.
Spanningsbereiken.
Voorbeelden van elektrische spanning.
De effectieve waarde van de wisselspanning op het lichtnet bedraagt in Europa meestal 230 volt. In sommige andere delen van de wereld is dit 110 volt. Omdat het lichtnet in drievoud is uitgevoerd, hetgeen driefasenspanning genoemd wordt, kan door gebruik van alle fasen zogenaamde krachtstroom van 400 volt verkregen worden, bijvoorbeeld voor zwaardere apparatuur. Hiervoor zijn speciale meerpolige aansluitingen nodig. Normale huishoudens zijn doorgaans slechts op één fase aangesloten.
De Nederlandse elektrische treinen gebruiken 1500 volt gelijkspanning (nominaal, in de praktijk 1800 V). De Belgische treinen gebruiken 3000 V. In de toekomst zal het treinverkeer in Europa steeds meer overgaan op 25000 volt wisselspanning. De redenen hiervoor zijn de nadelen van (een relatief) lage gelijkspanning over lange trajecten. Gelijkspanning gaat gepaard met grote energieverliezen in de leidingen. Metrotreinen rijden veelal op 750 volt gelijkspanning, trolleybussen en trams op 600 volt.
Verschijningsvormen van elektrische spanning.
Elektrische spanningen komen op zeer veel plaatsen voor. Voorbeelden zijn:
In de natuur kan ook spanning bestaan tussen een geladen wolk en de Aarde (statische elektriciteit). Deze spanning kan zich ontladen, zodat bliksem ontstaat.
De elektrische aarde is de belangrijkste potentiaalreferentie: de elektrische potentiaal van de aarde is per definitie nul volt. In een moderne auto heeft het metalen chassis de nulpotentiaal.
Een opgeladen batterij, accu of condensator, een draaiende generator of dynamo, een zonnecel waar licht op valt leveren allemaal een elektrische spanning. Zolang deze spanning weinig of niet verandert als de bron wordt belast met een weerstand (bijvoorbeeld een lampje), spreekt men wel van spanningsbron. Naast de spanningsbron waarbij de afgegeven spanning onafhankelijk van de belasting (zo veel mogelijk) constant wordt gehouden, bestaat als tegenhanger de stroombron waarbij de stroom (zo veel mogelijk) constant wordt gehouden, waarbij de afgegeven spanning nauwelijks belangrijk is. In de elektronica wordt veel gebruikgemaakt van de 'constante spanningsbron', de zogenaamde gestabiliseerde voeding en van de 'constante stroombron'.
Definitie van potentiaalverschil.
Het potentiaalverschil wordt gedefinieerd als de hoeveelheid arbeid die per ladingseenheid verricht moet worden om een elektrische lading van het eerste punt naar het tweede punt te verplaatsen. Een equivalente definitie is de hoeveelheid arbeid die een eenheidslading kan verrichten die van het tweede naar het eerste punt stroomt.
'Spanningsverschil' is een veel gebruikt onjuist woord voor potentiaalverschil of spanning. Het is in theorie wel een bestaanbaar begrip, maar dan als bijvoorbeeld de ene batterij een spanning van 9 V levert en de andere een van 1,5 V. Die beide batterijen hebben dan een spanningsverschil van 7,5 V.
Elektrisch veld.
Een elektrische spanning tussen twee punten veroorzaakt een elektrisch veld en daarmee een kracht op een elektrische lading. Deze kracht is meestal niet erg groot, maar kan bijvoorbeeld wel veroorzaken dat droog en goed gewassen haren overeind gaan staan, doordat deze door gelijke lading onderling worden afgestoten. De haren worden hierbij aangetrokken door de gebruikte kam, die door het kammen een andere elektrische lading heeft gekregen dan het haar. Hiervoor is niet - zoals vaak wordt gedacht - de wrijving verantwoordelijk, maar het van en naar elkaar toe bewegen van twee isolators met onderling verschillende elektrostatische eigenschappen. In de twee isolators ontstaat hierbij een tegenovergestelde lading, die onderling een elektrische spanning vormen. De wrijving intensiveert het contact en daarmee de efficiëntie van het vergroten van de spanning.
Gelijkspanning en wisselspanning.
Bij bovengenoemde toepassingen kan onderscheid gemaakt worden in technologie die gebruikmaakt van gelijkspanning (DC, van "direct current") en die gebruikmaakt van wisselspanning (AC, van "alternating current"). Bij gelijkspanning is het teken van het potentiaalverschil steeds hetzelfde en in toepassingen meestal ook het niveau, terwijl bij wisselspanning het potentiaalverschil steeds van teken wisselt, veelal sinusvormig.
Gelijkspanning wordt veel gebruikt in toepassingen waar een relatief lage stroom voldoende energie levert. Het kan eenvoudig worden geleverd door een batterij en dus ook opgeslagen worden. Vanaf de 19e eeuw is de toepassing van gelijkspanning voor energiedistributie meer en meer verlaten ten gunste van wisselspanning, die als voordeel heeft dat zij met behulp van een transformator naar een ander niveau kan worden omgezet, zonder dat daarbij veel energie verloren gaat en energietransport over grote afstanden met minder verliezen gepaard gaat bij hoge spanningen. Voordeel is ook dat wisselspanning eenvoudiger/efficiënter is te gebruiken voor mechanische tractie door middel van elektromotoren.
Spanning in een stroomkring.
Een elektrische spanning in een stroomkring ontstaat alleen over twee punten waartussen een zekere impedantie aan de stroom wordt geboden. Als er stroom loopt door een perfect geleidende draad, zal er geen spanningsverlies te meten zijn over de uiteinden van die draad.
Spanning is een grootheid die zich additief gedraagt. De spanning tussen twee punten A en C (via B) is gelijk aan de spanning tussen A en B plus de spanning tussen B en C (spanningswet van Kirchhoff).
Doorslagspanning.
Als de spanning tussen twee punten zonder elektrisch geleidende verbinding hoger wordt dan de doorslagspanning van het materiaal dat zich tussen de punten bevindt, dan ontstaat op een bepaald moment een elektrische doorslag. De spanning wordt zo hoog dat er geleiding plaatsvindt. Veelal is brand of gevaar voor elektrocutie het gevolg. Isolatoren hebben een zeer hoge doorslagspanning. De doorslagspanningen van kunststoffen zijn zeer variabel waardoor niet elke kunststof voor elke isolerende toepassing geschikt is.
Voordat de doorslag plaats kan vinden moet een hoge spanning aanwezig zijn, hoog genoeg om de atomen van een stof te doen ioniseren. Een geïoniseerde stof is wel in staat om elektrische stroom te geleiden, waardoor een geleidingsbrug ontstaat tussen de twee punten. De elektronen vliegen dan door de geleidingsbrug van het ene naar het andere punt, dit is soms te zien als een vonk. Een doorslag wordt ook wel overslag genoemd, een bekend voorbeeld uit de natuur van overslag is bliksem.
Analogieën.
Om het verschijnsel elektrische spanning begrijpelijker te maken, heeft men analogieën met intuïtief bekende verschijnselen verzonnen. De Bondgraaf-theorie bestudeert dergelijke analogieën. Zoals alle analogieën gaan ook deze niet in alle situaties op. Ze zijn bijvoorbeeld niet erg nuttig voor het beschrijven van wisselspanning.
Water.
De analogie tussen elektriciteit en water (of een andere vloeistof) noemt men de hydraulische analogie.
Warmtetransport.
Indien een temperatuurverschil aangebracht wordt op een materiaal, zal warmtetransport (in de vorm van een warmteflux "q") optreden. De optredende "q" hangt af van het aangebrachte temperatuurverschil, maar ook de 'weerstand' van het materiaal (bijvoorbeeld een muur) speelt een rol. Zo heeft koper een hogere warmtegeleidingscoëfficiënt "k" ("k"~400 W/m·K) dan warmte-isolatoren als asbest ("k"=0,16W/m·K) of argon ("k"=0,0179 W/m·K). Dit laatste wordt gebruikt als tussenlaag in dubbel glas.

</doc>
<doc id="12869" url="https://nl.wikipedia.org/wiki?curid=12869" title="Lijst van koningen van de Longobarden">
Lijst van koningen van de Longobarden

Dit is een lijst van koningen van de Longobarden.

</doc>
<doc id="12870" url="https://nl.wikipedia.org/wiki?curid=12870" title="UIN">
UIN

UIN is de afkorting van Unique Identification Number.
UIN werd voor het eerst gebruikt door Mirabilis ICQ. Het is een identificatienummer dat de gebruiker krijgt wanneer hij zich registreert bij het ICQ-netwerk. De UIN is het enige aan de gebruikersinstellingen dat niet gewijzigd kan worden.
De nummering is sequentieel en was in 2007 al ver boven 300.000.000.

</doc>
<doc id="12871" url="https://nl.wikipedia.org/wiki?curid=12871" title="625">
625

Het jaar 625 is het 25e jaar in de 7e eeuw volgens de christelijke jaartelling.

</doc>
<doc id="12872" url="https://nl.wikipedia.org/wiki?curid=12872" title="652">
652

Het jaar 652 is het 52e jaar in de 7e eeuw volgens de christelijke jaartelling.

</doc>
<doc id="12873" url="https://nl.wikipedia.org/wiki?curid=12873" title="Koningen van de Visigothen">
Koningen van de Visigothen



</doc>
<doc id="12875" url="https://nl.wikipedia.org/wiki?curid=12875" title="507">
507

Het jaar 507 is het 7e jaar in de 6e eeuw volgens de christelijke jaartelling.

</doc>
<doc id="12876" url="https://nl.wikipedia.org/wiki?curid=12876" title="676">
676

Het jaar 676 is het 76e jaar in de 7e eeuw volgens de christelijke jaartelling.

</doc>
<doc id="12877" url="https://nl.wikipedia.org/wiki?curid=12877" title="675">
675

Het jaar 675 is het 75e jaar in de 7e eeuw volgens de christelijke jaartelling.

</doc>
<doc id="12878" url="https://nl.wikipedia.org/wiki?curid=12878" title="673">
673

Het jaar 673 is het 73e jaar in de 7e eeuw volgens de christelijke jaartelling.

</doc>
<doc id="12879" url="https://nl.wikipedia.org/wiki?curid=12879" title="643">
643

Het jaar 643 is het 43e jaar in de 7e eeuw volgens de christelijke jaartelling.

</doc>
<doc id="12880" url="https://nl.wikipedia.org/wiki?curid=12880" title="671">
671

Het jaar 671 is het 71e jaar in de 7e eeuw volgens de christelijke jaartelling.

</doc>
<doc id="12881" url="https://nl.wikipedia.org/wiki?curid=12881" title="670">
670

Het jaar 670 is het 70e jaar in de 7e eeuw volgens de christelijke jaartelling.

</doc>
<doc id="12882" url="https://nl.wikipedia.org/wiki?curid=12882" title="669">
669

Het jaar 669 is het 69e jaar in de 7e eeuw volgens de christelijke jaartelling.

</doc>
<doc id="12883" url="https://nl.wikipedia.org/wiki?curid=12883" title="469">
469

Het jaar 469 is het 69e jaar in de 5e eeuw volgens de christelijke jaartelling.

</doc>
<doc id="12884" url="https://nl.wikipedia.org/wiki?curid=12884" title="666">
666

Het jaar 666 is het 66e jaar in de 7e eeuw volgens de christelijke jaartelling.

</doc>
<doc id="12885" url="https://nl.wikipedia.org/wiki?curid=12885" title="618">
618

Het jaar 618 is het 18e jaar in de 7e eeuw volgens de christelijke jaartelling.

</doc>
<doc id="12886" url="https://nl.wikipedia.org/wiki?curid=12886" title="635">
635

Het jaar 635 is het 35e jaar in de 7e eeuw volgens de christelijke jaartelling.

</doc>
<doc id="12887" url="https://nl.wikipedia.org/wiki?curid=12887" title="638">
638

Het jaar 638 is het 38e jaar in de 7e eeuw volgens de christelijke jaartelling.
Gebeurtenissen.
Azië.
De Tibetaanse koning Songtsen Gampo valt het gebied van de Azha binnen, verslaat hen en begint invallen op Chinees grondgebied te organiseren. Het grootste deel van Amdo wordt op deze wijze onderdeel van het Tibetaanse rijk.

</doc>
<doc id="12888" url="https://nl.wikipedia.org/wiki?curid=12888" title="627">
627

Het jaar 627 is het 27e jaar in de 7e eeuw volgens de christelijke jaartelling.

</doc>
<doc id="12889" url="https://nl.wikipedia.org/wiki?curid=12889" title="628">
628

Het jaar 628 is het 28e jaar in de 7e eeuw volgens de christelijke jaartelling.

</doc>
<doc id="12890" url="https://nl.wikipedia.org/wiki?curid=12890" title="523">
523

Het jaar 523 is het 23e jaar in de 6e eeuw volgens de christelijke jaartelling.

</doc>
<doc id="12893" url="https://nl.wikipedia.org/wiki?curid=12893" title="Tralie">
Tralie

Tralie heeft meerdere betekenissen.
Gezegde.
"Achter de tralies zitten" betekent "in de gevangenis zitten".

</doc>
<doc id="12901" url="https://nl.wikipedia.org/wiki?curid=12901" title="CDenV">
CDenV



</doc>
<doc id="12902" url="https://nl.wikipedia.org/wiki?curid=12902" title="Fokke en Sukke">
Fokke en Sukke



</doc>
<doc id="12904" url="https://nl.wikipedia.org/wiki?curid=12904" title="Studiefinanciering">
Studiefinanciering

Studiefinanciering is een overheidsfinanciering van de aan studie gerelateerde kosten van studenten. Deze financiering neemt in verschillende landen verschillende vormen aan.
Europees Nederland.
De studiefinanciering is in Europees Nederland geregeld als een overheidstoelage voor studenten in de "Wet van 29 juni 2000, houdende intrekking van de Wet op de studiefinanciering en vervanging door de Wet studiefinanciering 2000 (Wet studiefinanciering 2000)". Deze regeling was van kracht tot augustus 2017. Sinds september 2015 is er een transitieperiode naar de Studielening, die vanaf september 2017 algemeen van kracht is.
Alle aangelegenheden rond studiefinanciering worden verzorgd door de Dienst Uitvoering Onderwijs (afgekort DUO) in Groningen (tot 2009 bekend onder de naam Informatie Beheer Groep).
Onderscheiden worden het huidige stelsel van studiefinanciering en het als overgangsregeling nog in bepaalde gevalleen geldende oude.
Opbouw.
Studiefinanciering bestaat uit verschillende delen:
1. Basisbeurs (alleen in het oude stelsel van studiefinanciering) - Iedereen die recht heeft op studiefinanciering krijgt, indien gewenst, een basisbeurs. De beurs is niet afhankelijk van het inkomen van de ouders en van jouw eigen inkomen. Deze wet is vanaf januari 2013 ingegaan. Het inkomen hangt ook af van de woonsituatie van de student (thuis- of uitwonend). De beurs maakt onderdeel uit van de zogenaamde prestatiebeurs. Wanneer de student binnen de diplomatermijn (tien jaar) een diploma haalt, dan wordt de eerste vier jaar dat de student studiefinanciering kreeg omgezet van een lening naar een gift. Wanneer een student na een middenkader- of vakopleiding een specialistenopleiding van 1 of 2 jaar gaat volgen, dan kan de prestatiebeurs met 2 jaar worden verlengd. De prestatiebeurs geldt voor hbo en wo, en sinds augustus 2005 ook voor mbo niveau 3 en 4. Wanneer een scholier na het behalen van MBO niveau 4 doorgaat op het hbo of wo, dan heeft de scholier opnieuw recht op vier jaar prestatiebeurs. De prestatiebeurs kan voor meerdere opleidingen worden gebruikt. Indien de student geen diploma behaalt moet de lening worden terugbetaald.
Voor de overige mbo-scholieren is de beurs altijd een gift, ongeacht hun prestaties. Alleen aanwezigheidsplicht is belangrijk. Bij spijbelen kan de basisbeurs in een rentedragende lening worden omgezet.
2. Studentenreisproduct - Studenten kunnen naar keuze doordeweeks of in het weekend kosteloos door heel Nederland met het openbaar vervoer reizen. De keuze week- of weekend kan twee keer per jaar gewijzigd worden, behalve tussen 1 mei en 1 september. In de periode waarin de student niet kosteloos reist wordt een korting van 40% gegeven op treinreizen en 34% op bus, tram en metroreizen. Bij het beëindigen van de studiefinanciering wordt het abonnement gedeactiveerd. Een student kan daarna via de NS nog een gratis "Dal Voordeel" jaarabonnement aanvragen. Arriva biedt daarnaast een "Arriva Dalvrij Deal", waarbij een student tegen een gereduceerd tarief met alle Arriva bussen of alle Arriva bussen en treinen mag reizen.
Wanneer de prestatiebeurs is afgelopen (na 4 jaar), kan de OV-studentenkaart worden behouden door een lening aan te vragen. Dit kan ook een zogeheten "nullening" zijn, waarbij er geen geld wordt geleend, maar wel kosteloos kan worden gereisd. Ze hoeven de kosten van het abonnement dan niet terug te betalen als ze binnen 10 jaar een diploma behalen.
Studenten mogen vanaf augustus 2012 nog maar één jaar extra gebruikmaken van hun OV-studentenkaart, boven op de normale studieduur. Daarvoor kon dat nog drie jaar extra. Uitzondering hierop zijn studenten die op het MBO studeren, daar blijft het reisproduct drie jaar bovenop de reguliere duur.
3. Aanvullende beurs - Als de ouders van een student met basisbeurs een laag inkomen hebben, kan de student een aanvullende beurs aanvragen. Om de aanvullende beurs om te zetten in een gift gelden dezelfde eisen als voor de basisbeurs.
4. Rentedragende lening - een lening die altijd moet worden terugbetaald aan de DUO. Deze leningen hebben vaak gunstige voorwaarden en een laag rentepercentage. Men kan er echter voor kiezen om geen aanvullende lening af te sluiten.
5. Collegegeldkrediet - Recentelijk is het collegegeldkrediet ingevoerd waarbij een extra mogelijkheid tot lenen bij de DUO is ontstaan waardoor de student ongeveer 200 euro extra kan lenen om het collegegeld te betalen. Deze lening staat los van de rentedragende lening bij de DUO.
De studiefinanciering wordt sinds 1 september 1996 uitgekeerd in de vorm van een prestatiebeurs. Studenten die in augustus 1996 of eerder voor het eerst studiefinanciering hebben ontvangen voor een opleiding in het hoger onderwijs, vallen nog onder de zogeheten tempobeurs; in die regeling kreeg de student de beurs als een gift, maar hij moest 21 studiepunten per jaar halen om het als gift te behouden. Als hij dit niet haalde, werd de gift alsnog in een lening omgezet.
Recht op studiefinanciering.
In aanmerking voor studiefinanciering komen mbo-scholieren vanaf 18 jaar en studenten die aan een universiteit (Wetenschappelijk Onderwijs) of hogeschool (hbo) studeren (ook als ze nog geen 18 zijn; de studiefinanciering komt dan in plaats van de kinderbijslag). Leerlingen van een mbo-opleiding die jonger dan achttien jaar zijn ontvangen geen studiefinanciering, maar de ouder(s) kunnen een tegemoetkoming in de studiekosten aanvragen. Leerlingen die een opleiding aan de Beroeps Begeleidende Leerweg (BBL) volgen krijgen ook geen studiefinanciering, omdat zij - doordat zij vier dagen per week werken - vaak voldoende verdienen om de studie te betalen. Daarnaast vervalt het recht op studiefinanciering als de student zelf meer dan een bepaald bedrag (bij)verdient. Voor 2010 is dit bedrag vastgesteld op € 13.215,83. Veel gehandicapte studenten met wajong-uitkering hebben de grens van bijverdienen net overschreden, terwijl ze niet bewust hebben geweten of niet op tijd hebben afgemeld. Ze krijgen meteen een bericht dat ze hun beurs en kosten van OV-studentenkaart moeten terugbetalen.
De "Wet van 21 januari 2015 tot wijziging van onder meer de Wet studiefinanciering 2000 in verband met de introductie van een nieuw stelsel van studiefinanciering in het hoger onderwijs en de uitvoering van een toekomstgerichte onderwijsagenda voor het hoger onderwijs (Wet studievoorschot hoger onderwijs)" bepaalt dat het studentenreisproduct ook beschikbaar komt voor scholieren onder de 18 in het MBO. Datum van ingang is 1 januari 2017.
Nadelen studiefinanciering.
De prestatiebeurs zou als voordeel moeten hebben dat studenten meer gestimuleerd worden om snel af te studeren. Dit blijkt in de praktijk niet altijd het geval door bijvoorbeeld een verkeerde opleidingskeuze. Hierdoor komen schoolverlaters die niet binnen 10 jaar een diploma halen, of buiten de prestatiebeurs moeten lenen, in de schulden. Schulden kunnen oplopen tot in de duizenden euro's. Een falende student verlaat het onderwijs zonder diploma, mogelijk hoge schulden en minder kans op de arbeidsmarkt.
Rente.
De rente voor 2012, 2013, 2014, 2015 en 2016 is vastgesteld op respectievelijk 1,39%, 0,6%, 0,81%, 0,12% en 0,01%. Voor de jaren 2017 tot en met 2022 was de rente 0,00%. Voor 2023 was de rente 0,46% bij een terugbetaling over 35 jaar en 1,78% bij 15 jaar. Voor 2024 zijn de percentages gewijzigd in 2,56% en 2,95% respectievelijk.
Terugbetaling.
Het minimale aflossingsbedrag per maand is gebaseerd op afbetaling in 15 jaar, maar op basis van het inkomen, inclusief dat van een eventuele partner (zoals die geregistreerd zijn in de basisregistratie inkomen) kan het minder zijn. Als men hierdoor na 15 jaar nog een schuld heeft wordt die kwijtgescholden. De schuld wordt ook kwijtgescholden bij overlijden en is dan dus geen onderdeel van de nalatenschap.
Wanneer de schoolverlater afhaakt door ziekte of de gevolgen van ziekte is dat geen reden tot coulance bij de DUO.
Vanaf 2012 is er de mogelijkheid om het terugbetalen tijdelijk stop te zetten, gedurende een of meer perioden van minstens 1 maand, in totaal niet meer dan 60 maanden. De rente blijft wel lopen tijdens de aflosvrije periode. Bovendien geldt dat de maximale terugbetalingstermijn van 15 jaar wordt verlengd met de aflosvrije maanden.
Caribisch Nederland.
Caribisch Nederland kent studiefinanciering voor beroeps- en hoger onderwijs. De basis wordt gevormd door een prestatiebeurs die wordt omgezet in een gift als de opleiding binnen de gestelde diplomatermijn wordt voltooid. Daarnaast kan er nog een lening worden afgesloten. De hoogte van de beurs en de lening is afhankelijk van het type onderwijs en de locatie van de opleiding. Er kan worden gestudeerd in:
Verder kent de Wet Studiefinanciering BES een eenmalige opstarttoelage, eveneens bestaande uit een prestatiebeurs en lening, voor studenten die hoger onderwijs of beroepsonderwijs niveau 3 of 4 gaan volgen in het Europese deel van Nederland.
Vlaanderen.
In Vlaanderen krijgt (in de regel) niet de student een studiefinanciering, maar kunnen de ouders een studietoelage aanvragen en toegekend krijgen, indien zij een jaarinkomen hebben dat niet boven een jaarlijks door de Vlaamse overheid bepaald bedrag uitkomt. De Vlaamse studietoelage is altijd een niet terug te betalen overheidsschenking, vandaar dat relatief veel gezinnen met een goed gemiddeld inkomen er niet voor in aanmerking komen. Hogeschool- of universiteitsstudenten met een studietoelage moeten fiscaal ten laste van de ouders blijven, daarnaast blijft de kinderbijslag doorbetaald. Vergeleken met Nederland zijn de inschrijvingsgelden voor het Belgisch hoger onderwijs bescheiden. Het begrip "studiebeurs" bestaat ook nog en was lange tijd de enige term in verband met overheidssteun voor studie. Tegenwoordig verlenen publieke en private fondsen een studiebeurs voor studies in het buitenland.
Suriname.
Het Fonds Studiefinanciering Suriname verstrekt studiefinanciering aan Surinaamse studenten. Het fonds is ondergebracht bij de Nationale Ontwikkelingsbank (NOB). Studiefinanciering is ook bestemd voor Surinaamse studenten die in Nederland of een ander land willen studeren.
Verenigde Staten.
In de Verenigde Staten moeten studenten of hun ouders in principe zelf hun studiekosten betalen, maar allerlei beurzen en leningen worden verstrekt door de federale regering, staatsregeringen, universiteiten en particuliere organisaties om studenten te helpen die zich de studie-uitgaven niet kunnen veroorloven ("Need Based"), of talentvolle studenten bij het betalen van hun studie te helpen ("Merit Based").
De financiële steun wordt over het algemeen verleend als een combinatie van de volgende elementen:
Omdat sport op Amerikaanse universiteiten een grote rol speelt, worden ook "scholarships" aangeboden aan studenten waarvan verwacht wordt dat ze de universiteit in hun tak van sport op het hoogste niveau zullen representeren. Inkomsten van sportwedstrijden zijn vaak een belangrijke financiële bron voor universiteiten.
Het "Office van Federal Student Aid" van het Amerikaanse ministerie van Onderwijs gebruikt een standaard formule om te bepalen of een student recht heeft op financiering door de federale overheid. Deze formule bepaalt het bedrag dat de student zelf verwacht wordt bij te dragen tot de studiekosten ("Expected Family Contribution"), rekening houdend met het inkomen en vermogen van de ouders. Het bedrag van de "Expected Family Contribution" wordt algemeen ook als uitgangspunt genomen door andere organisaties die studiefinanciering verlenen aan studenten die financiële hulp nodig hebben.
Financiële hulp moet voor ieder studiejaar opnieuw aangevraagd worden.

</doc>
<doc id="12906" url="https://nl.wikipedia.org/wiki?curid=12906" title="Studiepunt">
Studiepunt

Studiepunten zijn een maat waarmee de zwaarte van (delen van) opleidingen aan een hogeschool of universiteit wordt uitgedrukt. Hogescholen en universiteiten verdelen de leerstof in modules. Over een module of vak (Nederland) of een opleidingsonderdeel (Vlaanderen) worden een of meer beoordelingen gegeven. Bij iedere module wordt geschat hoeveel uren de gemiddelde student nodig heeft om de leerdoelen van de module te halen. Dit wordt omgerekend naar een aantal studiepunten dat de student behaalt wanneer hij of zij voor een module slaagt. Bij overgang naar een hoger jaar of naar een andere opleiding met hetzelfde opleidingsonderdeel heeft de student dus dit krediet verworven, wat eventueel recht geeft op een vrijstelling.
Belang van studiepunten.
Sommige opleidingen kennen een bindend studieadvies, waarbij studenten in het eerste jaar een minimumaantal studiepunten moeten halen om de opleiding te mogen voortzetten. Het halen van studiepunten is dus voor een student van groot belang.
Ook bij het berekenen van de studietoelage in Vlaanderen wordt rekening gehouden met het aantal studiepunten waarvoor de student reeds studietoelagekrediet heeft opgebruikt.
Vanaf 2008-2009 wordt in Vlaanderen aan de studiepunten ook een leerkrediet gekoppeld, om het ongebreideld blijven studeren en herkansen te beperken. Hogeronderwijsinstellingen worden immers alleen nog voor studenten met voldoende leerkrediet gesubsidieerd.
Berekening.
Oude berekening.
In Nederland stond een studiepunt gelijk aan veertig uur studiebelasting - het aantal studie-uren in een week. Als een bepaalde module op veertig uur werd geschat, had die module dus een waarde van één studiepunt. Een volledig studiejaar bestaat uit 42 studieweken (en bestond dus uit 42 studiepunten), wat overeenkomt met 42 x 40 = 1680 uur. De meeste opleidingen duren vier jaar, wat equivalent was aan 168 studiepunten. Vanaf 1996 duren de meeste opleidingen aan technische universiteiten vijf jaar, goed voor 210 studiepunten.
In Vlaanderen drukte men de studiebelasting (studiepunt) uit in een 25 à 30 uur per studiepunt en moesten er 60 studiepunten per jaar behaald worden. Daarvoor moest een student (25 à 30 uur per studiepunt) x 60 studiepunten = 1500 à 1800 uur studeren.
European Credit Transfer System.
De studiebelasting wordt sinds de invoering van de bachelor-masterstructuur uitgedrukt in het internationale "European Credit Transfer System" (ECTS), waardoor de waardetoekenning van internationaal verworven vakken vergelijkbaar wordt. In Nederland is de "BaMa"-structuur in het hoger onderwijs ingevoerd in het academisch jaar 2002-2003 en in Vlaanderen in 2004-2005.
Een studiejaar (1680 studie-uren) komt overeen met 60 ECTS credits. Eén credit staat dus voor 28 studie-uren. Een universitaire bacheloropleiding bestaat uit 3 studiejaren, dus 180 credits volgens het ECTS-systeem. Een HBO bachelor bestaat uit 4 studiejaren, dus 240 ECTS credits. Een credit staat tegenwoordig ook bekend onder de oude benaming studiepunt.

</doc>
<doc id="12907" url="https://nl.wikipedia.org/wiki?curid=12907" title="Hogeschool">
Hogeschool

Een hogeschool is een onderwijsinstelling voor niet-universitair hoger onderwijs. In het Engels wordt veelal de benaming "University of Applied Sciences" gebruikt.
Nederland en België.
Het type onderwijs dat in een hogeschool wordt georganiseerd is in Nederland en België verschillend.
In "Nederland" is een hogeschool een school voor uitsluitend hoger beroepsonderwijs. Vanouds waren de termen "hogeschool" en "universiteit" min of meer inwisselbaar: tot in de negentiende eeuw werd de Universiteit Leiden aangeduid als de "Hogeschool te Leiden". Tot halverwege de jaren 1980-90 was de naam "hogeschool" voorbehouden aan instellingen voor hoger onderwijs die op universitair niveau functioneerden, maar niet het (volledige) aanbod van de "klassieke", brede universiteiten hadden. Zij waren doorgaans gespecialiseerd in een bepaald vakgebied (technische hogeschool, landbouwhogeschool, economische hogeschool). Daarna werden deze instellingen "universiteit" genoemd, en kwam de term "hogeschool" in zwang voor instellingen voor hoger beroepsonderwijs. Voor technische richtingen (bijvoorbeeld: elektrotechniek, autotechniek, vliegtuigtechniek, weg/waterbouw) is een Hogeschool min of meer te vergelijken met de vroegere Hogere Technische school of HTS. 
In "Vlaanderen" is een hogeschool een school voor alle vormen van hoger onderwijs buiten de universiteit. Hogescholen bieden graduaten, professionele bachelors en academische bachelors en masters in de kunsten en de maritieme wetenschappen aan.
Onderzoek.
Vanaf circa 2001 verrichten de Nederlandse hogescholen naast onderwijs ook onderzoek. Het betreft praktijkgericht onderzoek dat zich onderscheidt van het meer fundamentele onderzoek dat aan de universiteiten wordt uitgevoerd. Het onderzoek op een hogeschool wordt uitgevoerd binnen een lectoraat dat onder leiding staat van een lector.
Ook de hogescholen in de Vlaamse hogescholen doen aan praktijkgericht wetenschappelijk onderzoek en academisch onderzoek in de kunsten en de maritieme wetenschappen. De hogescholen werken voor het academisch onderwijs samen met een universiteit.
Wel en geen academisering.
Sedert schooljaar 2012-2013 zijn de masteropleidingen van de Vlaamse hogescholen overgeheveld naar de universiteiten, en daarmee ook het (toegepast) wetenschappelijk onderzoek. Sindsdien leveren hogescholen alleen nog professionele bachelordiploma's af, graduaatsdiploma's en academische bachelor- en masterdiploma's in de kunsten en de maritieme wetenschappen af. 
In Nederland kan sinds de invoering van de bachelor-masterstructuur aan de hogescholen een graad worden behaald van bachelor en master. In 2007 heeft de wet mogelijk gemaakt dat daarnaast de graad van Associate degree kan worden behaald in het Nederlandse hoger beroepsonderwijs.
Een in het Nederlandse hoger beroepsonderwijs behaalde mastergraad kan toelating geven tot de promotie, die leidt tot de graad van doctor. Promoties op een hogeschool vinden tegenwoordig doorgaans alleen plaats in samenwerking met en aan een universiteit. Wel is is er de Pilot Professional Doctorate die in 2023 is gestart en waarin het hbo mensen na hun master bekwaamt in het verrichten van praktijkgericht onderzoek. Er is (nog) geen offciele graad verbonden aan deze experimentele opleiding.
Overzicht Nederlandse hogescholen.
Een hogeschool is in Nederland toegankelijk wanneer men minimaal een mbo niveau 4- of havo-diploma in het bezit heeft.
Hogescholen in Nederland kunnen worden erkend door het Nederlandse Ministerie van Onderwijs, Cultuur en Wetenschap. Een hogeschool kan 'bekostigd' of 'aangewezen' zijn. In het eerste geval ontvangt de hogeschool financiering van de overheid, voor de andere houdt de registratie slechts erkenning in. De lijst met bekostigde hogescholen is als bijlage opgenomen in de Wet op het hoger onderwijs en wetenschappelijk onderzoek (WHW).
Alle erkende opleidingen dienen volgens de WHW geregistreerd te staan in het Centraal Register Opleidingen Hoger Onderwijs (CROHO). Hierbij wordt aangegeven of de opleiding 'bekostigd' of 'aangewezen' is. Er is een verschil tussen de status van de hogeschool en de opleiding. Het is daarom mogelijk dat een aangewezen opleiding geregistreerd staat bij een bekostigde hogeschool.
Door de Nederlandse overheid bekostigde hogescholen.
Alle bekostigde hogescholen zijn lid van de Vereniging Hogescholen, de vereniging van hogescholen in Nederland.
Door de overheid erkende ("aangewezen") maar niet bekostigde hogescholen.
De niet-bekostigde hogescholen zijn lid van de NRTO, de Nederlandse Raad voor Training en Opleiding.
Overzicht Belgische hogescholen.
Nederlandstalige hogescholen.
Voor de academisering.
Hieronder staan de 23 hogescholen in Vlaanderen die in 2009 erkend waren bij de Vlaamse overheid (Departement Onderwijs en Vorming) als hogeschool. Veel van deze hogescholen zijn in 1995-1996 ontstaan door fusie en samenvoeging van voorheen een veel groter aantal afzonderlijke hogescholen, zoals conservatoria, normaalscholen, verpleegstersscholen, scholen voor industrieel ingenieurs, tolken, handelshogescholen, sociale hogescholen, technische hogescholen, landbouwhogescholen etc.
Vanaf 2009-2010 kwam er een tweede grote fusieronde op gang.
Autonome hogescholen:
Provinciale hogescholen:
Katholieke hogescholen:
Academisering en fusies.
Vanaf 2012-2013 worden de masteropleidingen aan de hogeschool overgedragen aan de universiteit van de associatie waartoe de hogeschool behoort (met uitzonderingen van de masteropleidingen in de kunsten en de maritieme wetenschappen), academisering genoemd. Omdat daardoor deze masteropleidingen qua studentenaantallen bij de universiteiten worden gerekend, en niet meer bij de hogescholen, worden sommige hogescholen te klein, en zoeken ze een fusiepartner.
Tegelijk moedigt het subsidiebeleid de afbouw aan van "dubbels" in de opleidingen die (geografisch) dicht bij elkaar liggen. Ook de interne staatshervorming van de Vlaamse Regering duwt in dezelfde richting, aangezien die aandringt op het terugschroeven van de (onderwijs)bevoegdheid van de provincies. Door bovenstaande evoluties is het aantal hogescholen van 23 in 2009 teruggebracht zijn tot 13 in 2014.
Duitstalige hogescholen.
België telt ook een Duitstalige hogeschool.
Anderstalige hogescholen.
Enkele hogescholen in het Vlaamse en Brusselse landsgedeelte worden niet erkend door de overheid, doch bieden op zowel bachelor- als masterniveau opleidingen aan die voornamelijk in het Engels doorgaan.
Engelstalige landen.
Een Nederlandse of Vlaamse hogeschool is min of meer een instelling die te vergelijken is met wat een college genoemd wordt in het Verenigd Koninkrijk, Ierland en de Verenigde Staten.
Een dergelijk college is een instituut voor hoger onderwijs dat geaccrediteerd is om academische graden te verlenen. Sinds de academisering zijn echter in Vlaanderen en Nederland enkel de universiteiten geaccrediteerd om een academische graad te verlenen.
Onder de term college worden uiteenlopende onderwijsniveaus gerubriceerd. Zo kan het gaan om een "liberal arts college" voor academisch onderwijs aan een universiteit als Harvard, maar ook om een "community college" voor beroepsonderwijs en praktisch gerichte opleidingen.
Een "high school" in de Verenigde Staten is iets anders dan een hogeschool. Hier gaat het om een onderwijsinstelling voor secundair onderwijs.
Duitsland.
In Duitsland is "Hochschule" de verzamelnaam voor "Universitäten" en "Fachhochschulen". Naar een universiteit mag men normaliter alleen met een "Abitur", het diploma van een "Gymnasium" (ook te krijgen op een "Gesamtschule"). Een "Fachhochschule" (FH) is wat in het Engels "university of applied science" heet: een hogere school met meer op de praktijk gerichte studies. Voor toelating tot een FH is de "Fachhochschulreife" nodig.
Een "Technische Hochschule" heeft een universitair niveau, maar de meeste van deze instellingen zijn inmiddels naar "Technische Universität" hernoemd.
Oostenrijk.
Oostenrijk kent naast universiteiten een stelsel van "Fachhochschulen" voor niet-universitair toegepast hoger onderwijs.
Zwitserland.
Naast verschillende universiteiten heeft Zwitserland twee "hogescholen" op universitair niveau: de Eidgenössische Technische Hochschule Zürich en de École Polytechnique Fédérale de Lausanne. Andere "Hochschulen" zijn "Fachhochschulen" die niet-universitair toegepast hoger onderwijs bieden.

</doc>
<doc id="12908" url="https://nl.wikipedia.org/wiki?curid=12908" title="Slag bij Oosterweel">
Slag bij Oosterweel

De Slag bij Oosterweel was een gewapend treffen op 13 maart 1567 aan het begin van de Opstand in de Nederlanden, dat plaatsvond bij het polderdorp Oosterweel, ten noordwesten van Antwerpen. Het regeringsleger van Filips van Lannoy vernietigde in deze slag een kamp van het geuzenleger dat geleid werd door Jan van Marnix. Marnix sneuvelde en Willem van Oranje bedwong in de volgende dagen de opstand van de Antwerpse calvinisten.
Vooraf.
De Beeldenstorm van 1566 was gevolgd door repressie. Tegelijk besefte landvoogdes Margaretha van Parma dat ze niet te hard mocht zijn. Ze zegde toe dat ze niet zou optreden tegen hagenpreken waar die gangbaar waren geweest, maar mobiliseerde tegelijk troepen om beeldenstormers achterna te zitten en hagenpreken op nieuwe plekken te verhinderen. Daarop begonnen calvinistische edelen soldaten te werven: Hendrik van Brederode in Vianen en Jan van Marnix in Antwerpen.
De magistraat van Antwerpen dwong de gewapende rebellen om de stad te verlaten. Ze maakten een kamp in Dambrugge en vervolgens in Oosterweel. Om een tegenactie vanuit zee door de Spanjaarden te beletten, probeerde Marnix zich op 1 maart, met steun van Pieter Haeck uit Middelburg, meester te maken van Fort Rammekens en Vlissingen. Jan Denys was op hun vloot aanwezig en ook vele calvinisten uit Oosterweel. Uiteindelijk geloofde de fortcommandant Roeland van Gistel niet dat Marnix op last van koning of landvoogdes handelde en keerden de geuzen op 4 maart onverrichter zake terug over de Schelde naar Oosterweel. Oranje moest niets hebben van dit trainingskamp onder de stadsmuren en beval hen te vertrekken, maar dat weigerden ze. Ze kregen versterking uit Vlaanderen en pleegden strooptochten naar Ekeren, Merksem, Deurne en het Kiel. Op 8 maart bestormden ze de kerk van Oosterweel en verwoestten het huis van de pastoor.
De slag.
Omdat het leger van Margaretha voor Valenciennes lag, offerde ze het grootste deel van haar lijfwacht op. Twee Waalse vendels van samen 400 man vertrokken naar Antwerpen onder het commando van Filips van Lannoy, heer van Beauvoir. Ze werden vanuit Axel aangevuld door twee vendels van Lamoraal van Egmont, die kritisch had gestaan tegenover de koning maar nu zijn loyaliteit wilde bewijzen. Zelf nam hij niet deel aan de onderneming, in tegenstelling tot Arenberg, die met een compagnie naar Antwerpen trok. Ook drossaard Hans de Grave arriveerde met ruiters.
Oranje weigerde om de schutterij in te zetten tegen de geuzen, zeggende dat de stad daarvoor te roerig was. Ook had hij de stadspoorten van Antwerpen laten sluiten en de ophaalbruggen vernield, naar eigen zeggen om te verhinderen dat de Antwerpse calvinisten hulp zouden kunnen bieden aan de geuzen.
In de ochtend van 13 maart voerde Lannoy een verrassingsaanval uit op het kamp van Oosterweel. Vanaf de stadswallen zagen de Antwerpenaren het getrainde regeringsleger de bovenhand krijgen. De onervaren geuzen bleken geen partij en werden massaal in de Schelde gedreven. Jan van Marnix sneuvelde in de slag. Baudartius en anderen stellen het dodental bij de geuzen op 1500. Bovendien werden honderden gevangenen ter dood gebracht met als reden dat een dreigende bevrijding vanuit de stad moest worden voorkomen. Ze werden gefusilleerd of opgehangen.
Nasleep: krachtmeting in Antwerpen.
Willem van Oranje verbood de calvinisten om vanuit de stad de geuzen te hulp te komen. Hiervoor hebben historici verschillende motieven gegeven. Volgens sommigen wilde hij nutteloos bloedvergieten voorkomen, anderen menen dat hij zijn trouw aan koning Filips II van Spanje, die hem Antwerpen had toevertrouwd, liet doorwegen. Henri Pirenne zag een ander motief: Oranje wist dat, indien hij aan de vraag van de calvinisten toegaf, hij het vertrouwen van de lutherse protestanten zou verliezen, terwijl hij nog steeds rekende op toekomstige steun van de Duitse vorsten.
Onmiddellijk na het aanschouwen van de nederlaag gingen de Antwerpse calvinisten massaal de straat op en betwistten Oranjes gezag. Ze haalden geschut uit de Eeckhof en bezetten de Meir. Thomas Gresham was getuige van de verhitte gemoederen en Thomas Churchyard werd door de calvinisten aan hun hoofd gesteld. Verzoenend beloofde Oranje dat de troepen van Lannoy de stad niet binnen mochten en liet hij de calvinisten de wacht optrekken. Daarmee kon hij de gemoederen weliswaar niet bedaren, maar hij weekte er toch een deel van de calvinistische aanhang mee los en stelde tegenover de harde kern een gelegenheidscoalitie van katholieken, lutheranen, Hanzeaten, Duitsers en zuiderse naties. Op 15 maart riep burgemeester Jacob Van der Heyden al deze groepen onder de wapens bij de Munt. De schuttersgilden bezetten de Grote Markt en de buitenlandse kooplui het Kipdorp. De calvinisten zagen in dat ze hun dominantie op straat kwijt waren. Ze lieten hun kanonnen in de steek en gingen uiteen.
Betekenis binnen de Tachtigjarige Oorlog.
Na Oosterweel leek Margaretha de situatie onder controle te hebben. Valenciennes viel op 24 maart en Brederodes kasteel op 3 mei. De voornaamste edellieden waren weer loyaal: Egmont had troepen verschaft en Oranje feliciteerde haar. Willem van Oranje bracht zich op 10 april via Breda in veiligheid naar Duitsland. Ondanks het overwinningsnieuws van zijn halfzus zette koning Filips door met zijn plan om de Nederlanden te straffen. Op 18 juni zette Alva's leger zich in beweging.
Sommigen zien de Slag bij Oosterweel als het (historische) begin van de Tachtigjarige Oorlog. Wie de Slag bij Heiligerlee in 1568 als "officieel" startpunt van de oorlog neemt, zou dat eerder doen om een mooi rond getal als lengte en naam te krijgen, zoals bij andere oorlogen uit het verleden (Honderdjarige Oorlog, Dertigjarige Oorlog). De partijen bij de Vrede van Münster (1648) zagen alvast 1567 als het begin van de oorlog. Het voorjaar van 1567 kende volop gewapende treffens, met de grootste in Doornik, Valenciennes, Wattrelos, Lannoy en Oosterweel.
Primaire bronnen.
Enkele primaire bronnen over de slag en de Antwerpse krachtmeting:

</doc>
<doc id="12909" url="https://nl.wikipedia.org/wiki?curid=12909" title="Studiepunten">
Studiepunten



</doc>
<doc id="12912" url="https://nl.wikipedia.org/wiki?curid=12912" title="Bentoniet">
Bentoniet

Bentoniet is een in de natuur voorkomende natrium-kleisoort met deeltjes die zo klein zijn dat ze de grond waterdicht kunnen maken. Het bestaat voor ongeveer twee derde uit montmorilloniet, waarin het molecuul zich aan natrium heeft gebonden. De naam vollersaarde komt van het gebruik in vroegere eeuwen bij het vollen van wollen stoffen, maar bentoniet wordt in de praktijk ook zwelklei genoemd. De klei is naar de eerste vindplaats, de typelocatie, Fort Benton genoemd in Wyoming in de Verenigde Staten.
Bentoniet komt in de kleuren wit, grijs, roodwit, bruinwit en lichtgeel voor. Het mineraal montmorilloniet dat het grootste bestanddeel van bentoniet is, heeft een monoklien kristalstelsel.
Toepassingen.
Bentoniet is een product dat velerlei toepassingen kent:

</doc>
<doc id="12913" url="https://nl.wikipedia.org/wiki?curid=12913" title="Standvogel">
Standvogel

Een standvogel is een vogelsoort waarvan (vrijwel) alle individuen in (of zeer dicht bij) het broedgebied blijven overwinteren. De soort tijdelijk de minder optimale omstandigheden daar, zoals voedselgebrek, het hoofd te bieden. Het wordt ook wel een "resident" of "blijver" genoemd.
Indeling vogelsoorten naar trekgedrag.
Het begrip standvogel moet niet soortspecifiek worden gezien, maar "populatiespecifiek". Afhankelijk van de "geografische breedte", respectievelijk "hoogte boven zeeniveau" van hun broedgebied zullen vogels trekvogel, deeltrekker of standvogel zijn.
Vaak zijn de populaties uit Noord-Europa trekvogel en die uit Zuid-Europa standvogel. De Lage Landen nemen veelal een tussenpositie in, er zijn daar veel deeltrekkers. Ditzelfde kunnen we zeggen met betrekking tot de hoogte boven zee. Vogelpopulaties hoog in de bergen trekken in de herfst vaak naar lagere regionen.
Voorbeelden standvogels in België en Nederland.
Enige standvogels elders:

</doc>
<doc id="12917" url="https://nl.wikipedia.org/wiki?curid=12917" title="Talmoed">
Talmoed

De Talmoed (Hebreeuws: תלמוד, "leer") is na de Tenach (in het christendom het Oude Testament) het belangrijkste boek binnen het jodendom. Het bevat de commentaren van belangrijke rabbijnen en andere schriftgeleerden op de Tenach, veelal in de vorm van discussies tussen voor- en tegenstanders van een bepaald standpunt. Door deze aanvankelijk mondelinge traditie van uitlegging en verklaring van "de Wet en profeten" vanaf de tijd van Mozes is er zo een zeer uitgebreide samenstelling van mogelijke uitleggingen, wetsprecedenten, anekdotes, legenden en mythen verzameld.
Vorm en onderdelen.
De Talmoed wordt vanwege zijn omvang meestal als een serie boeken uitgegeven.
De Talmoed bestaat uit:
Jeruzalemse en Babylonische Talmoed.
Men maakt onderscheid tussen de Babylonische Talmoed ("Talmoed Bawlie") en de Jeruzalemse Talmoed ("Talmoed Jeroesjalmie"). Hoewel ze allebei dezelfde "misjna" als kern hebben zijn de commentaren hierop, de "gemara's", verschillend.
Huidige gebruik van de Talmoed.
De manier waarop in de Talmoed wordt gediscussieerd is kenmerkend voor het jodendom: leren door discussie. In de synagogen en leerscholen van vooral orthodoxe joden kan men nog altijd felle discussies waarnemen over de vele mogelijke interpretaties van de Talmoed.
Onder orthodoxe joden wordt veel het "Daf Jomi" (= "de dagelijkse bladzijde") leesprogramma gevolgd. Hierbij wordt iedere dag een dubbelzijdige pagina van de Talmoed gelezen zodat in 2711 dagen (7,5 jaar) de hele Talmoed wordt behandeld.

</doc>
<doc id="12927" url="https://nl.wikipedia.org/wiki?curid=12927" title="Hendrick Avercamp">
Hendrick Avercamp

Hendrick Avercamp (Amsterdam, januari 1585 - Kampen, mei 1634) was een Nederlandse schilder die vooral winterse schaatstaferelen schilderde.
Levensbeschrijving.
Avercamp werd geboren in Amsterdam maar verhuisde op eenjarige leeftijd met zijn ouders naar Kampen. Zijn vader was apotheker. Van moederskant was hij een kleinzoon van de geleerde Petrus Meerhoutanus. Avercamp was doofstom. Hij kreeg de bijnaam "de Stomme van Kampen". Zijn moeder gaf hem les in schrijven, maar tekenen lag hem beter. Hiermee uitte hij zijn gevoelens.
Toen hij 12 jaar was, begon Avercamp met lessen in de tekenkunst bij een arme tekenaar. Deze overleed tijdens een pestplaag, net als zijn vader (1602) en zijn broer. Op zijn 18e ging Avercamp naar een oom van moederskant in Amsterdam. Daar ging hij in de leer bij onder anderen de Deense historieschilder en portrettist Pieter Isaacsz (1569-1625). In Amsterdam maakte Avercamp kennis met het werk van Vlaamse schilders onder wie Gillis van Coninxloo en Pieter Bruegel de Oude. Avercamp ging zich toeleggen op het schilderen van ijsgezichten. Vermoedelijk in 1607 ging Avercamp terug naar Kampen. Hier bleef hij werken tot zijn dood in 1634, op 49-jarige leeftijd.
Werk.
Waarschijnlijk schilderde Avercamp in zijn atelier aan de hand van schetsen die hij in de winter had gemaakt.
Avercamp is beroemd tot in het buitenland om zijn winterlandschappen. Hierop staan vaak veel mensen die bijvoorbeeld aan het schaatsen zijn. De voorliefde voor dit onderwerp ontstond tijdens de schaatstochten, die hij in zijn jeugd maakte. Het laatste kwart van de 16e eeuw, waarin Avercamp werd geboren, was dan ook een van de koudste periodes van de Kleine IJstijd.
De Vlaamse schildertraditie komt vooral tot uitdrukking in Avercamps vroege werk. Dit sluit aan bij de landschappen van Pieter Bruegel de Oude. Avercamp schilderde landschappen met een hoge horizon en veel figuren die ergens mee bezig zijn. De schilderijen zijn vertellend geschilderd, met veel anekdotes. Zo zijn in het hier afgebeelde schilderij ondeugende details opgenomen, namelijk een vrijend paartje, blote achterwerken en een plassend mannetje.
Later in zijn leven werd de sfeertekening ook belangrijk in zijn werk. Tevens zakte de horizon geleidelijk naar beneden in het kader, waardoor steeds meer lucht te zien is.
Avercamp gebruikte in zijn schilderijen de schildertechniek van het atmosferisch perspectief. Er wordt diepte gesuggereerd door gebruik van donkere kleuren en vervagingen in de verte. Verder gebruikt hij vaak een repoussoir: voor in het schilderij worden voorwerpen geschilderd, bijvoorbeeld bomen of een boot. Met deze techniek wordt de indruk van diepte in het schilderij versterkt.
Avercamp heeft ook wel schilderijen gemaakt van vee en zeegezichten (deze schilderijen zijn door de achteruitgang van de kleur in waarde verminderd), maar zijn liefhebberij was toch wel het winterlandschap.
Avercamp schilderde ook "Schilderijtjes op papier", die, als ze werden ingelijst, een goedkoop alternatief voor schilderijen van olieverf waren. Er werd daarvoor eerst een tekening opgezet met pen en inkt. Deze werd vervolgens bedekt met dekverf. De contouren van de tekening bleven daarbij bestaan. Ook met deze techniek kon Avercamp de bleke winterse kleuren en de nuances van het ijs weergeven.
Van Avercamp bestaan nog ongeveer honderd schilderijen, te zien in het Rijksmuseum in Amsterdam, het Mauritshuis in Den Haag, het Stedelijk Museum Zwolle, het Stedelijk Museum Kampen en in het buitenland. In het Rijksmuseum was van 20 november 2009 tot 15 februari 2010 een expositie van zijn werk onder de titel "IJspret".
Navolgers.
Avercamps wintergezichten kregen navolgers, zoals Jan van Goyen, Aart van der Neer, Antonie Verstralen en Jan van de Cappelle. Ook zijn neef Barend Avercamp, die les heeft gehad van Hendrick Avercamp, schilderde winterlandschappen.

</doc>
<doc id="12930" url="https://nl.wikipedia.org/wiki?curid=12930" title="Geschiedenis van Japan">
Geschiedenis van Japan

Dit artikel beoogt een overzicht te geven van de geschiedenis van Japan.
Japan is een eilandengroep. Het ligt vrijwel geheel in de gematigde klimaatzone. Er valt veel neerslag en de bodem is er tamelijk vruchtbaar. Hoewel Japan op niet al te grote afstand van het vasteland van Azië ligt, lag het wel altijd in de periferie. Het heeft daardoor een tamelijk bescheiden rol in de wereldgeschiedenis gespeeld. 
De Japanse beschaving werd diepgaand en langdurig beïnvloed door China. De geschiedenis van Japan in strikte zin begint op het moment dat de invloed van de Chinese beschaving zich in den brede deed gelden. De kennismaking leidde onder andere tot de introductie van het schrift.
Prehistorie.
De vroeg- en middenpaleolithische mensen van het vasteland van Oost-Azië ("Homo erectus" en Denisovamens) hebben, voor zover bekend, de eilanden niet bereikt. Alle vondsten die een menselijke aanwezigheid op de Japanse eilanden vroeger dan 35.000 v.Chr. zouden aantonen zijn omstreden. 
Vanaf ongeveer 32.000 jaar geleden is de aanwezigheid van een paleolithische cultuur aangetoond. Rond 11.000 v.Chr. begon het holoceen, het huidige interglaciaal. Er ontstonden complexere culturen met grotere technische vaardigheden. Deze worden doorgaans met de naam Jōmon aangeduid.
De paleolithische bevolking van Japan, en de daarvan afstammende Jomon-bevolking, stamde af van de eerste migraties van de anatomisch moderne mens via Zuid-Azië en Zuidoost-Azië richting Oost-Azië en Australië. Het volk der Aino, dat tegenwoordig nog slechts op het noordelijke eiland Hokkaido leeft, lijkt af te stammen van deze paleolithische bevolking. Dit element maakt nog 10-20% van de moderne Japanse bevolking uit, de rest stamt af van latere migraties vanaf het vasteland, met name gedurende de Yayoiperiode.
Vanaf het moment dat er historische bronnen zijn overgeleverd is reeds sprake van een Japanse taal, van een typisch Japanse godsdienst en van typisch Japanse maatschappelijke structuren.
Vroege geschiedenis.
Kofunperiode.
Traditionele Japanse legendes stellen dat Japan in de 7e eeuw v.Chr. opgericht is door de voorouderlijke keizer Jimmu.
De keizers van voor de 6e eeuw (n.Chr.) worden echter meestal als legendarisch beschouwd.
Volgens Chinese bronnen was Japan oorspronkelijk een samenraapsel van vele kleine staatjes, die in de 3e eeuw door een koningin/priesteres Himiko werden verenigd.
Gedurende de 4e, 5e en 6e eeuw, werden het Chinees schrift en het boeddhisme geïntroduceerd, waarschijnlijk via het koninkrijk Paekche in het zuidwesten van Korea. De koning van Paekche zond in 538 of 552 een Boeddhabeeld naar Japan met de woorden, dat het boeddhisme heilzaam kon zijn voor het land. Met de introductie van het Chinese schrift en het boeddhisme begon een lange periode van Chinese culturele invloed op de Japanse samenleving. De Japanners, of beter gezegd de bewoners van het Yamato-rijk, hielden al vroeg contacten met het koninkrijk Paekche.
De keizers waren in naam de heersers, maar vanaf de 6e eeuw was de eigenlijke macht gewoonlijk in het bezit van machtige hofnobelen, waarbij diverse families elk een of enkele eeuwen de macht konden vasthouden.
Asukaperiode.
In 646 werd het politieke en bestuurlijke landschap van Japan vastgelegd in de zogenaamde Taika-hervormingen. Bij deze reformatie, die overigens in werkelijkheid meer geleidelijk plaatsvond dan op papier, werd Japan omgevormd tot een centralistische staat naar Chinees model. De gehele staat werd eigendom van de keizer, en de adel, die tot dan toe Japan had bestuurd, kreeg nu hoge posten in een nieuw, uitgebreid ambtenarenapparaat. Ook werd de Japanse jaartelling ingevoerd.
Gedurende deze tijd veranderde de keizerlijke residentie voortdurend: elke keizer had een nieuwe residentie, sommige keizers hadden zelfs meerdere.
Naraperiode.
In 710 werd Nara als hoofdstad gekozen. Nara bleef hoofdstad tot 784. De tijdsspanne van 710 tot 784 wordt daarom de Naraperiode genoemd. Tijdens de Naraperiode bereikte de invloed van China zijn hoogtepunt. De keizer en de machtige hoffamilies kwamen in Nara steeds meer onder druk te staan van boeddhistische priesters. 
Van 784 tot 794 was Nagaoka-kyō de hoofdstad.
Heianperiode.
Keizer Kammu besloot de residentie nogmaals te verleggen, naar de stad Heian-kyō, het huidige Kioto. Daar ontwikkelde zich tijdens de zogenaamde Heianperiode (794-1185) een zeer verfijnde hofcultuur met een uitgesproken aristocratisch karakter. Deze cultuur bleef goeddeels beperkt tot de enkele grote steden die nu ontstonden. De kunsten, in het bijzonder de literatuur, bereikten een hoogtepunt. Tegelijkertijd lieten de keizer en zijn hofhouding de daadwerkelijke politiek meestal aan de lagere adel in de provincies over, waardoor langzamerhand steeds meer macht bij de provinciale gouverneurs kwam te liggen. Het hof verloor gaandeweg zijn greep op de economie.
Gedurende de Heianperiode ging de Japanse cultuur meer en meer haar eigen weg. Na ~850 verminderde de culturele invloed van China sterk, hoewel het prestige van alles wat Chinees was groot bleef. Veel zaken die ontleend waren aan de Chinese cultuur werden aangepast aan de Japanse voorkeuren en omstandigheden.
De machtigste familie gedurende de 10e en 11e eeuw was het geslacht van de Fujiwara. Zij beheersten het hof; de meeste keizers waren niet veel meer dan marionetten. 
Gedurende de hele Heianperiode waren het een handjevol families die de dienst uitmaakten. Afkomst en grootgrondbezit waren een noodzakelijke voorwaarde om tot de elite te behoren. De boeren waren in hoge mate overgeleverd aan hun plaatselijke landheer. De meeste boeren ("kōmin") leefden in armoedige omstandigheden.
In 1072 trok keizer Go-Sanjo zich terug in een boeddhistisch klooster. Van achter de schermen bleef hij echter invloed uitoefenen op de nieuwe keizer. Op deze manier slaagde hij er in de macht van de Fujiwara-familie te breken, en na hem werd dit een vaste wijze van regeren, waarbij een formeel afgetreden keizer de daadwerkelijke macht had.
Dit betekende inderdaad het einde van de macht van de Fujiwara, maar de macht van de families uit de provincies groeide, en de hofhouding van de voormalige keizer was soms verscheurd door interne politieke spelletjes.
Twee van deze families, de Taira en de Minamoto, streden nu om de macht, en in 1160 kwamen de Taira als overwinnaars uit de strijd. Hoewel de Fujiwara formeel hun hoge post behielden, waren het de Taira die, via beïnvloeding van de keizer, nu de daadwerkelijke macht hadden. De Minamoto waren echter wel verslagen maar nog niet vernietigd, en in een verbond met de voormalige keizer Go-Shirakawa begonnen ze in 1180 een nieuwe oorlog tegen de Taira. Nu wonnen de Minamoto wel, en hun leider, Minamoto no Yoritomo kreeg de titel "shōgun", van oorsprong een hoge militaire titel. Gedurende de volgende eeuwen zou het in de eerste plaats de "shōgun" zijn, die Japan feitelijk regeerde.
Japanse middeleeuwen.
Veel historici onderscheiden een periode die zij de Japanse middeleeuwen noemen. In deze periode domineerden de krijgers, de samoerai, de politiek. Er werd een militair bestuur gevestigd, het "bakufu". De Japanse middeleeuwen begonnen aan het eind van de 12e eeuw en duurden tot halverwege de 16e eeuw.
Kamakuraperiode.
Minamoto no Yoritomo vestigde in 1192 het "bakufu" te Kamakura. Na de dood van Yoritomo werden ook zijn zonen "shogun", maar de macht van de Minamoto was toch niet blijvend. De Minamoto moesten ook rekening blijven houden met het keizerlijk hof in Kyoto. De Hojo-familie kwam op, regerend vanuit de officiële positie van regent voor de "shogun".
In 1274 en 1281 werd Japan aangevallen door de Mongolen, maar beide keren kwam een zware tyfoon de Japanners te hulp. De Japanners spreken van een "kamikaze", een goddelijke wind. Uit onderzoek van de in 1981 gevonden restanten van de vloot uit 1281 blijkt echter dat de schepen slordig en haastig waren gebouwd, en dat er slecht hout was gebruikt, soms zelfs tweedehands hout. De schepen werden bovendien gemaakt in het "ingenomen" China. Door het onhaalbare aantal schepen die in een heel korte tijd gemaakt moesten worden, hebben ze veel rivierschepen gebruikt zonder een diepe zeeboeg, waardoor ze erg kwetsbaar waren in de storm.
Muromachiperiode.
In 1333, in de slag bij Kamakura, werden de Hojo uiteindelijk verslagen door de verbannen keizer Go-Daigo en een verbond van oostelijke ridderfamilies. De Ashikaga-familie nam de rol van "shogun" over. De Ashikaga vestigden een nieuw "bakufu"; hun hoofdkwartier was de wijk Muromachi in Kyoto. Keizer Go-Daigo wenste dit niet te accepteren. Hij trok weg uit Heiankyo, en betrok een eind zuidelijker een nieuwe residentie. De Ashikaga benoemden een andere keizer in Heiankyo, en enige tijd had Japan twee rivaliserende keizers, tot in 1392 de toenmalige "zuidelijke keizer" zijn claim op de troon afgaf.
Vanaf de 15e eeuw was het met de macht van de keizers zo goed als gedaan. "Het hof eet uit de hand van het "bakufu"." Ook de Ashikaga verloren echter hun machtspositie in de volgende eeuw, en een bloedige machtsstrijd begon. Hoogtepunt was de zogenaamde Onin-oorlog, een strijd tussen twee families om de macht in het shogunaat, die tussen 1467 en 1477 Kyoto verwoestte. Van het centrale gezag was toen vrijwel niets meer over, en diverse provinciale heersers (daimyo) streden met elkaar om de macht. De komende periode staat bekend als "sengoku-jidai", de "eeuw van de strijdende provincies".
Hereniging en Edoperiode.
Azuchi-Momoyamaperiode.
Oda Nobunaga (1534-1582), "daimyo" van de provincie Owari begon de hereniging van Japan. Hij versloeg enkele rivalen, stichtte een verbond met een aantal andere "daimyo's", in het bijzonder Tokugawa Ieyasu (1542-1616) van het aangrenzende Mikawa. In 1568 veroverde hij Kioto en dwong de shogun te vluchten. Hij slachtte de monniken-strijders van Hiei-zan af. Hij versloeg diverse andere "daimyo's", maar werd in 1582 door een van zijn eigen generaals, Akechi Mitsuhide, vermoord.
Akechi werd verslagen door een andere generaal van Nobunaga, Toyotomi Hideyoshi. Hideyoshi zette Nobunaga's hereniging voort. Terwijl Nobunaga echter bruut geweld had gebruikt, betoonde Hideyoshi zich een ware diplomaat. Hij won sommige oorlogen met een simpele bedreiging, zonder dat zijn leger daadwerkelijk in actie hoefde te komen. 
Nadat geheel Japan trouw aan de keizer en zijn regent, Hideyoshi, had gezworen, zond Hideyoshi zijn legers naar Korea. Aanvankelijk verliep de veldtocht voorspoedig, maar toen zijn generaals de grens van China naderden, kregen ze de Chinezen tegenover zich; zes jaren van oorlog leverden geen duidelijke overwinning op. Na de dood van Hideyoshi, in 1598, trokken de Japanners zich terug. Doordat de clan der Toyotomi zijn vazallen niet voldoende kon belonen voor de door hen geleverde krijgsdienst in Korea, brokkelde de steun voor de clan af.
Edoperiode.
Na de dood van Hideyoshi werd Tokugawa Ieyasu de sterke man van Japan. Aan het militaire avontuur in Korea had hij niet deelgenomen. In plaats daarvan had hij zijn machtsbasis in de Kantō-regio versterkt. Zijn hoofdkwartier was zijn kasteel in Edo. In 1600 versloeg Ieyasu in de slag bij Sekigahara de aanhangers van Hideyoshi's zoon Hideyori. 
Na de dood van de laatste Ashikaga-shogun in 1603 werd Ieyasu tot shogun benoemd. Dat hij afstamde van Minamoto no Yoritomo vergemakkelijkte deze machtswisseling. Al in 1605 trad Ieyasu terug, liet zijn zoon tot shogun benoemen, doch had, in goede Japanse traditie, op de achtergrond de macht in handen. Zijn enige overgebleven tegenstander was Toyotomi Hideyori, de zoon en opvolger van Hideyoshi. Ieyasu dwong Hideyori terug naar het kasteel van Osaka, en nam dat in 1615 in.
Ieyasu beperkte de macht van de boeddhistische kloosters en de "daimyo's", en de keizer en zijn hofhouding kwamen in Kioto in een soort van 'gouden gevangenschap', terwijl het hof van de shogun naar Edo (het tegenwoordige Tokio) werd verlegd. Hiermee werd de macht van de familie Tokugawa voor meer dan twee eeuwen bezegeld.
Christendom in Japan.
De introductie van het christendom in het land begon in het kielzog van de aankomst van de eerste Portugese schepen in Japan in 1543. In 1549 arriveerde Franciscus Xaverius met een aantal metgezellen in Kagoshima op het eiland Kyushu. Dat was de aanvang van de missie van de jezuïeten in Japan. Xaverius en zijn opvolgers wisten in enkele decennia een groot aantal bekeringen te maken. Rond 1580 zou er sprake zijn van ruim 230.000 Japanse christenen. Eind 16e eeuw, begin 17e eeuw werd de missie in Japan gezien als de belangrijkste en meest prestigieuze onderneming van de orde. 
Een aantal daimyo's ging over tot het christendom, omdat zij wilden participeren in de lucratieve handelscontacten met de Portugezen, die hen ook van vuurwapens konden voorzien. Deze daimyo's stelden grond te beschikking om bouw van kerken mogelijk te maken en gaven toestemming te prediken en te bekeren onder de bevolking van hun gebieden. De meeste nieuwe gelovigen waren het resultaat van massabekeringen. Vaak gingen uit loyaliteit met de daimyo duizenden, soms tienduizenden personen in korte periode over tot het christendom. Daimyo's die de jezuïeten wat minder welkom heetten, werden geconfronteerd met het feit dat Portugese schepen in hun havens niet of nauwelijks aanmeerden.
Vanaf eind zestiende eeuw vonden al enige – soms ook ernstige – incidenten plaats. In 1597 werden in Nagasaki op bevel van Toyotomi Hideyoshi negen missionarissen en zeventien Japanse christenen gekruisigd. Alle missionarissen kregen het bevel het land te verlaten. In de praktijk werd die maatregel niet gehandhaafd en tot 1614 was er sprake van een relatief rustige periode. In dat jaar werd de maatregel opnieuw bevestigd en de vervolgingen kregen een meer systematisch karakter. Er waren in 1614 ongeveer 150 Europese missionarissen in het land, waarvan het grootste deel jezuïeten. Ruim 50 besloten toch te blijven en illegaal en ondergronds verder te werken en nieuwe missionarissen slaagden er steeds weer in het land binnen te komen.
In 1623 werd Tokugawa Iemitsu de derde shogun van het Tokugawa-shogunaat. Vanaf dat moment was het Japanse overheidsbeleid gericht op de vernietiging van het christendom in het land. In de eerste maanden van zijn bewind werden honderden Japanse christenen en een aantal missionarissen omgebracht. Daaronder was het grote autodafe van Edo, het huidige Tokio, waar op een dag vijftig missionarissen en Japanse christenen op de brandstapel gezet werden. In 1642 werd Japan uiteindelijk geheel van de buitenwereld afgesloten. Japanners mochten het land niet verlaten en naast Chinese en Koreaanse schepen konden alleen Nederlandse schepen via de handelspost op Dejima nog handel drijven in het land.
Na de Meiji-restauratie van 1867 werd vrijheid van godsdienst in Japan mogelijk. Het werd toen duidelijk dat ongeveer 35.000 Japanners in staat waren geweest het christelijk geloof in een of andere vorm te behouden. Zij worden aangeduid als "Kakure Kirishitans ", verborgen christenen. Na de vernietiging van het christendom hadden zij in het geheim hun geloof voortgezet. Na verloop van tijd werden beelden van heiligen en ook Maria getransformeerd in beelden die meer op die van boeddha's en bodhisattvas leken. Maria kreeg de verschijning van Kannon, het Japanse equivalent van Guanyin en de vrouwelijke vorm van Avalokitesvara, de bodhisattva van de compassie. Christelijke gebeden werden aangepast om op boeddhistische liederen te lijken. Bijbelverhalen en de liturgie werden alleen mondeling overgeleverd, omdat er strenge straffen stonden op het in bezit hebben van christelijke literatuur. Een deel van deze gemeenschappen verloor ook de kennis over de werkelijke achtergrond van hun handelen en hun religie werd vooral gericht op een vorm van voorouderverering, waarbij de voorouders christelijke martelaren waren.
Een meerderheid van deze verborgen christenen sloot zich na 1867 weer aan bij de Rooms-Katholieke Kerk. Een minderheid deed dat niet. Die werden "Hanare Kirishitan", afgescheiden christenen, genoemd. Deze laatste groep is begin eenentwintigste eeuw vrijwel verdwenen.
Moderne Tijd.
Meijiperiode.
De Japanse politiek van isolatie duurde zo'n 200 jaar, tot 1853. De Amerikaanse commodore Matthew Perry verscheen in dat jaar met een vloot voor de Japanse kust en dwong daarmee af dat Japan zijn grenzen openstelde. In Japan ontstond de angst dat het land in handen van de koloniale mogendheden zou vallen. Ook in het binnenland waren er problemen; het verzet tegen het "bakufu", het regime van de "shogun", groeide. Naarmate het contact tussen enerzijds Japan en anderzijds de VS en Europa groeide, vond er meer culturele uitwisseling plaats. Zo deed Japan bijvoorbeeld mee aan de Exposition Universelle van 1867.
In 1868 werd de macht gegrepen door een revolutionaire groep, die de keizer opnieuw in het centrum van de macht wilde hebben en een snelle overname van de westerse technologie bepleitte, om zo de westerse landen weerstand te kunnen bieden. Aan het shogunaat werd een eind gemaakt. Deze actie staat bekend als de Meiji-restauratie. Het waren hoofdzakelijk samoerai uit Satsuma en Chōshū die de macht grepen. 
Het keizerlijk hof werd verplaatst naar Edo, dat werd hernoemd tot Tokio (oostelijke hoofdstad). De feodale structuren moesten wijken voor een centraal nationaal bestuur. Het beleid in deze periode was erop gericht om Japan zo snel mogelijk zowel militair als economisch te ontwikkelen en te moderniseren. Er volgden een aantal economische en sociale hervormingen: vrije beroepskeuze, afschaffing van het van China gekopieerde leenstelsel en van de privileges van de samoerai-klasse, belastingen in geld in plaats van natura, afschaffing van de lijfeigenschap van boeren, vrij grondbezit en de instelling van de dienstplicht. Er werden nieuwe ministeries opgericht, zoals het Ministerie van Onderwijs in 1871. Vanaf 1872 was het basisonderwijs voor iedereen verplicht. Daarmee was Japan het eerste land in Azië waar de bevolking volledig werd gealfabetiseerd.
Er werden in hoog tempo staatsbedrijven gecreëerd, die dan (met uitzondering van de militaire industrie), wanneer ze economisch rendabel waren, geprivatiseerd werden. Ook werd de infrastructuur uitgebouwd, er werden nationale post- en telegraafsystemen ingevoerd en buitenlandse technologie werd geïmporteerd. Vanaf ca. 1880 kwam de Japanse industrialisatie snel op gang, wat onder meer mogelijk was doordat er middelen uit de landbouw werden overgeheveld. In eerste instantie werd er vooral zijde en katoen geproduceerd. In de jaren 1880 steeg het aantal particuliere banken snel tot boven de tweehonderd. In 1902 ging de Industriële Bank van Japan open, die met name de industrie moest financieren.
In 1893 ging Japan over op de gregoriaanse kalender.
Het tempo waarin de veranderingen werden doorgevoerd lag ongekend hoog. Ook het dagelijks leven werd erdoor geraakt. Dit alles bracht een gevoel van desoriëntatie teweeg. Er was ook sprake van verzet tegen de van hogerhand opgelegde modernisering, maar dat werd met geweld onderdrukt.
In 1889 werd onder premier Hirobumi Ito een grondwet ingevoerd, gebaseerd op de Duitse grondwet, die tot de Tweede Wereldoorlog van kracht zou blijven. Er werd een nieuw leger opgebouwd, met behulp van Engelse, Franse en Duitse adviseurs.
Japan groeide in snel tempo uit tot een wereldmacht en zijn nieuwe ambities leidden tot oorlogen met China (1894-1895) en Rusland (1904-1905), waarbij het Korea (vanaf 1910 een Japanse kolonie), Taiwan en andere gebieden veroverde. Met name de overwinning op Rusland maakte indruk: voor het eerst werd een "westers" land door een "gekleurd" land verslagen (helemaal waar was dit niet, in 1896 was Italië door Ethiopië verslagen, en in de 17e eeuw hadden de Chinezen Nederland uit zijn kolonie Formosa verdreven).
Taishoperiode.
In de Eerste Wereldoorlog verklaarde Japan Duitsland direct de oorlog en nam de Duitse bezittingen in China (in Shandong) en de Stille Oceaan in bezit. Japan probeerde ook zijn invloedssfeer in China verder uit te breiden, onder meer door de Chinese regering 21 eisen voor te leggen. Voor verzoeken om troepen naar het westfront te sturen werden vernuftige excuses verzonnen. China, dat daarentegen duizenden arbeiders naar Europa had gezonden, werd onder druk gezet, waarop de geallieerden Japan terugfloten. In Versailles liet Japan zich de gebieden legitiem toewijzen. Daar stond tegenover dat Japan zitting nam in de Volkenbond.
Showaperiode.
De Shōwaperiode, letterlijk te vertalen als "periode van verlichte vrede" is een tijdsperiode, die parallel loopt aan de regeerperiode van Keizer Hirohito. De periode duurde van 25 december 1926 tot 7 januari 1989.
Expansionisme.
In de jaren 30 van de 20e eeuw was de bevolking van Japan toegenomen tot 70 miljoen. Dit was meer dan een verdubbeling ten opzichte van zeventig jaar eerder, toen de Japanse bevolking 30 miljoen was.
In de jaren 20 en begin jaren 30 leidden economische tegenvallers ertoe dat Japan terechtkwam onder een steeds groter wordende invloed van ultra-nationalistische, expansionistische militairen. De Japanse bevolking leefde op een relatief kleine oppervlakte, waarvan een groot deel uit bergen bestond. Deze bergen leverden echter geen grondstoffen. Japan wilde de hand leggen op gebieden die deze grondstoffen wel hadden, zoals China. Dit leidde tot de invasie van Mantsjoerije (en de stichting van Mantsjoekwo), en een tweede Sino-Japanse Oorlog (1937), die onderdeel werd van de Tweede Wereldoorlog. Japan behaalde overwinningen in China, maar kon het Chinese leger niet definitief verslaan. Japan veroverde onder meer Shanghai, Beijing en Nanjing. Het beging wreedheden tegen de Chinese bevolking (o.m. Het bloedbad van Nanking waarbij 300.000 Chinezen de dood vonden). In 1938 raakte Japan slaags met Mongolië en de Sovjet-Unie, maar deze landen behaalden onder generaal Zjoekov een klinkende overwinning op de Japanners.
Tweede Wereldoorlog.
In 1940 tekende Japan met Duitsland en Italië het Driemogendhedenpact, dat wederzijdse hulp beloofde bij een eventuele aanval, en de Nieuwe Orde vastlegde. Vichy-Frankrijk werd door Japan en Duitsland gedwongen Indo-China aan Japan af te staan.
Met dit beleid wekte Japan het wantrouwen van de Verenigde Staten op, en de grootmachten kwamen op steeds gespannener voet met elkaar te staan. Een olie-embargo werd door de Amerikanen in samenwerking met Nederlands-Indië afgekondigd. De Japanse militairen waren woedend, en admiraal Yamamoto vatte het plan op om de Verenigde Staten met een machtig offensief uit de Pacific weg te vagen. Nederland en Frankrijk werden in mei en juni 1940 door nazi-Duitsland overrompeld. Hierdoor konden Nederlands-Indië en Frans Indochina (Vietnam, Laos en Cambodja) zonder veel strijd worden bezet. Het Verenigd Koninkrijk stond zwak in Azië, omdat het een zware strijd moest voeren in Europa.
Op 7 december 1941 vielen de Japanners de Amerikaanse vloot in Pearl Harbor aan, wat leidde tot de deelname van de Verenigde Staten aan de oorlog. De Filipijnen en Nederlands-Indië werden veroverd, alsmede Hongkong, Singapore, Birma, Maleisië, en verschillende Pacifische eilanden. Een belangrijk psychologisch effect had de verovering van de eilandjes Attu, Kiska en Agattu: deze Aleoeten behoorden tot Alaska en waren dus Amerikaans.
In Nederlands-Indië werden veel Nederlandse burgers na de inname van dat land geïnterneerd in Jappenkampen, een soort concentratiekampen. Voor Nederlanders waren er mannenkampen, vrouwenkampen en jongenskampen. Sommige vrouwen werden tot prostitutie gedwongen door het Japanse leger, de zogenaamde troostmeisjes. Naast deze kampen voor Duitsers (en andere westerlingen) waren er ook werkkampen voor Indonesiërs ("Romusha's") en kampen voor halfbloeden. Deze kampen kostten zeer veel mensen het leven, maar de grootste wreedheden beging Japan in China, zoals het bloedbad van Nanking. Daarnaast dwongen de Japanners hun westerse en andere gevangenen tot arbeid onder uiterst harde omstandigheden, vaak aan spoorlijnen, zoals de Birmaspoorweg en Pakanbaroe-spoorweg.
Vanaf 1944 heroverden de Amerikanen beetje bij beetje de door Japan veroverde gebieden. De Japanners verwierven wel een reputatie door hun ‘fanatiek verzet’. De Sovjet-Unie zou pas op 9 augustus 1945, drie maanden na de capitulatie van Duitsland, de neutraliteit verbreken en Mantsjoerije en China binnenvallen. De oorlog eindigde in 1945 door de aanval van de Sovjet-Unie en nadat er Amerikaanse atoombommen op de steden Hiroshima en Nagasaki waren gegooid. De bom die op 6 augustus 1945 boven Hiroshima ontplofte, doodde 78.000 mensen en bracht meer dan 30.000 mensen vreselijke verwondingen toe. Op 9 augustus werden in Nagasaki 70.000 mensen gedood. Amerikaanse vliegtuigen dropten drie miljoen pamfletten boven Japan waarin het volk werd gevraagd hun keizer over te halen zich over te geven en de oorlog te beëindigen. Op 10 augustus deed Japan een verzoek tot voorwaardelijke overgave, met behoud van de keizer. De Amerikanen aanvaardden dit, ondanks hun oorspronkelijke eis tot onvoorwaardelijke overgave. De volgende dag werd de capitulatie bekendgemaakt door uitzending van een tevoren opgenomen radioboodschap van keizer Hirohito. Uiteindelijk tekende Japan op 2 september aan dek van het slagschip Missouri de overgave.
Het Japanse expansionisme heeft in de jaren '30 en '40 zo'n twintig miljoen dodelijke slachtoffers gemaakt, onder wie drie miljoen Japanners.
Naoorlogs Japan.
Naoorlogs Japan, nu beperkt tot zijn huidige grootte, bleef onder de controle van de VS tot het in werking treden van het Vredesverdrag van San Francisco in 1952. Gedurende die periode bloeide de welvaart op de eilanden weer op dankzij een uitzonderlijk economisch herstel, als gevolg van een economische injectie door de VS, die in Japan voor vier miljard dollar aan producten kochten. In 1953 was de Japanse industriële productie verdubbeld ten opzichte van vier jaar eerder.
In 1951 sloten de VS en Japan formeel vrede. Japan was na de oorlog volledig gedemilitariseerd, maar mocht vanaf 1954 wel een troepenmacht voor zijn zelfverdediging hebben.
Tijdens de bezetting kwam er ook een nieuwe grondwet, waarbij voor de keizer nog slechts een ceremoniële taak overbleef.
De Verenigde Staten, die in 1945 op ontwapening van Japan stonden, zagen zich geconfronteerd met een communistisch China, Rusland en Noord-Korea. Japan zou in het kader van de containment-politiek als "kapitalistisch bastion" kunnen fungeren, met Taiwan, de Filipijnen, Zuid-Vietnam en Zuid-Korea. Op aandringen van de VS werd een politiemacht van 100.000 man opgericht, feitelijk gewoon een leger dat van de grondwet niet zo mocht heten. Later is de grondwet veranderd, en sprak men van een "zelfverdedigingsmacht". Japan bleef een van de meest pacifistische landen ter wereld, en wekte later in de 20e eeuw paradoxaal zelfs irritatie op omdat het weigerde aan militaire operaties deel te nemen of deze afkocht, zoals in de Golfoorlog van 1991 (chequeboekdiplomatie).
Ook na het vertrek van de Amerikanen bleef de economische groei voorlopig nog aanhouden. Rond 1960 waren er de grote en moderne ondernemingen (inclusief vakbonden en dergelijke) vs. de ouderwetse nijverheid waar de arbeidsomstandigheden nog steeds slecht waren. In de jaren 1960 nam de productie weer sterk toe en groeide Japan uit tot een economische grootmacht, met groeicijfers van 10% per jaar en meer, het Japannees economisch mirakel, dankzij de plannen van eerste minister Hayato Ikeda. Vooral de VS en Europa waren belangrijke afnemers. Nog maar 3% van de uitvoer ging naar China en Korea, terwijl dit vóór WOII een derde was geweest. 
Zoals de rest van de wereld werd Japan door de Oliecrisis van 1973 getroffen. Omdat de olieprijs vertienvoudigde, stegen ook de productiekosten. Na de oliecrises ging Japan om kosten te besparen op een milieuvriendelijkere manier produceren, met minder olieverbruik. Japan schakelde ook over op een productiemethode dat zich concentreerde op technologie.
Om het Amerikaanse handelstekort te temperen werd in 1985 het Plaza-akkoord getekend.
Heiseiperiode.
Rond 1990 begon de Japanse economie in verval te raken: grote bedrijven raakten in betalingsmoeilijkheden, waardoor banken gedwongen waren te fuseren of zelfs bankroet gingen. De Nikkei Index verloor 70% van haar waarde.
In januari 1995 werd de stad Kobe opgeschrikt door een ernstige aardbeving, die 5000 doden eiste. Later dat jaar verspreidde de sekte Aum Shinrikyo het gas sarin in de metro van Tokio. Er vielen 12 doden en 5000 gewonden. Dit was zowel voor de wereld als voor Japan een schok. Later bleek de sekte ook sarin in woonwijken te hebben verspreid, en bestonden er zelfs plannen om de keizer te vermoorden. Voor Japan was het een dubbele schok: Japan was traditioneel een van de meest gezagsgetrouwe landen.
In 1998 werd Japan opgeschrikt door een Noord-Koreaanse test met een ballistische raket. De raket vloog over Japan heen, om in de Stille Oceaan te landen. In 2005 heeft Noord-Korea bovendien toegegeven dat het kernwapens bezit, naar schatting van de Amerikanen zelfs 5 of 6. Japans grote angst is een nucleaire raketaanval uit deze hoek. Om deze reden heeft Japan zijn defensiebeleid omgegooid, en streeft naar een actievere rol van het leger. Ook werkt men samen met de VS aan een raketschild. Japan streeft ook naar een zeslandenoverleg (Japan, China, Rusland, de VS en de beide Korea's), maar Noord-Korea wil alleen met de VS praten.
In 2005 werd Japan geconfronteerd met de groeiende macht van China, Japans traditionele rivaal. Conflicten over territoriale wateren en over geschiedenisboeken die Japanse oorlogsmisdaden bagatelliseren of verzwijgen, dreigen de verhouding tussen de buren te verzieken.
Op 11 maart 2011 werd een groot gedeelte van de oostkust van Japan getroffen door een tsunami, die zelf het gevolg was van een zware zeebeving nabij de stad Sendai. Als gevolg hiervan vond de kernramp van Fukushima plaats, waarbij veel gebied radioactief besmet werd.
Reiwaperiode.
Op 1 april 2019 werd de nieuwe keizerlijke periode aangekondigd: de Reiwa-periode. Op 30 april 2019 trad de keizer Akihito af en maakte hij plaats voor zijn zoon, Naruhito.

</doc>
<doc id="12931" url="https://nl.wikipedia.org/wiki?curid=12931" title="Goedele Liekens">
Goedele Liekens

Goedele Maria Gertrude Liekens (Aarschot, 21 januari 1963) is een Belgisch psycholoog en seksuoloog. De voormalige Miss België en goodwillambassadeur voor de VN is daarnaast bekend geworden door haar optreden in televisieprogramma's, waar ze aanvankelijk seksuologische onderwerpen besprak, maar later ook programma's presenteerde als talkshows en debatprogramma's over maatschappelijke onderwerpen. Ze is ook parlementslid voor Open Vld.
Biografie.
Liekens werd in 1963 geboren in Aarschot en groeide op in het naburige Begijnendijk. Ze studeerde psychologie aan de Vrije Universiteit Brussel en liep stage in een gevangenis, waar ze gevangenen begeleidde die tot levenslang waren veroordeeld. Ze verwierf nationale bekendheid toen ze in 1986 tot Miss België werd gekozen. Ze viel op door haar opstandige gedrag bij de aansluitende Miss Universe-verkiezing in Panama. Zo weigerde ze 's avonds op te draven op feestjes voor gasten die daar extra voor betaalden, omdat de missen 's morgens weer vroeg moesten repeteren. Ook wilde ze het staatshoofd, generaal Manuel Noriega, geen hand geven "omdat die een fout regime leidde". Na de Missverkiezing haalde Liekens eerst haar licentiaat in de klinische en volwassenenpsychologie aan de universiteit van Brussel.
Televisie.
Na een televisieoptreden werd ze benaderd om voor de VARA aan een praatprogramma mee te werken. Uiteindelijk werd ze de presentatrice van het programma "Goedele"; dit programma liep overigens slechts één seizoen. Daarnaast nam ze deel aan andere programma's, al dan niet als panellid. Toen in 1989 de eerste Vlaamse commerciële zender VTM de ether in ging, kreeg Liekens er een contract. Het eerste programma dat ze er presenteerde was de humoristische quiz "Wie ben ik?" met Urbanus en Werther Vander Sarren. Daarna volgde het sketchprogramma "Meer moet dat niet zijn", wederom in samenwerking met Urbanus.
Seksuologe.
Van 1992 tot 1996 was Liekens als beleidsmedewerker en seksuologe verbonden aan de Rutgers Stichting in Den Haag. 
Bij de media kon ze een aantal programma's presenteren waarin ze haar opgedane kennis kon toepassen. Zo presenteerde ze vanaf 1991 een poosje het radioprogramma "De Lieve Lust" op Studio Brussel en van 1995 tot 1997 het televisieprogramma "Vanavond niet schat" op Kanaal2. In Nederland maakte Liekens in 1995 het programma "Over seks gesproken" voor SBS6, waarmee ze haar bekendheid nog versterkte. Datzelfde jaar produceerde ze de videoreeks "Seks, je lust en je leven".
Liekens ging Familiale en Seksuologische Wetenschappen studeren aan de KU Leuven, waar ze in 2003 afstudeerde. 
UNFPA.
Liekens is sinds 1999 (onbezoldigd) goodwillambassadeur voor het Bevolkingsfonds van de Verenigde Naties (UNFPA). In 2001 bezocht ze Botswana om er de gevolgen van hiv waar te nemen. Ze rapporteerde erover aan een VN-conferentie en aan het Belgische parlement. Een jaar later was ze in Afghanistan om er een bijdrage te leveren aan de "reproductieve gezondheid" van Afghaanse vrouwen. Naderhand maakte ze zich sterk voor onder meer de bestrijding van de bevallingsfistel en voor betere seksuele voorlichting in ontwikkelingslanden.
Latere televisie.
Terwijl Liekens als seksuologe door opleiding en werkkring verder professionaliseerde, nam het belang van seks bij haar televisiewerk een tijd af. Weliswaar bleef zij als deskundig seksuologe optreden in een verscheidenheid aan televisieprogramma's, maar de programma's die ze presenteerde kregen een andere grondtoon. Zo had ze enkele algemene talkshows en presenteerde ze het debatprogramma "Recht van Antwoord" over een veelheid aan maatschappelijke onderwerpen. In 2001 trad Liekens als presentator op bij "De zwakste schakel", de Vlaamse versie van het Britse "The Weakest Link". Na amper een dozijn afleveringen verdween de quiz van het scherm. Liekens gaf later aan zich niet gelukkig te hebben gevoeld in de rol van de strenge, bitse spelleidster, zoals opgelegd door het format.
Vanaf 2007 werkte Liekens voor de Belgische SBS-groep. Ze maakte aanvankelijk alleen programma's voor VT4, maar zou later ook voor VIJFtv aan de slag gaan. Haar eerste project was het programma "Slimmer Dan Een Kind Van 10?", een kennisquiz waarin volwassenen vragen op het niveau van een kind van tien moesten beantwoorden. De quiz haalde niet het gewenste aantal kijkers en werd verplaatst naar de zondag vooravond. Ook was ze te zien als kapitein van de vrouwenploeg in "Het Sterke Geslacht", een spelprogramma onder leiding van Bruno Wyndaele.
In 2013 tekende Liekens een exclusief contract voor twee seizoenen bij het Nederlandse RTL 4, waar ze al regelmatig aanschoof bij "RTL Late Night". Daar ging ze in eerste instantie het programma "Divorce Hotel" maken, over relatiebemiddeling bij stellen die op het punt van scheiden stonden. Ook treedt ze er als vaste deskundige op in het seks- en relatieprogramma "Sex Academy" van Nicolette Kluijver. Voorjaar 2018 presenteert Liekens een napraatshow rond Temptation Island, op VIJFtv. Liekens was vanaf april 2018 te zien in het RTL 4 programma "Superstar Chef", ze viel als eerste af. In 2018 is zij de deskundige in “Goedele on Top”.
Channel 4.
In augustus 2015 werd Liekens door het Britse Channel 4 in de gelegenheid gesteld "Sex in Class" te presenteren, waarvoor ze 15- en 16-jarige scholieren uitvoerig en meermaals sprak over seks en pornografie. Uit het programma bleek dat Britse scholieren een ernstig tekort hebben aan informatie over verantwoorde en prettige seksualiteit en dat ze die leemte opvullen door naar pornografie te kijken. In het kader van haar werk voor de VN maakte Liekens zich eerder al sterk voor verbetering van kennis over seks, als integraal deel van de voortplantingsgezondheid. Na de uitzending pleitte ze ervoor een bredere sekskennis op te nemen in de eindtermen van het Britse middelbaar onderwijs.
Politiek.
In 2019 nam ze deel aan de federale verkiezingen vanop de derde plaats van de Open Vld-lijst in Vlaams-Brabant. Ze raakte effectief verkozen in de Kamer van volksvertegenwoordigers. Liekens werd lid van de commissie Buitenlandse Betrekkingen en het adviescomité voor maatschappelijke emancipatie en schreef wetgevende initiatieven ter verdediging van vrouwenrechten in binnen- en buitenland. Ook zette ze vanuit het parlement haar strijd tegen seksueel geweld en seksuele uitbuiting voort en legde ze zich toe op mensenrechten in het algemeen, vrouwelijk ondernemerschap, lgbt-rechten en de strijd tegen intrafamiliaal geweld.
Bij de federale verkiezingen van juni 2024 was ze lijstduwer voor Open Vld in Vlaams-Brabant. Vanop die plaats raakte ze niet verkozen. Vervolgens werd Liekens in juli 2024 door haar partij voorgedragen om als gecoöpteerd senator in de Senaat te zetelen.
In Dilbeek kwam ze in 2024 op voor de gemeenteraadsverkiezingen voor Blauw. Ze raakte verkozen.
Gedrukte media.
Vanaf 1993 publiceerde Liekens een achttal boeken, meest over seksualiteit, waaronder "Het vaginaboek" in 2005 en "Het penisboek" een jaar later. Haar meest recente is "Start2sex" uit 2012. Naar aanleiding van haar werk voor de VN verscheen in 2010 "Sterke Vrouwen". Ze schreef columns voor verschillende bladen, waaronder de Playboy.
"Goedele" en "GDL".
Van 2008 tot 2013 maakte Liekens twee tijdschriften. De "Goedele", een maandblad over psychologie, maatschappij, seks en humor, verscheen vanaf september 2008. De redactie werd geleid door Danny Ilegems en Liekens zelf, die ook telkens op de omslag figureerde. Volgens Ilegems werden er van het vierde nummer meer dan 70.000 exemplaren verkocht. Nadat uitgever Sanoma besloot het blad niet meer te ondersteunen, maakte Liekens in 2012 en 2013 nog acht nummers van een opvolger: het tweemaandelijkse "GDL".
Overige werkzaamheden.
Samen met een aantal andere televisiecollega's stichtte Liekens de Vlaamse Televisie Academie en daarnaast runde zij tot 2009 haar eigen
productiehuis Jok Foe.
Tv-programma's.
Liekens had een hoofdrol bij de volgende televisieprogramma's:
Privé.
Liekens was sinds 1996 getrouwd met Chris Cockmartin, met wie ze twee dochters heeft. Ze scheidden in 2006, maar bleven wel samen hun productiehuis Jok Foe leiden tot de ontmanteling in 2009. In november 2020 maakte ze zelf bekend dat ze behandeld wordt voor huidkanker.

</doc>
<doc id="12932" url="https://nl.wikipedia.org/wiki?curid=12932" title="Kleine Beer (sterrenbeeld)">
Kleine Beer (sterrenbeeld)

De Kleine Beer ("Ursa Minor", afkorting UMi) is een sterrenbeeld aan de noorderhemel, liggend tussen rechte klimming 00u00m en 24u00m en tussen declinatie +65° en de pool (+90°). Het grootste deel van het sterrenbeeld ligt ongeveer tussen rechte klimming 13u en 18u. Op de breedte van de Benelux is het sterrenbeeld circumpolair en bevat de noordelijke hemelpool die zich in de buurt bevindt van de ster Polaris. In 1950 was de afstand tussen deze ster en de pool 1°, maar door de precessie verandert deze afstand.
De Kleine Beer is een van de 48 klassieke sterrenbeelden die door Ptolemeus zijn beschreven.
Het sterrenbeeld dateert uit de oudheid, men denkt dat de Griekse filosoof Thales van Milete het sterrenbeeld ongeveer 600 v.Chr. heeft geïntroduceerd maar het zal al veel eerder bekend zijn geweest als navigatiemiddel voor zeevaarders.
Mythologie.
Callisto, een van de vriendinnen van Artemis, verloor haar maagdelijkheid aan Zeus die zich had vermomd als Artemis. Ze kreeg een kind en noemde hem Arcas. De woedende Hera veranderde Callisto in een beer. De zoon van Callisto, Arcas, doodde zijn moeder bijna toen hij aan het jagen was maar Zeus hield hem tegen en plaatste hen beiden aan de sterrenhemel als de Grote Beer en Kleine Beer. Hera, de vrouw van Zeus, was er niet blij mee dat Callisto en Arcas aan de hemel werden geplaatst dus vroeg ze Tethys om hulp. Tethys, een watergodin, vervloekte de beide sterrenbeelden om voor altijd om de hemelpool te draaien en nooit onder de horizon te verdwijnen.
Een ander verhaal vertelt dat de Grote en de Kleine Beer Ida en Adrasteia zijn, de twee nymfen die Zeus in zijn jeugd voedden op de berg Ida en als dank daarvoor aan het firmament zijn geplaatst.
Telescopisch waarneembare objecten in de Kleine Beer, opgenomen in de New General Catalogue en Index Catalogue.
Index Catalogue (IC).
IC 945, IC 954, IC 1005 (= NGC 5607), IC 1046, IC 1083, IC 1110, IC 1114, IC 1129, IC 1139, IC 1143, IC 1145, IC 1154, IC 1164, IC 1187, IC 1200 (= NGC 6079), IC 1204, IC 4404, IC 4470, IC 4660

</doc>
<doc id="12933" url="https://nl.wikipedia.org/wiki?curid=12933" title="Kleine Hond">
Kleine Hond

Kleine Hond ("Canis Minor", afkorting CMi) is een sterrenbeeld net ten noorden van de hemelequator, liggende tussen rechte klimming 7u04m en 8u09m en tussen declinatie 0° en +13°.
Telescopisch waarneembare objecten.
New General Catalogue (NGC).
NGC 2350, NGC 2394, NGC 2399, NGC 2400, NGC 2402-1, NGC 2402-2, NGC 2412, NGC 2416, NGC 2433, NGC 2459, NGC 2470, NGC 2485, NGC 2491, NGC 2496, NGC 2499, NGC 2504, NGC 2508, NGC 2510, NGC 2511, NGC 2538.
Index Catalogue (IC).
IC 473, IC 494, IC 498, IC 2189, IC 2216, IC 2231.

</doc>
<doc id="12934" url="https://nl.wikipedia.org/wiki?curid=12934" title="Kleine Leeuw">
Kleine Leeuw

Kleine Leeuw ("Leo Minor", afkorting LMi) is een onopvallend en klein sterrenbeeld aan de noorderhemel, liggende tussen rechte klimming 9u19m en 11u04m en tussen declinatie +23° en +42°.

</doc>
<doc id="12935" url="https://nl.wikipedia.org/wiki?curid=12935" title="Adonis (mythologie)">
Adonis (mythologie)

Adonis (Oudgrieks: ) is een figuur uit de Griekse en Fenicische mythologie. De naam van deze godheid komt eenvoudig van het Fenicische "Adon", dat 'heer' betekent. Net als de Fenicische Adon werd met Adonis de geliefde van de godin aangeduid, een jaarlijks stervende en herrijzende god. Adonis was de geliefde van Aphrodite of Venus. 
Babylonië.
Bij de Babyloniërs was Tammuz de zoon-minnaar van Ishtar. Hij werd jaarlijks geslachtofferd in de gedaante van een onschuldig lam.
Adonis komt van het Fenicische "Adon", wat net als Baäl 'heer' betekent. Dit was in feite de aanspreektitel van de Babylonische god Tammuz. Hij werd vooral in Byblos door de Kanaänieten vereerd. Zijn cultus werd door Fenicische kolonisten ook overgebracht naar Cyprus, waar zijn jaarlijkse dood en wedergeboorte werd opgenomen in de cultus rond Aphrodite.
Het bewenen van zijn dood was onderwerp van de cultus, die lang op vele plaatsen in het Midden-Oosten, beoefend werd. Dit wordt ook in de Bijbel vermeld, tot afschuw van de profeet Ezechiël (8.14-15). Door sommige Israëlieten - vooral door vrouwen - werd de dood van "De Tammuz" tot in de tempel van Jeruzalem jaarlijks nog tot in 720 v.Chr. beweend.
Een belangrijk centrum in de verering van Adonis was Bethlehem. De heilige Hiëronymus vermeldde dat in deze plaats Tammuz (Adonis), de geliefde van Venus (Aphrodite of Astarte) werd vereerd bij een heilig bos bij een grot, waar jaarlijks werd gerouwd om zijn dood.
Hij werd volgens de legende als een herdersjongen grootgebracht, maar was eigenlijk de zoon van de godin. Hij was als baby al zo mooi, dat de godin van de onderwereld hem eigenlijk niet meer terug wilde geven, toen hij in een houten kist bij haar in bewaring gegeven was.
Dat ging niet door, maar toen Tammuz een jongeling geworden was, werd hij tijdens de jacht door een wild zwijn aan een boom gespietst.
Weeklagend boog zijn geliefde, Inanna een jonge incarnatie van de godin, zich over het lichaam. Ze legde zich er niet bij neer en daalde af in de onderwereld om de ziel van de jongen terug te halen. Daar moest ze vechten met Eresjkigal, haar zuster, maar eigenlijk de donkere zijde van zichzelf. Ze kreeg haar zin, ten dele, want ieder jaar moest Tammuz ook weer terug.
Fenicië.
In Fenicië (Syrië) en Palestina werd Adonis/Tammuz vereerd als de god van het graan, dat sterft onder de maalsteen om tot brood gebakken te worden. Zo werd Adonis/Tammuz in Bethlehem (letterlijk 'huis van het brood') als de god van het brood vereerd. Adonis was omwille van zijn jeugdige schoonheid symbool van de lente en de opbloeiende natuur.
Griekse mythologie.
Volgens de Griekse mythologie werd Adonis in het huidige Libanon geboren uit de incestueuze liefde van de prinses Myrrha en haar vader, Cinyras. Toen Cinyras ontdekte dat hij met zijn dochter had geslapen wilde hij haar doden, maar de goden veranderden haar in een mirreboom. Na negen maanden baarde de boom een beeldschoon jongetje, Adonis. De godinnen Persephone en Aphrodite (zij was verliefd op hem) voedden hem op.
Adonis was een onverschrokken jager, die vaak roekeloos te werk ging als hij op gevaarlijk wild jaagde. Dit veroorzaakte veel onrust bij Aphrodite, die bang was dat hem iets zou overkomen.
Tevergeefs smeekte ze hem het jagen voortaan te laten en bij haar te blijven, waar hem niets kon gebeuren. Maar Adonis wist haar lachend te ontvluchten en bleef het gezelschap opzoeken van de andere mannen die gingen jagen, zodat hij zich kon blijven wijden aan zijn favoriete tijdverdrijf.
Op een dag achtervolgde Adonis een wild zwijn, een achtervolging die hem veel plezier verschafte. Toen hij het dier uiteindelijk aanviel, draaide het zich echter plotseling woedend om en doorboorde het met zijn vervaarlijke slagtand de onbeschermde dij van Adonis. Hij probeerde nog weg te komen, maar zijn been weigerde mee te werken en op die manier kreeg het zwijn de kans hem dood te trappen.
Onmiddellijk kwam Aphrodite naar de plaats waar haar lieveling zo tragisch aan zijn einde was gekomen. Ze haastte zich door kreupelhout en doornstruiken, waarbij ze haar huid openhaalde aan de scherpe takken en doorns. Haar bloed kleurde de witte rozen waar ze langs kwam met een matrode tint. Toen ze aankwam op de plek des onheils, was Adonis al dood en verstijfd en haar hartstochtelijke liefkozingen werden niet langer door hem beantwoord. Aphrodite barstte toen in zo'n onstuitbare tranenvloed uit, dat bos- en waternimfen, goden en mensen en zelfs de natuur zich bij haar aansloten en samen met haar om de geliefde jongeman rouwden.
Als laatste kwam schoorvoetend Hades aan bij de droevige menigte, om de ziel van de overledene naar de onderwereld te brengen, waar hij verwelkomd zou worden door Persephone, de godin van de onderwereld. Zij zou hem naar de plaats brengen waar goede, deugdzame stervelingen voor eeuwig in gelukzaligheid verblijven, het Elysium genaamd. Aphrodite was nog altijd ontroostbaar en huilde vele, vele tranen. Zodra de tranen de grond raakten, veranderden ze in anemonen en de bloeddruppels die uit de dij van Adonis waren gevloeid en op de grond waren gevallen, groeiden uit tot prachtige rode rozen.
Aphrodite bleef echter nog altijd zo intens verdrietig, dat ze het op een gegeven moment niet meer kon verdragen. Ze ging naar de Olympus, waar ze aan de voeten van Zeus neerviel en hem smeekte Adonis los te maken uit de omhelzing van de dood, of haar toe te staan zijn lot in de onderwereld te delen.
Het was onmogelijk de godin van de schoonheid toe te staan de aarde te verlaten en naar de onderwereld te gaan, maar Zeus kon er ook niet tegen haar zo te horen smeken. Hij besloot daarom dat Adonis uit de onderwereld zou worden teruggeroepen, zodat Aphrodite hem weer bij zich kon hebben. Maar Hades had de zeggenschap over Adonis, want de onderwereld was zijn rijk en hij weigerde hem te laten gaan. Na een langdurige discussie tussen Zeus en Hades werd een regeling getroffen. Adonis mocht de ene helft van het jaar op aarde doorbrengen en moest voor de andere helft terugkeren naar het Elysium.
Aan het begin van de lente verliet Adonis de onderwereld en zo snel hij kon, ging hij naar zijn geliefde Aphrodite. Overal waar hij zijn voetstappen zette, ontloken de bloemen en begonnen de vogels te fluiten om te laten zien hoe blij ze waren met zijn komst. Zo werd Adonis het symbool van de plantengroei, die elke lente uit de bodem omhoog komt en de aarde bedekt met prachtige bladeren en bloemen en die de vogels doet fluiten. In de herfst keerde Adonis met tegenzin terug naar de onderwereld, want dan kwam het wrede wilde zwijn van de winter weer om hem met zijn slagtand te doorboren en de natuur te doen verdorren. En elk jaar in de herfst huilde de natuur om zijn vertrek.
Symboliek.
Het verhaal van Adonis behoort tot de traditie van zoenoffers, vergelijkbaar met het verhaal van Pasen.
Tegenwoordig wordt met adonis verwezen naar een mooie jongen of een knappe gespierde man, zoals bijvoorbeeld te zien is aan de Griekse standbeelden uit de tijd van de eerste Olympische Spelen.
In Ovidius' Metamorphosen wordt Adonis tijdens de jacht gedood door een wild zwijn, waarna hij in een anemoon verandert. Die bloem biedt slechts korte vreugde, omdat zij door haar licht gewicht broos en kwetsbaar is en vaak geknakt wordt door de wind. 
Ieder jaar werd aan het begin van de lente, in het oosten en in Rome, het Adonisfeest gevierd; volgens Ovidius omdat Venus zijn dood wou laten herbeleven en vertonen, een naklank van haar klagen. 

</doc>
<doc id="12936" url="https://nl.wikipedia.org/wiki?curid=12936" title="Ecliptica (astronomie)">
Ecliptica (astronomie)

De ecliptica is het denkbeeldige vlak waarin de planetenbaan van de planeet aarde, en tevens de baan van de meeste andere planeten van het zonnestelsel, rondom de zon ligt.
Het vlak van de ecliptica bevat dus zowel het middelpunt van de zon als dat van de aarde. Van de zon uit gezien is de ecliptica de jaarlijkse baan van de aarde om de zon. De 20 graden brede band van 12 (eigenlijk 13) sterrenbeelden waar de ecliptica doorheen loopt wordt de dierenriem of zodiak genoemd. Op de kaartjes van de sterrenbeelden is de ecliptica meestal als rode stippellijn aangegeven en de dierenriem ligt er als een soort vlak omheen/overheen.
De ecliptica is een grote cirkel die een hoek van 23°26' maakt met de hemelequator. Zij snijdt de hemelequator in het lentepunt (de zon staat in die richting op 21 maart), rechte klimming 0 uur, declinatie 0°. In het lentepunt beweegt de zon zich van het zuidelijk naar het noordelijk halfrond van de hemelbol, in het herfstpunt van het noordelijk naar het zuidelijk halfrond. De grootste noordelijke en zuidelijke declinaties worden door de zon bereikt op 21 of 22 juni (zomerpunt, rechte klimming 6 uur, declinatie 23,44° noord) en op 21 of 22 december (winterpunt, rechte klimming 18 uur, declinatie 23,44° zuid).
De banen van de Maan en de meeste planetenbanen liggen ongeveer in hetzelfde vlak als die van de aarde. Deze liggen aan de hemel dus in de buurt van de ecliptica. In iets mindere mate geldt dit voor Mercurius (7°). Alleen Eris (44°) en Pluto (17°) hebben een baan die sterk afwijkt van het vlak van de ecliptica.
De baan van de Maan heeft een helling van 5,1° ten opzichte van de ecliptica. Dit heeft tot gevolg dat tijdens de meeste maancycli geen zons- en maansverduisteringen voorkomen. Dit is alleen het geval als de Maan in een knoop staat, de punten waar de ecliptica en het baanvlak van de Maan elkaar snijden.
Hiermee hangt het begrip "eclipticapool" samen. Een denkbeeldige lijn door de zon, die een hoek van 90° met het eclipticavlak maakt, wijst in de noordelijke- en zuidelijke hemelbol respectievelijk naar twee punten, dit zijn de eclipticapolen. Deze denkbeeldige as wijst niet naar dezelfde punten als de as van de aarde, doordat de aardas gekanteld is ten opzichte van de ecliptica. De noordelijk eclipticapool bevindt zich nabij het sterrenstelsel NGC 6552 en de planetaire nevel NGC 6543 in het sterrenbeeld Draak . De zuidelijke eclipticapool bevindt zich nabij het noordoostelijk gedeelte van de Grote Magelhaense Wolk en de open sterrenhopen NGC 2153 en NGC 2176 in het sterrenbeeld Goudvis . De ecliptica-as valt ook niet precies samen met de draaiingsas van de zon die wijst naar de galactische hemelpolen, omdat de ecliptica bepaald wordt door de baan die de Aarde om de zon beschrijft.
Schijnbare baan van de Zon in het horizontale coördinatenstelsel.
De schijnbare baan van de Zon in het horizontale coördinatenstelsel hangt af van de breedtegraad van de waarnemer, en vormt een combinatie van twee schijnbare bewegingen: de schijnbare dagelijkse beweging en de schijnbare jaarlijkse beweging. De gedeelten boven de horizon vormen de dagelijkse zonneboog, die in een jaarcyclus varieert. Deze bogen op de hemelbol kunnen door verschillende projecties in een plat vlak worden weergegeven.
Lijst van deepsky objecten op of in de onmiddellijke nabijheid van de ecliptica.
Een aantal extragalactische stelsels, bolvormige sterrenhopen, open sterrenhopen, en planetaire nevels die elk werden opgenomen in de New General Catalogue (NGC), bevinden zich betrekkelijk dicht bij de ecliptica, hetgeen betekent dat deze objecten, vanaf de Aarde gezien, jaarlijks worden verborgen achter de Zon en regelmatig door de planeten van het Zonnestelsel worden bezocht, alsook bedekt kunnen worden door de Maan.
NGC 125, NGC 126, NGC 127, NGC 128, NGC 130, Ster van Van Maanen, NGC 1088, NGC 2129, NGC 2365, NGC 2420, Abell 30 (PK 208+33.1) , NGC 2711, NGC 2730, NGC 2734, NGC 3441, NGC 3611, NGC 4044, NGC 4546, NGC 4705, NGC 4718, NGC 6287, Bo 14 , Messier 20, NGC 6526, NGC 6546, IC 4684 , PK 8-3.1 , NGC 6629, NGC 6717, NGC 6903, NGC 7131, NGC 7576, NGC 7585, NGC 7592, NGC 7694, NGC 7699, NGC 7700, NGC 7701, NGC 7710, NGC 7746.

</doc>
<doc id="12937" url="https://nl.wikipedia.org/wiki?curid=12937" title="Endeldarm">
Endeldarm

De endeldarm of in het Latijn rectum is bij zoogdieren het laatste deel van de dikke darm. De endeldarm heeft bij mensen een S-vorm. De ontlasting ("faeces") verzamelt zich in de endeldarm, om vervolgens via de anus (die via de anaalsfincter als kringspier fungeert) het lichaam te verlaten. De stoelgang (defecatie), wordt door het afferente zenuwstelsel opgewekt, wanneer de endeldarm voldoende is gevuld. Het anaal kanaal is het laatste deel van de endeldarm.
Aandoeningen van het rectum:
De endeldarm is bij mensen 15 à 20 cm lang.
Naamgeving.
Algemeen.
Bij de naamgeving van de endeldarm zijn er drie hoofdgroepen te onderscheiden met voor elke groep een eigen onderliggende betekenis. De eerste groep heeft als onderliggende betekenis: recht, de tweede groep: einde en de laatste groep: begin. Daarnaast is er nog een vierde restgroep.
I. Recht: Intestinum rectum.
Ontleningen.
De Latijnse naam "intestinum rectum" wordt al sinds jaar en dag gebruikt in de officiële Latijnse nomenclatuur voor de anatomie ("Terminologia Anatomica", voorheen "Nomina Anatomica"), met of zonder toevoeging van het woord "intestinum". De naam zou al in gebruik zijn geweest aan het begin van onze jaartelling en is terug te vinden bij de Romeinse encyclopedist Aulus Cornelius Celsus. Tijdens de middeleeuwen zijn er in het anatomische Latijn vooral andere termen voor de endeldarm in zwang, waaronder begrippen afkomstig uit de Latijnse vertalingen van werken uit het Arabisch. In het Magnum Opus "De humani corporis fabrica libri septem" (Zeven boeken over de bouw van het menselijk lichaam) van de zestiende-eeuwse anatoom Andreas Vesalius komt het begrip "intestinum rectum" gewoon weer voor. Vesalius verving in zijn "De Fabrica" veel Arabische en middeleeuws-Latijnse woorden door goede Latijnse benamingen. Uit verschillende anatomische werken, gepubliceerd in de tussenliggende periode tot aan de eerste uitgave van de "Nomina Anatomica" uit 1895, blijkt dat het begrip gebruikelijk bleef.
De Latijnse woorden "rectum" en "intestinum" betekenen respectievelijk rechte en darm. Deze naam komt ook als letterlijke vertaling voor in het Nederlands als "rechte darm" en in het Engels als "straight gut" of "straight intestine". In het Engels betekent "straight", "recht" en zowel "gut" als "intestine" betekenen: darm. In andere talen, zoals het Italiaans ("retto"), het Spaans en Portugees ("recto") zijn herkenbare varianten van "rectum" ontstaan. In sommige talen is de spelling van "rectum" volledig ongewijzigd, zoals in het Frans, in het Engels en in het Nederlands of is de spelling licht gewijzigd, zoals bij "Rektum" in het Duits en in het Zweeds. Bij de laatstgenoemde voorbeelden is het gebruik veelal beperkt tot het wetenschappelijk taalgebruik.
Naast deze verkorte vormen, bestaan er ook langere vormen, met de toevoeging van het woord darm. Het Spaans voor darm is "intestino", terug te zien in de volledige vorm "intestino recto". Al veel eerder, in de zestiende en zeventiende eeuw, was deze vorm terug te vinden bij de Spaanstalige anatomen als "intestino recto" en "intestino reto".
Overeenkomst met andere woorden.
In de naam "intestinum rectum" is "rectum" gewoon het onzijdige bijvoeglijk naamwoord voor recht. Binnen het anatomische Latijn is het vrij gebruikelijk om "intestinum" weg te laten en "rectum" zelfstandig te gebruiken. Het woord "rectum" is echter niet uniek. Er zijn meer woorden in het klassieke Latijn die een substantivering waren van het bijvoeglijke naamwoord "rectum". Zo kon "rectum" ook verwijzen naar het goede, rechtvaardigheid of deugd. Het woord "rectum" was zelf afgeleid van het werkwoord "regere". Dit Latijnse werkwoord kon zowel richten of rechthouden betekenen, alswel leiden besturen, of regeren, maar ook het mennen van paarden. Het bijvoeglijk naamwoord "rectum" is dan ook te lezen als rechtuit leiden of in een rechte lijn bekeken.
Niet alleen in het Latijn is door de afleiding van het bijvoeglijk naamwoord voor "recht" een grote overeenkomst ontstaan tussen dit bijvoeglijke naamwoord, de woorden afgeleid van dit bijvoeglijk naamwoord en het woord voor "endeldarm." Ook in bepaalde Romaanse talen komt het woord "endeldarm" nog overeen met het bijvoeglijk naamwoord voor "recht" in desbetreffende taal. In het Spaans wordt voor het bijvoeglijk naamwoord "recht" zowel "derecho" als "recto" gebruikt. Het woord "recto" kan dus zowel "recht" als "endeldarm" aanduiden in het Spaans. Ook zien we de zelfstandige naamwoorden "recto" (Spaans) "en rectum" (Latijn) terug in de betekenis van rechtvaardigheid. Binnen de anatomie kan "recto" ook de verkorte naamgeving zijn van een "músculo recto". Het bijvoeglijk naamwoord "derecho" werd overigens ook gebruikt door de Spaanstalige anatomen uit de 15e, 16e en 17e eeuw om naar de endeldarm te verwijzen in namen zoals "intestino derecho" en "tripa derecha". Het woord "tripa" betekent overigens net zoals "intestino" darm. In 1493 gebruikte Cauliaco naast het Latijnse "rectum" de Spaanse vertaling "derecho" (zonder "intestino" of "tripa").
In het Italiaans is er wel een onderscheid ontstaan. De Italiaanse bijvoeglijke naamwoorden "diretto" en "ritto" zijn beide vertalingen van het bijvoeglijk naamwoord recht, maar niet van het zelfstandige naamwoord endeldarm. Het woord "ritto" is overigens wel afgeleid van het Latijnse bijvoeglijke naamwoord "rectus".
In het Frans wordt er naast "rectum" (niet aangepast aan de Franse taal) ook nog de 'vertaling' "intestin droit" gebruikt. Droit is afgeleid van het Latijnse woord "directus", 'recht gelegd'.
Vertaling uit het Oudgrieks.
De vraag is natuurlijk wel waarom dit in de mens gekromde darmstuk de naam rechte darm draagt. De Latijnse naam "intestinum rectum" is een vertaling van het Oudgriekse begrip ἀπευθυσμένον ἔντερον. Net zoals "intestinum" betekent het Oudgriekse woord ἔντερον "darm". Het woord ἀπευθυσμένον is afgeleid van het werkwoord ἀπευθύνειν, "(weer) recht maken", of richten, sturen. Dit werkwoord is afgeleid van het bijvoeglijke naamwoord εὐθύς, "recht" of "rechtvaardig". In dat opzicht is er een betekenisovereenkomst met het Latijnse bijvoeglijk naamwoord "rectum".
Deze naam kwam het eerst voor bij de Griekse arts Galenus. Het begrip komt verlatijnst voor als "apeuthysmenon" en "apeuthysmenos". Galenus werd geboren in de tweede eeuw v.Chr. in Pergamon in Klein-Azië. Tijdens zijn werkzame leven verbleef hij het grootste gedeelte van de tijd in Rome. Het was in de klassieke oudheid gebruikelijk om anatomisch onderzoek vooral op dieren en niet op mensen uit te voeren. Galenus vormde daarop geen uitzondering en hij heeft tijdens zijn loopbaan verschillende soorten dieren ontleed, zoals apen, varkens, schapen, beren, muizen en zelfs een olifant, maar geen mensen. Vaak gebruikte hij berberapen of resusapen. In het oude Rome waren deze aapjes alomtegenwoordig als huisdier. Men kon ze gewoon kopen op de markt, waar Galenus overigens ook zijn experimentele werk uitvoerde. Bij het onderzoek naar de endeldarm maakte Galenus dus gebruik van een dierlijk kadaver. Naar verluidt zou het ook hier zijn gegaan om een resusaap. In zijn onderzoekingen vond hij dit stuk darm gestrekt in plaats van gekromd (S-vorm), zoals gebruikelijk is bij de mens.
Er zijn meer woorden uit het anatomisch Latijn, gebaseerd op Oudgriekse woorddelen, die hetzelfde begrip "recht" uitdrukken. Met vrijwel dezelfde betekenis komen de namen "euthyenteron" en "euthyenterum" met εὐθύς voor recht(uit) voor.
De naam zoals Galenus die gaf aan de endeldarm wordt in het Nieuwgrieks niet meer gebruikt. De Grieken gebruiken heden ten dage de naam ορθό, ook eerder geschreven als ὀρθόν. Zowel in het Oud- als het Nieuwgrieks betekent dit woord ook gewoon recht (onzijdig bijvoeglijk naamwoord), te herkennen in bijvoorbeeld 'orthogonaal' (met rechte hoek).
De naam ἀπευθυσμένον ἔντερον, alsmede alle vormen die ervan zijn afgeleid, zoals ‘intestinum rectum’, ‘rectum’, rechte darm enzovoort, komen dus niet overeen met de werkelijke vorm van de endeldarm in de mens.
Afleidingen.
Er zijn tal van begrippen afgeleid van (intestinum) rectum in het anatomisch Latijn, zoals het bijvoeglijk naamwoord "rectalis", alsmede samenstellingen met het woorddeel "rect-".
II. Einde: Endeldarm.
Bij de beschrijving van de darmen begint men vaak met de beschrijving van de twaalfvingerige darm om te eindigen met de endeldarm als laatste darmstuk. De Nederlandse naam endeldarm sluit aan bij deze indeling. In deze naam is het deel 'endel' gevormd van 'e(i)nde', naar het voorbeeld van 'middel'. In het Nederlands komt men soms ook het synoniem "einddarm" tegen. In een aantal andere Germaanse talen zijn overeenkomstige begrippen te vinden. In het Duits zijn er in de loop der tijd verschillende begrippen voor de endeldarm gebruikt, waaronder "Enddarm" en "Darmende". Het Deens kent "endetarm", het Zweeds kent ook nog "ändtarm" en het Noors "endetarm". In het Deens en Noors is "ende" einde of achterste, in het Zweeds is de schrijfwijze hiervoor "ända".
Vanwege het feit dat de officiële nomenclatuurcommissie in haar uitgave uit 1895 de morfologisch bezien kwestieuze naam "intestinum rectum" gebruikte, werden er voorstellen gedaan om de naam te wijzigen. De Duitse anatoom en embryoloog Hermann Triepel stelde ook voor om "intestinum terminale" te gebruiken. Het Latijnse "terminalis" betekent namelijk 'met betrekking tot de (eind)grens'. In zowel het Italiaans als het Frans komen soortgelijke begrippen voor, namelijk "intestino terminale" en "intestin terminal". Als reactie op dezelfde uitgave van de Nomina Anatomica uit 1895 stelde de gynaecoloog Kossmann om het begrip "eschaton" te gebruiken. Dit begrip, afgeleid van Oudgrieks ἔσχατον, "eind/laatste" komt eveneens in betekenis overeen met de andere benamingen uit deze groep.
In de opvolgende Nomina Anatomica, zoals geratificeerd in Jena in 1935, werd het begrip "intestinum terminale" toegevoegd als officieel synoniem met een verwijzing naar het feit dat de Latijnse vertaling van het Oudgriekse begrip van Galenus: "intestinum rectum", eigenlijk niet passend is voor de endeldarm van de mens. Omdat het begrip "intestinum rectum" echter zo ingeburgerd was, werd het begrip als hoofdbegrip behouden. De uitgave van de Nomina Anatomica, geratificeerd in Parijs in 1955, liet het synoniem "intestinum terminale" weer achterwege.
III. Begin.
In tegenstelling tot de huidige beschrijving van de darmen, beginnend bij de twaalfvingerige darm en eindigend bij de endeldarm, beschreven sommige anatomen en artsen uit het oude Griekenland de darmen in de omgekeerde volgorde. De Griekse artsen Hippocrates en Galenus gaven aan de endeldarm de naam ἀρχός. Dit begrip is afgeleid van/verwant met het Oudgriekse werkwoord ἄρχειν, "beginnen". De Latijnse naam "intestinum princeps", of verkort "princeps" sluit hierbij aan, aangezien "princeps" 'eerste' kan betekenen. Het Nederlandse "prins" is ervan afgeleid.
In overeenkomst daarmee gaf de Griekse anatoom Julius Pollux de twaalfvingerige darm, het darmstuk dat we nu als beginstuk zien, een naam in het Oudgrieks, τέλος ἐντέρου (einde-van de darm), dat einde aanduidt. Door de Griekse filosoof Aristoteles wordt ἀρχός in de betekenis van anus gebruikt. Anderen wijzen erop dat Hippocrates ἀρχός juist in de betekenis van anus gebruikte en Aristoteles in de betekenis van endeldarm. Dit begrip is verlatijnst tot "archos" en "archon". Overigens is verwisseling van de begrippen voor de anus en de endeldarm niet ongebruikelijk binnen de anatomie. In de middeleeuwen werd het woord anus ook voor de endeldarm gebruikt.
Het Duitse "Arsch", waarmee het Nederlandse "aars" verwant is, zou volgens sommigen afgeleid kunnen zijn van ἀρχός, het Oudgriekse woord voor anus of endeldarm. Tal van bronnen brengen echter het Duitse "Arsch" en het Nederlandse "aars" in verband met het woord ὀρρός, het Oudgriekse woord voor stuitbeen. Ondanks dat over de onderliggende betekenis getwist kan worden, sluiten de Nederlandse naam "aarsdarm" en de Middel-Hoogduitse naam "Arsdarm" voor endeldarm aan bij de theorie dat endeldarm afgeleid is van ἀρχός, het Oudgriekse woord voor anus of endeldarm.
IV. Rest.
Vet.
In het Duits wordt de endeldarm onder andere de "Mastdarm" genoemd. Deze naam is afgeleid van het niet meer gebruikte woord "Mast" voor vet. De naam "Mastdarm" laat zich vooral verklaren uit het verschijnsel van vetafzetting in de endeldarm bij vetgemeste (huis)dieren. In het Duits komt overeenkomstig ook nog "Fettdarm" en "fetter Darm" voor de endeldarm voor. De Latijnse naam "intestinum pingue", al bekend in de middeleeuwen, met "pingue" als onzijdig bijvoeglijk naamwoord met betekenis 'vet', sluit daarbij aan.
Holte.
In het Italiaans werd voorheen ook het begrip "culo" gebruikt voor de endeldarm als wel voor de anus. Dit woord is afgeleid van het Latijnse "culus" die de schrijver Marcus Valerius Martialis gebruikte in de betekenis van anus. Dit begrip wordt ook wel vertaald met achterste. Het woord "culus" zou eventueel verwant kunnen zijn aan het Oudgriekse κοῖλος, hol.
Mestzak.
In het Latijn komt men bij de kerkvader Arnobius van Sicca het begrip "stercoris uter" tegen voor de endeldarm. Een "uter" was in het Latijn een (lederen) zak.. Het begrip "stercus" verwees naar drek of mest. Arnobius van Sicca verwees hiermee eigenlijk naar "mestzak". Het Spaanse begrip "tripa del cagalar" voor endeldarm, ook terug te vinden bij zestiende-eeuwse Spaanstalige anatomen, komt hier duidelijk mee overeen, aangezien "cagada" uitwerpselen, "cagalera" diarree en "cagar" kakken, schijten betekent.

</doc>
<doc id="12938" url="https://nl.wikipedia.org/wiki?curid=12938" title="Leeuw (sterrenbeeld)">
Leeuw (sterrenbeeld)

Leeuw ("Leo", afkorting Leo) is een relatief makkelijk herkenbaar sterrenbeeld aan de noorderhemel. De ecliptica loopt door het sterrenbeeld en het is dus een van de tekens van de dierenriem. Het is een van de oudste sterrenbeelden en werd al door de Babyloniërs als zodanig herkend. De Grieken zagen er de Nemeïsche leeuw in, het dier dat in de mythologie door Herakles werd gedood. In de 2e eeuw n.Chr. gaf de astronoom Claudius Ptolemaeus een gedetailleerde beschrijving van het sterrenbeeld aan de sterrenhemel. In de Oudheid stond de Zon elk jaar vanaf eind juli tot eind augustus schijnbaar tussen deze sterren, en in de Westerse astrologie wordt het teken Leeuw nog steeds aan die periode toegekend. Door de precessie (beweging van de aardas) is het teken Leeuw ten opzichte van de vaste sterren nu ongeveer een volledig teken verschoven. De IAU kent het gebied tussen rechte klimming 9u18m en 11u56m en tussen declinatie −6° en +33° aan de Leeuw toe. De Zon beweegt elk jaar van 10 augustus tot 16 september door dit deel van de hemel. 
Wanneer het best te zien?
De verschillende constellaties zijn slechts waarneembaar wanneer ze vanaf de Aarde gezien niet in dezelfde richting staan als de Zon. Omdat de Aarde in een jaar tijd rond de Zon reist, is er voor elk sterrenbeeld dus een periode waarin het beter kan worden waargenomen. Op het noordelijk halfrond is Leeuw in de lente te zien. De beste tijd om deze sterrengroep te observeren is begin april om 9 u 's avonds.
Mythologie.
In de Griekse mythologie verwijst het naar de Nemeïsche leeuw die Herakles doodde tijdens een van zijn slagen. De Egyptenaren aanbaden de leeuw omdat de zon in dit sterrenbeeld stond als de levens-brengende overstromingen van de Nijl plaatsvonden.

</doc>
<doc id="12939" url="https://nl.wikipedia.org/wiki?curid=12939" title="Erectie">
Erectie

Een erectie (betekenis 'rechtwording' of 'oprichting', klinisch: 'erectie van de penis' of 'penistumescentie'; informeel/volkstaal: 'stijve' en vele andere woorden) is een fysiologisch fenomeen van de mannelijke genitaliën van vele diersoorten, waarbij de penis steviger en groter wordt door opzwelling. Bij vrouwen kan ook een erectie van de clitoris optreden.
Achtergrond.
Een erectie is het resultaat van een complexe interactie van psychische, neurologische, vasculaire en endocriene factoren. Een erectie hangt meestal, maar niet uitsluitend, samen met seksuele opwinding of seksuele aantrekking. Fysiologisch wordt een erectie veroorzaakt door het parasympathische deel van het autonome zenuwstelsel en is derhalve niet volledig onder bewuste controle. Parasympathische stimulatie laat de niveaus van stikstofoxide (een vaatverwijder) stijgen, waardoor de bloedvaten zich verwijden en de zwellichamen van de penis zich vullen met bloed. Tegelijkertijd worden andere spieren aangespannen, waardoor het afvoerende bloedvat wordt dichtgeknepen en het bloed in feite in de penis 'gevangen' zit. Het gevolg is dat de penis opzwelt en zich opricht, waardoor deze geschikt wordt voor geslachtsgemeenschap. Hierbij trekt de voorhuid zich terug waardoor de eikel wordt blootgesteld. Een langere voorhuid kan ook tijdens de erectie de eikel bedekken. Een erectie verdwijnt weer wanneer de parasympathische activiteit terugvalt naar de uitgangswaarde.
Het parasympathische zenuwstelsel, dat voornamelijk actief is als het lichaam in rust is, stimuleert een erectie. Het orthosympathische zenuwstelsel stimuleert een ejaculatie. De neurotransmitter dopamine is vooral betrokken bij het libido, de seksuele opwinding en bij het krijgen van een erectie. Bij de ejaculatie speelt juist serotonine een belangrijke rol.
De vorm, hoek en richting van een erectie kan bij mensen aanzienlijk variëren. Bij de vrouw kunnen de clitoris en de tepels van de borsten bij seksuele opwinding een erectie vertonen. In de clitoris gebeurt dat ook door zwellichamen, in de tepels niet.
Fysiologie van de erectie.
Fysiologisch wordt het erectieproces in gang gezet door het parasympathische deel van het autonome zenuwstelsel, met minimale participatie van het centrale zenuwstelsel.
Vanaf de plexus sacralis vertakken zich zenuwen naar de slagaders. Deze voorzien het erectiele weefsel, na stimulatie, van acetylcholine. Dit veroorzaakt op zijn beurt het vrijkomen van stikstofmonoxide (NO) in de endotheelcellen, onder invloed van het enzym stikstofmonoxidesynthase.
De menselijke penis bestaat uit drie buisvormige zwellichamen: twee aan weerszijden bovenin over de lengte van de penis (de "corpora cavernosa" - enkelvoud: "corpus cavernosum"), en één aan de onderzijde van de penis (het "corpus spongiosum penis"), gelegen net onder de corpora cavernosa, die de urethra bevat, waardoor urine en sperma passeren tijdens respectievelijk urineren en ejaculatie.
Stikstofmonoxide diffundeert naar de gladde spieren rondom de slagaders van de corpora cavernosa. Stikstofmonoxide is een vasodilaterend middel en activateert het enzym guanylaatcyclase (GC). Dit enzym zet het ribonucleotide guanosinetrifosfaat (GTP) om in cyclisch guanosinemonofosfaat (cGMP). Dit cGMP op zijn beurt doet het gladde spierweefsel van de zwellichamen van de penis verslappen.
Door deze verslapping verwijden de arteriolen (de kleinste vertakkingen van slagaders) zich en wordt de penis gevuld met bloed ("zwellingsfase"). De corpora cavernosa, die over de lengte van de penis lopen, raken daarop volgezogen met veneus bloed. Het corpus spongiosum penis wordt ook enigszins gevuld met bloed, maar minder dan de corpora cavernosa. Tegelijkertijd wordt als gevolg van de zwelling de uitstroom en de circulatie van dit bloed beperkt, door samentrekken van de "musculi ischiocavernosus" en "bulbospongiosus".
De druk in de corpora cavernosa wordt hierdoor bijna net zo hoog als de systolische bloeddruk, waardoor de penis zich opricht ("oprichtingsfase" of "erectiefase"). Wanneer de druk in de corpora cavernosa hoger wordt dan de systolische bloeddruk ("verstijvingsfase") kan ook de ejaculatie plaatsvinden.
De erectie verdwijnt wanneer de parasympathische activiteit vermindert tot de uitgangswaarde. Stimulatie van het orthosympathische deel van het autonome zenuwstelsel veroorzaakt omzetting (hydrolyse) van cGMP naar inactief GMP. Het enzym dat deze omzetting katalyseert, is het fosfodiesterase type-5-enzym (PDE-5) dat aanwezig is in de weefsels van de penis. Inactivatie van cGMP veroorzaakt vernauwing van de penisslagaders, waardoor bloed uit de zwellichamen verdwijnt. Afrodisiaca remmen de hydrolyserende werking van PDE-5, waardoor actief cGMP zich ophoopt en de erectie zich verlengt door toename van de bloedtoevoer.
Vrijwillige en onvrijwillige controle.
Als autonome respons kan de erectie een gevolg zijn van verschillende stimuli, met inbegrip van seksuele stimulatie en seksuele opwinding, en is derhalve niet volledig onder bewuste controle.
De hersenschors kan bij afwezigheid van directe mechanische stimulatie (in responsie op visuele, auditieve, olfactorische, ingebeelde of tactiele stimuli) een erectie initiëren, via de erectiele centra in de lumbale en sacrale gebieden van het ruggenmerg. De hersenschors kan de erectie zelfs in aanwezigheid van mechanische stimulatie onderdrukken, evenals andere psychische, emotionele en omgevingsfactoren.
Nachtelijke erectie.
De penis kan in erectie gaan tijdens de slaap of in erectie zijn tijdens het ontwaken. Dit fenomeen staat bekend onder de naam nachtelijke penistumescentie (NPT). Dit heeft niets met seksuele gedachten of dromen te maken, maar kan wel de zin in seks die veel mannen in de ochtend hebben verklaren. De ochtenderectie is een overblijvende erectie vanuit de laatste zogenoemde remslaap, en treedt daardoor vaak op als de man vanzelf ontwaakt, en niet wanneer deze wakker wordt gemaakt.
Afwezigheid van nachtelijke erectie wordt gebruikt om onderscheid te maken tussen fysieke en psychische oorzaken van erectiestoornissen.
Socioseksuele aspecten.
Een erectie is een gebruikelijke indicator van seksuele opwinding en is noodzakelijk voor seksuele penetratie en geslachtsgemeenschap.
Na het bereiken van puberteit komen erecties veel vaker voor. Erecties zijn gebruikelijk bij kinderen en zuigelingen en kunnen zelfs optreden voor de geboorte.
Spontane of willekeurige erecties.
Spontane erecties zijn een normaal onderdeel van de mannelijke fysiologie. In het openbaar kunnen zulke erecties schaamte opwekken.
Vorm en grootte.
De lengte van de slappe penis komt niet noodzakelijk overeen met de lengte van de penis in erectie; sommige kleinere slappe penissen worden veel langer in erectie, terwijl sommige grotere slappe penissen relatief minder in lengte toenemen.
In het algemeen wordt de grootte van een penis in erectie maximaal na de puberteit. De schijnbare lengte kan worden vergroot door een operatie, hoewel penisverlenging controversieel is en een meerderheid van de mannen "niet tevreden" is met de resultaten.
De richting van de erectie bij staande mannen varieert sterk van persoon tot persoon en is hoofdzakelijk afhankelijk van de spanning van het ligament dat de penis op zijn plaats houdt. Functioneel speelt de richting geen rol. Een erectie kan ook een aantal verschillende vormen hebben, variërend van een rechte buis tot een buis met een kromming naar boven, beneden, links of rechts. Functioneel speelt dit nauwelijks een rol.
Een toename van de kromming van de penis kan worden veroorzaakt door de ziekte van Peyronie. Dit kan lichamelijke en psychische gevolgen voor de getroffen persoon hebben, die erectiestoornissen kunnen omvatten of pijn tijdens een erectie. Behandelingen omvatten medicatie (zoals colchicine) of een operatie, die echter meestal wordt voorbehouden als een laatste redmiddel.
Stoornissen.
Wanneer een man geen erectie kan krijgen of geen erectie die voldoende is om een goede geslachtsgemeenschap te kunnen hebben, noemt men dat een erectiestoornis. Priapisme is de wetenschappelijke term voor een permanente (veelal pijnlijke) erectie, niet te verwarren met de spontane erectie.
Erectie van de clitoris.
De erectie van de clitoris is een fysiologisch fenomeen waarbij de clitoris steviger wordt en wordt vergroot. De erectie van de clitoris is het resultaat van een complexe interactie van psychische, neurale, vasculaire en endocriene factoren, en is meestal, maar niet uitsluitend, in verband met seksuele opwinding.

</doc>
<doc id="12940" url="https://nl.wikipedia.org/wiki?curid=12940" title="Hymen (anatomie)">
Hymen (anatomie)

Het hymen of maagdenvlies is geen letterlijk vlies, maar een randje slijmvliesweefsel dat zich als een soort kraagje rond de ingang van de vagina bevindt als onderdeel van de vulva. Wanneer nog geen penetratie heeft plaatsgevonden is het hymen meestal sikkelvormig en dun en omspant gedeeltelijk de ingang van de inwendige geslachtsorganen. Afhankelijk van de elasticiteit en grootte kan door activiteiten zoals de inbrenging van een penis of een voorwerp als een seksspeeltje het hymen uitrekken of op een of meerdere plekken inscheuren en hierbij bloed afgeven. De benaming "hymen" komt van de god "Hymen", de god van het huwelijk uit de Griekse mythologie. Het begrip wordt omgeven door mythen en misverstanden.
Zes hymenale mythen.
Over het hymen, of maagdenvlies, doen een aantal hardnekkige mythes de ronde, die alle onjuist zijn:
Functie.
Het hymen is een overgebleven collectie van cellen dat zowel bij de mens als bij andere zoogdieren voorkomt, zoals bij katten, honden en olifanten. Bij geboorte is het hymen steviger en zorgt het voor bescherming van de vagina. Omdat jonge zoogdieren vaak incontinent zijn is het gevaar groot dat er urine en feces in de vagina terecht komen en voor ontsteking zullen zorgen. Zodra kinderen zindelijk worden wordt het hymen flexibeler en verliest het zijn functie.
Geen vlies.
Het woord 'vlies' in de term maagdenvlies is een wat ongelukkige benaming en daarom wordt in de medische wereld de voorkeur gegeven aan hymen. Het hymen is namelijk niet dicht, want de uitscheiding die bij menstruatie vrijkomt kan er gemakkelijk doorheen. Bij hoge uitzondering komt het voor dat een hymen geheel gesloten is ("hymen imperforatus"). Dit is een medische afwijking die echter door een kleine medische ingreep (een sneetje) verholpen kan worden. Achter een gesloten hymen stapelt het bloed zich op, waardoor na enige tijd lichamelijke problemen ontstaan door een fikse hoeveelheid oud opgehoopt bloed.
Geen bewijs.
De naam "maagdenvlies" is gegeven omdat men dacht dat het hymen bij de eerste geslachtsgemeenschap inscheurde ("ontmaagding" of "defloratie"). Dit kan, maar in de meeste gevallen is het een flexibel randje dat oprekt. De dikte en stevigheid van het randje kan sterk uiteenlopen. Sommige meisjes zijn geheel zonder maagdenvlies geboren, anderen hebben een stugger vlies dat kan scheuren. Het hymen verdwijnt helemaal als de vrouw een baby heeft gebaard.
Bij seksueel misbruik van kinderen wordt de staat van het hymen vaak als bewijsmateriaal gebruikt om aan te tonen dat er geslachtsgemeenschap heeft plaatsgevonden. Uit onderzoek blijkt echter dat de vorm van het hymen kan veranderen tussen de geboorte en de leeftijd van één jaar. Er zijn ook gevallen bekend waarbij de dader bekend heeft en 48 uur na het seksueel misbruik bij het meisje geen sporen meer te zien waren. De vagina is goed doorbloed en verwondingen herstellen heel snel. Het is daarom voor dokters niet mogelijk om het verschil te bepalen tussen een maagd of niet maagd. Alleen als de vaginaopening afgesloten wordt of te klein is om een penis door te laten, kan met zekerheid gezegd worden dat een meisje maagd is. Sommige mannen denken dat ze kunnen voelen of een vrouw maagd is. De vagina van een maagd zou strakker zijn. De strakheid van een vagina is afhankelijk van in hoeverre een vrouw haar bekkenbodemspieren aanspant en getraind heeft.
Rol in culturen.
In sommige culturen komt het voor dat na de eerste seksuele betrekkingen het bloed op het laken getoond wordt aan de familieleden, als bewijs dat de pas getrouwde vrouw nog maagd was als teken van kuisheid. Dit wordt waarschijnlijk bedoeld in Deuteronomium 22:15.
Het al dan niet bloeden tijdens de ontmaagding is geen maatstaf voor de maagdelijkheid van de vrouw. Ongeveer de helft van de vrouwen bloedt niet als ze voor het eerst gemeenschap heeft met een man. Dit geeft bij vrouwen soms problemen (verstoting, eerwraak). Er zijn daarom manieren om de schijn van bloedverlies na te maken. Het gebruik van de carmijnpil (een pil met nepbloed die een vrouw van tevoren in kan brengen), een sneetje in de vinger of het met de pil plannen van de menstruatie.
Anderzijds kan ook bij de tweede of derde geslachtsgemeenschap de vrouw bloed verliezen. De vagina is goed doorbloed en als een vrouw te gespannen is of niet opgewonden en vochtig genoeg ontstaan er makkelijk schaafwondjes aan de wanden van de vagina. En natuurlijk kan menstruatie ook een oorzaak zijn van bloedverlies.
Hymenoplastie.
Met plastische chirurgie is het mogelijk om het hymen te "reconstrueren". Dergelijke reconstructie, ook wel hymenoplastie of hymenorraphie genoemd, gebeurt niet alleen in landen waar maagdelijkheid een vereiste is om te trouwen, maar ook in Oosterse landen waar men in het prostitutienetwerk geld verdient met het ter beschikking stellen van zulke nep-maagden. Bij zo'n operatie wordt het hymen strakker gemaakt om het te laten bloeden bij geslachtsverkeer.

</doc>
<doc id="12941" url="https://nl.wikipedia.org/wiki?curid=12941" title="Sodomie">
Sodomie

Sodomie was tot de tweede helft van de 20ste eeuw een aanduiding van bepaalde seksuele handelingen waaronder anale seks, bestialiteit, homoseksualiteit en orale seks.
Herkomst van de term.
De term is afkomstig van het verhaal in de Hebreeuwse Bijbel over Lot en de verwoesting van Sodom en Gomorra in Genesis 18-19. Hierin roepen de mannen van Sodom tegen Lot over mannen die bij hem te gast zijn: "Waar zijn die mannen die bij je overnachten? (...) we willen ze nemen!"
Betekenis.
In de breedste zin omvat de term sodomie alle vormen van seks die als niet-reproductief gezien kunnen worden, dus ook orale seks, masturbatie, pedoseksualiteit en pederastie, zoöfilie, gebruik van hulpmiddelen als dildo's, wurgseks, et cetera. Met andere woorden: iedere vorm van seks buiten penis-in-vagina kon als sodomie worden beschouwd.
In engere zin wordt met sodomie gewoonlijk anale seks bedoeld. De afgeleide werkwoorden 'sodomiseren' en ´(be)sodemieteren´ betekenen dan ook iemand anaal penetreren. 
Tegenwoordig slaat sodomie tussen mensen, in de zin van anale seks, niet meer uitsluitend op handelingen verricht door een man bij een andere man, de handelingen kunnen ook verricht worden door of bij een vrouw.
Kerkelijk standpunt.
In sommige orthodoxe kringen wordt sodomie als "tegennatuurlijk" beschouwd. Biologisch gezien is dit niet juist, want bij meerdere diersoorten is zowel homoseksualiteit als het 'sodomiseren' een gewone praktijk.De Rooms-Katholieke Kerk hanteert haar eigen definitie van "tegennatuurlijk", namelijk in strijd met een "natuurwet" op het gebied van seksualiteit, afkomstig van God: "De seksuele relatie die wordt geëist door de morele orde en waarin de totale betekenis van wederzijdse zelfgave en menselijke voortplanting in de context van ware liefde wordt bereikt." Zij stellen ook dat natuurlijk gedrag niet altijd 'juist' gedrag is. Zo zijn er verschillende apensoorten die spullen van elkaar stelen.
Strafbaarheid.
In de vroege middeleeuwen bestond op sommige plaatsen in Europa sodomiewetgeving die sodomie met de dood bestrafte. In de 13e eeuw groeide de vijandigheid en criminalisering in heel Europa. De eerste man die wegens sodomie publiek werd verbrand was, voor zover bekend, de Gentse messenmaker Jean de Wettre op 8 september 1292. Dit zette zich door in de vroegmoderne tijd. Voor de Zuidelijke Nederlanden zijn er in de periode 1400-1550 bijna 300 sodomieprocessen bekend (272 mannen en 25 vrouwen). Dat laatste is in Europees perspectief uitzonderlijk en houdt paradoxaal verband met de grotere rol voor Zuid-Nederlandse vrouwen in de publieke ruimte. Na 1550 werden ze weer in de huiselijke sfeer gedrongen en vielen ook de veroordelingen weg. Veroordeelden kwamen doorgaans op de brandstapel terecht.
Dat men ook in de Noordelijke Nederlanden rigoureus was in de strafmaat, blijkt uit een relaas van Reynier Adriaensen, die in 1680 naar de Oost voer:
Het ging hier om een volwassen man die met een jongen was betrapt. De jongen zou vrijuit zijn gegaan omdat hij was omgekocht, maar werd toch mede ter dood veroordeeld omdat hij dergelijke praktijken op een eerdere reis in Moscovië had gezien en wist dat dit ´kwaad´ was. De tucht aan boord van VOC-schepen was echter strenger dan normaal om excessen en muiterij niet uit de hand te laten lopen.
In 1794 schafte Pruisen als eerste haar wetten tegen sodomie af, en Frankrijk volgde in 1804. De meeste landen schaften hun anti-sodomiewetten af in de 20e eeuw, maar in een aantal islamitische landen staan er nog steeds strenge straffen op. Ook in het Verenigd Koninkrijk bestond tot 1967 wetgeving die homoseksuele handelingen strafbaar stelde. Een van de belangrijkste personen die onder deze wetgeving leden, was de mathematicus en cryptoloog Alan Turing. In de Amerikaanse staten Texas, Oklahoma, Kansas en Missouri was anale seks strafbaar voor homoseksuelen. In de staten Alabama, Florida, Idaho, Louisiana, Michigan, Mississippi, North Carolina, South Carolina, Utah en Virginia was het strafbaar voor zowel homoseksuelen als heteroseksuelen. Het hooggerechtshof heeft in 2003 al deze wetten ongeldig verklaard mits het niet-commercieel (privé) is en vrijwillig. De overige staten hadden de anti-sodomiewetten al ingetrokken tussen 1962 en 2001.
Taalgebruik.
Een homoseksueel noemde men vroeger ook wel "sodomiet" of "sodemieter", maar deze term wordt tegenwoordig alleen als scheldwoord gebruikt. Het geldt als een verouderde maar zeer beledigende uitdrukking.
Het woord "gesodemieter" is een algemene negatief beladen aanduiding voor "vervelend gedoe". In de tweede helft van de twintigste eeuw was "mieters" populair in jongerentaal als bijvoeglijk naamwoord en tussenwerpsel met een positieve betekenis (geweldig, fantastisch); in die betekenis werd het vaak gebezigd in de jaren '50 en komt het vaak voor in het werk van de schrijver J.J. Voskuil. en ook in het uit januari 1953 daterend verhaal "Keuring" in "De versierde mens" van Harry Mulisch (1957, 10e druk 1972).
Het Nederlandstalige "mietje" is een afkorting van sodomietje en wordt nog steeds gebruikt als scheldwoord voor een (mannelijk) persoon die homoseksueel is of zich 'nichterig' of onmannelijk gedraagt. Vaak wordt het als synoniem voor 'lafaard' gebruikt, omdat een man geacht wordt durf te hebben. Verder verkort tot 'mie' werd het in de jaren zeventig gebruikt in samenstellingen om diverse soorten homo's ('mieën') mee aan te duiden: kantoormie, relmie, kunstmie, en er was het adjectief 'mieus' voor verwijfd. De term werd ook als geuzennaam gebruikt, zo was Mietje bijvoorbeeld de titel van het tijdschrift van de Rooie Flikkers.
In het Brits Engels komt "sod" voor als afkorting van "sodomy". "Sod" kan gebruikt worden als werkwoord en als zelfstandig naamwoord zoals in "sod off" (sodemieter op!), "you poor sod" (jij arme ziel), "I don't give a sod" (het kan me geen sodemieter schelen) of gewoon als uitroep "sod it!" (een vloek).

</doc>
<doc id="12943" url="https://nl.wikipedia.org/wiki?curid=12943" title="Lier (sterrenbeeld)">
Lier (sterrenbeeld)

De Lier ("Lyra", afkorting Lyr) is een sterrenbeeld aan de noorderhemel, liggende tussen rechte klimming 18u12m en 19u26m en tussen declinatie +25° en +48°. Op de breedte van de Benelux is het grotendeels circumpolair.
Telescopisch waarneembare objecten in het sterrenbeeld Lier, opgenomen in de New General Catalogue en Index Catalogue.
New General Catalogue (NGC).
NGC 6606, NGC 6612, NGC 6640, NGC 6646, NGC 6657, NGC 6662, NGC 6663, NGC 6665, NGC 6666, NGC 6671, NGC 6672, NGC 6675, NGC 6685, NGC 6686, NGC 6688, NGC 6692, NGC 6693, NGC 6695, NGC 6700, NGC 6702, NGC 6703, NGC 6710, NGC 6713, NGC 6720, NGC 6731, NGC 6740, NGC 6743, NGC 6745-1, NGC 6745-2, NGC 6765, NGC 6767, NGC 6779, NGC 6791, NGC 6792
Index Catalogue (IC).
IC 1288, IC 1289, IC 1294, IC 1296, IC 4772
Meteorenzwerm.
Tussen 19 en 24 april, met een hoogtepunt rond 22 april, lijkt de meteorenzwerm de Lyriden uit de Lier te komen.

</doc>
<doc id="12944" url="https://nl.wikipedia.org/wiki?curid=12944" title="Kunstmatige inseminatie bij de mens">
Kunstmatige inseminatie bij de mens

Kunstmatige inseminatie bij de mens (KI) is een medische techniek om tot een bevruchting te komen door sperma met een injectiespuit via de vagina in de baarmoeder of baarmoederhals in te spuiten. Het woord "inseminatie" verwijst naar het woord "semen", dat zaad betekent.
Als het een (echt)paar met een kinderwens niet lukt om via geslachtsgemeenschap zwanger te worden, kan er een vruchtbaarheidsbehandeling gestart worden. Is het sperma van de man van redelijk tot goede kwaliteit, dan is Kunstmatige Inseminatie Eigen semen, meestal afgekort tot KIE waarbij sperma in de schede wordt ingebracht een mogelijkheid.
Met LH urine-testen of door echoscopie wordt het moment van de eisprong (ovulatie) gedetecteerd. Op de dag van de verwachte ovulatie wordt met een injectiespuitje en een speciale katheter het opgewerkte sperma (sperma waarbij het zaadvocht verwijderd is) in de baarmoederhals gebracht. Bij IUI (Intra-uteriene inseminatie) wordt het sperma voorbij de baarmoedermond, in de baarmoeder zelf ingebracht.
Als er helemaal geen levende zaadcellen in het sperma van de man aanwezig zijn of als een vrouw zwanger wil worden maar geen mannelijke partner heeft, kan sperma van een zaaddonor gebruikt worden (Kunstmatige Inseminatie Donorsperma, meestal afgekort tot KID). In dit laatste geval hoeft het sperma van de donor niet te worden opgewerkt. Een hulpmiddel hierbij is een zogenaamd inseminatiecupje dat particulier gebruikt mag worden (zelfinseminatie).
Leidt dit na een aantal pogingen niet tot een zwangerschap, dan kan men besluiten tot een "reageerbuisbevruchting" ofwel in-vitrofertilisatie (IVF) met of zonder Intracytoplasmatische sperma-injectie (ICSI).
In 2005 is een Nederlandse organisatie opgericht die opkomt voor de belangen van personen verwekt door KID met een anonieme donor, Stichting Donorkind.
Fraude.
Bij kunstmatige inseminatie, al dan niet met donorsperma, is het voorgekomen dat fraude werd gepleegd. Hierbij wordt de moeder bevrucht met sperma van een andere man dan de gewenste donor, of verzwijgt de donor relevante informatie (bijvoorbeeld over erfelijke aandoeningen). Voorbeelden zijn:

</doc>
<doc id="12945" url="https://nl.wikipedia.org/wiki?curid=12945" title="Prostaat">
Prostaat

De prostaat of voorstanderklier is een klier die bij de man vlak onder de blaas om de urinebuis heen zit. Het woord prostaat is afgeleid van het Oudgriekse woord προστάτης - "prostátēs", letterlijk "degene die voor staat", "beschermer", "wachter". De prostaat bevindt zich naast het rectum en produceert enkele hulpstoffen die tijdens de ejaculatie aan de zaadcellen worden toegevoegd.
In 2002 werden door het internationaal comité van anatomische terminologie de vrouwelijke para-urethrale klieren benoemd als 'vrouwelijke prostaat'.
De prostaat verschilt aanmerkelijk tussen verschillende diersoorten, zowel anatomisch, chemisch als fysiologisch.
Functie.
Het prostaatsecreet is ongeveer 30% van het volume van het ejaculaat en het bevat belangrijke stoffen voor de beweeglijkheid van het sperma. Het prostaatsecreet is kleurloos, dunvloeibaar en enigszins basisch. De prostaatvloeistof wordt uitgedreven met de eerste delen van het ejaculaat, samen met de zaadcellen, deze zijn dan beweeglijker, hebben een langere levensduur en een betere bescherming van het genetisch materiaal (DNA).
Samenstelling van de prostaatvloeistof.
De samenstelling van de prostaatvloeistof varieert per diersoort maar bestaat hoofdzakelijk uit suikers en is basisch. In menselijk prostaatvocht is het proteïnegehalte minder dan 1% en het bevat fosfatase en proteolitische enzymen, waaronder semenogelase, ook bekend als prostaatspecifiek antigeen (PSA). De vloeistof bevat ook zink met een concentratie van 500-1000 maal die van bloed.
Regulatie.
Om goed te werken heeft de prostaat mannelijke hormonen (androgenen) nodig. Het belangrijkste mannelijk hormoon is testosteron, dat wordt geproduceerd in de testikels.
Ontwikkeling.
De prostaat bestaat uit de aangepaste wand van het voorste deel van de mannelijke urinebuis en ontwikkelt zich vanaf de 9e week in de ontwikkeling van het embryo.
Het deel van de urinebuis dat door de prostaat heen loopt, ontwikkelt zich uit het middenste (bekken)deel van de urogenitale holte. Vanuit het endoderm groeit het prostaatdeel van de urinebuis in het omliggende "mesenchymatische" weefsel. Het epitheelklierweefsel van de prostaat verschilt van deze endodermatische cellen en het bijbehorende "mesenchym" en ontwikkelt tot een dicht stroma en glad spierweefsel van de prostaat.
De vrouwelijke prostaat.
De para-urethrale klieren in vrouwen zijn biologisch homoloog met de mannelijke prostaat. In 2002 zijn de para-urethrale klieren hernoemd tot prostaat.
Aandoeningen van de prostaat.
Mogelijke symptomen.
De volgende symptomen kunnen, elk op zich, wijzen dat er iets fout gaat met de prostaat:
Mogelijk onderzoek.
De arts kan de urine onderzoeken en een rectaal onderzoek uitvoeren. Hij kan ook verder onderzoek laten uitvoeren, zoals een echografie, een cystoscopie (onderzoek van de blaas) en een intraveneuze urografie (radiologisch onderzoek van de urinewegen).
Er bestaat een aantal aandoeningen van de prostaat.
Goedaardige vergroting van de prostaat (adenoom).
Adenoom komt het meeste voor. Op oudere leeftijd kan de prostaat groter worden. Hierdoor kan hij gaan drukken op de urinebuis, waardoor het plassen moeilijker gaat. Men spreekt dan van benigne prostaathyperplasie (BPH). Deze plasklachten worden ook wel "Lower Urinary Tract Symptoms" LUTS genoemd. Behandeling hiervan is drieledig: medicamenteus, chirurgisch en gedragsmatig. Een meta-analyse naar het effect van de positie tijdens het urineren bij gezonde mannen en mannen met LUTS toonde dat voor gezonde mannen er geen verschil was tussen staand en zittend. Bij mannen met LUTS bleek dat bij zittend urineren:
Dit urologische profiel resulteert in een lagere kans op blaasontsteking en blaasstenen.
Prostatitis en prostaatabces.
Prostatitis is een bacteriële ontsteking van de prostaat. Prostatitis wordt soms veroorzaakt door urinewegontsteking of door seksueel overdraagbare aandoeningen. Het komt ook voor bij jongere mannen. Bij prostaatabces gaat het om een beperkte ontsteking. Tot de mogelijke klachten behoren een branderig gevoel bij het plassen, koorts, koude rillingen, abnormale plasdrang en pijn (tussen de anus en de balzak of laag in de rug). Een acute ontsteking van de prostaat kan worden behandeld met antibiotica. Soms vormt een prostatitis het begin van chronisch bekkenpijnsyndroom.
Prostaatkanker.
Hoe ouder men wordt, des te groter de kans op prostaatkanker. Doorgaans evolueert prostaatkanker zeer traag. Hij veroorzaakt pas symptomen in een vergevorderd stadium. De symptomen en ziektetekens zijn wel dezelfde als bij een adenoom. Prostaatkanker is de meest voorkomende kanker bij mannen. De ziekte komt vrij zelden voor bij mannen onder de 60 jaar. Mogelijke behandelingen zijn het verwijderen van het gezwel door operatie, door behandeling met geneesmiddelen (hormonen) of door bestraling.
De prostaat als seksueel orgaan.
De prostaat is een seksueel zeer gevoelig orgaan, P-spot genoemd, vergelijkbaar met de vrouwelijke "G-spot". Bij receptieve anale seks van een man wordt een gedeelte van de opwinding veroorzaakt door stimuleren van de prostaat die dicht bij het rectum zit.

</doc>
<doc id="12949" url="https://nl.wikipedia.org/wiki?curid=12949" title="Bauhaus">
Bauhaus

Het Bauhaus was een opleiding voor beeldend kunstenaars, ambachtslieden en architecten die van 1919 tot 1933 eerst te Weimar later te Dessau en daarna nog een halfjaar in Berlijn gevestigd was.
Geschiedenis.
De Belgische architect-schilder Henry Van de Velde had bij zijn afscheid als directeur van de "Großherzoglich-Sächsische Hochschule für Bildende Kunst" te Weimar in 1915 de Duitse architect Walter Gropius voorgedragen als zijn opvolger.
In 1919 liet Gropius zijn school, samen met de "Großherzoglich-Sächsische Kunstgewerbeschule" opgaan in het nieuwe "Staatliches Bauhaus Weimar". Zijn zowel theoretisch als praktisch toegepaste programma was een synthese van plastische kunsten, ambachtelijke techniek en industrie.
De inspiratie op vlak van ambachtelijke techniek was afkomstig van de Engelse Arts-and-Crafts-beweging. In het manifest "An alle Künstler aller Länder" uit 1919 schreef Walter Gropius: "Architecten, beeldhouwers en schilders, wij moeten allen terug naar het handwerk!" Want er bestaat geen ‘beroepskunst’. Tussen de kunstenaar en de handwerksman bestaat geen wezenlijk verschil. De kunstenaar is een handwerksman die zichzelf overtreft. […] "Geen enkele kunstenaar kan echter buiten de basis van het handwerk." Dat is de oorsprong van het artistieke proces. 
Vooral onder invloed van de Nederlandse kunstenaar Theo van Doesburg, die samen met Piet Mondriaan in 1917 de kunstbeweging De Stijl had opgericht, evolueerde Bauhaus van het expressionisme naar het modernisme. Die invloed was waarschijnlijk van doorslaggevende betekenis.
Onderwijs.
Gropius' studenten ontwierpen er efficiënte, elegante meubelstukken en gebruiksvoorwerpen. Strak van lijn, eenvoudig van vorm, zeer functioneel. De opklapbare meubels, bedoeld voor een nogal klein uitgevallen arbeiderswoning, of de vrijgezellenkast op wieltjes die je aan twee kanten kan openen, vielen op in het gamma. Multifunctionaliteit leek heruitgevonden door Bauhaus.
De Zwitserse schilder Johannes Itten gaf er een spraakmakende "Vorlehre"-cursus, bedoeld tot het stimuleren van de zelfwerkzaamheid. Na Itten, in 1923, kregen Paul Klee en László Moholy-Nagy die taak toegewezen. Andere vooraanstaande Duitse kunstenaars als Lyonel Feininger, Georg Muche, Oskar Schlemmer en de Russisch-Franse Wassily Kandinsky maakten deel uit van het lerarenkorps.
Bauhaus is zowel een kunstenaarsschool, een pedagogisch project als de wieg voor het Bauhaus-ontwerp. De kunstenaarsschool evolueerde van een academie voor kunst &amp; architectuur tot een cultuurbegrip. De nieuwe gebouwen in Dessau, zelf ontworpen door Gropius toen het Bauhaus Weimar in 1925 moest verlaten, zijn even spectaculaire voorbeelden van moderne architectuur als het project van de nieuwe arbeiderswijk in Dessau.
In de school werd les gegeven op een manier die nooit eerder was vertoond. De studenten dienden hun eigen creativiteit te exploreren, door te werken met de meest uiteenlopende materialen. Er werd bewust en gedreven gezocht naar een architectuur die maatschappelijke impact heeft.
Vele docenten en studenten geloven dat een betere architectuur en woonomgeving mensen beter laat worden, en uiteindelijk mede leiden tot een veranderde (volgens Bauhaus dus betere) wereld. Zodra mensen in luchtige, zonnige ruimtes kunnen wonen, in simpele woonblokken zonder enige versiering, zouden ze als vanzelf anders gaan leven, meer solidair en gelukkig.
Verhuizing naar Dessau.
In 1924 won een rechtse coalitie de verkiezingen in Thüringen na een felle campagne tegen alles wat links was, ook Bauhaus. De nieuwe staatsregering kondigde het ontslag aan van directeur Gropius en een halvering van het budget. In 1925 verhuisde het Bauhaus daarom naar Dessau in het links gebleven Anhalt, op uitnodiging van het stadsbestuur. Daar bouwde men een nieuw complex, een soort molenwiekpatroon van verschillende gebouwen. Er was een gebouw voor lessen, een gebouw voor de studenten, een gecombineerd gebouw voor auditorium en restaurant, een atelier en een bruggebouw waarin zich de administratie bevond en de kantoren van Walter Gropius en zijn architectenbureau.
De verhuizing betekende ook een samengaan van de kunstopleiding met de al bestaande 'Kunstgewerbe- und Handwerkerschule Dessau', wat de school een belangrijke financiële basis zou bezorgen. De fusie liep parallel met een verschuiving van een accent op het ontwerpen van unieke objecten naar het ontwerpen van voorwerpen die industrieel gefabriceerd konden worden.
Het stadsbestuur had een praktische reden voor de uitnodiging aan Gropius: de grote woningnood en beperkte middelen dwongen een goedkope oplossing te zoeken voor het onderdak van de arbeiders en beambten van de Junkers fabrieken. Met toepassing van modulaire ontwerpen en industriële technieken wist Gropius een complete wijk te bouwen (Dessau–Törten). De studenten waren daarbij volop actief, geheel in stijl met de Bauhaus-filosofie.
Opvallend is wel de vermenging van Gropius' privé-activiteiten als architect met zijn directeurschap van het Bauhaus. In contrast werd pas later een architectuuropleiding opgenomen in het Bauhaus programma, waarvoor Hannes Meyer werd aangetrokken.
De eigen uitgave van de "Bauhausbücher" met geschriften van onder andere Piet Mondriaan, Theo van Doesburg, Wassily Kandinsky, Paul Klee, Kasimir Malevitch en Gropius zelf droeg uiteraard bij tot de bekendheid van het Bauhaus.
In 1928 verliet de stichter Gropius het Bauhaus en werd hij opgevolgd door Hannes Meyer, die in 1930 op zijn beurt werd opgevolgd door Ludwig Mies van der Rohe.
Verhuizing naar Berlijn en sluiting.
Het Duitse nationaalsocialisme wilde van het progressieve, als "bolsjewistisch" gebrandmerkte Bauhaus af en dwong het in 1932 naar Berlijn te verhuizen. Nauwelijks een jaar later werd het na de nazi-machtsovername gesloten door Mies van der Rohe die niet langer wilde toegeven aan politieke eisen van de nieuwe machthebbers, zoals de verwijdering van Joodse en buitenlandse docenten.
Zowel leraren als leerlingen verspreidden zich na 1933 over de westerse wereld en vooral in de Verenigde Staten propageerden onder anderen Walter Gropius, Ludwig Mies van der Rohe, Joseph Albers, Moholy-Nagy en Marcel Breuer verder de ideeën van het Bauhaus o.a. aan het Black Mountain College te North Carolina. Na de Tweede Wereldoorlog — in 1950 — probeerde in West-Duitsland oud-Bauhaus-student Max Bill het Bauhaus voort te zetten door de "Hochschule für Gestaltung" in Ulm op te richten. Deze school werd echter al in 1968 opgeheven.
In Berlijn bevindt zich sinds 1979 het Bauhaus-Archiv, een museum over het Bauhaus. In Weimar bevindt zich het Bauhausmuseum.
Werelderfgoed.
De Bauhauslocaties in Weimar en Dessau staan sinds 1996 op de werelderfgoedlijst van UNESCO als "Bauhaus en zijn sites in Weimar, Dessau en Bernau". De toekenning gebeurde op basis van de cultuurcriteria ii, iv en vi. In 2017 werd het erfgoed uitgebreid met enkele gebouwen in Dessau en Bernau (Bundesschule des Allgemeinen Deutschen Gewerkschaftsbundes).
Bekende Bauhaus-studenten.
De Bauhaus-studenten werden ook "Bauhäusler" genoemd.
Verwante designstromingen en stijlen.
Bauhaus design is gerelateerd aan onder andere de volgende designstromingen en -stijlen:

</doc>
<doc id="12952" url="https://nl.wikipedia.org/wiki?curid=12952" title="1373">
1373

Het jaar 1373 is het 73e jaar in de 14e eeuw volgens de christelijke jaartelling.
Afbeelding.
Wat Phnom

</doc>
<doc id="12953" url="https://nl.wikipedia.org/wiki?curid=12953" title="1372">
1372

Het jaar 1372 is het 72e jaar in de 14e eeuw volgens de christelijke jaartelling.
Gebeurtenissen.
Menezes

</doc>
<doc id="12954" url="https://nl.wikipedia.org/wiki?curid=12954" title="Theu Boermans">
Theu Boermans

Theu Boermans (Willemstad (Curaçao), 11 januari 1950) is een Nederlandse toneelregisseur, filmregisseur en acteur. Hij was ook muzikant. Boermans is de zoon van liedjesschrijver Frans Boermans.
Biografie.
Boermans volgde de acteursopleiding aan de Toneelacademie in Maastricht. Na zijn afstuderen werkte hij als acteur onder meer bij het Amsterdams Toneel en Zuidelijk Toneel Globe. In 1988 stopte hij even met acteren en richtte hij met een groep jonge acteurs theatergezelschap De Trust op. Hiervan werd hij huisregisseur en artistiek leider. In 2001 fuseerde het gezelschap met Art &amp; Pro tot De Theatercompagnie. Nadat De Theatercompagnie in 2009 haar deuren had gesloten, werd Boermans per 2011 artistiek directeur van het Nationale Toneel in Den Haag, een functie die hij tot eind 2017 zou vervullen.
In 2011 regisseerde Boermans de musical "Soldaat van Oranje". In 2014 had Boermans de artistieke leiding over "ANNE", een toneelstuk over Anne Frank. "ANNE" is een samenwerkingsverband tussen Theater Amsterdam en het Nationale Toneel.
Zanger.
In 1979 richtte Boermans de popformatie "Theu Boermans en de groep" op. Hij was componist, tekstschrijver en uitvoerend artiest. In 1980 verscheen hun lp "Asfalt Gigolo" met 11 Nederlandstalige nummers, waaronder covers van Bruce Springsteen, Elton John en Bob Dylan. Het Nederlands muziekarchief Fonos heeft "Asfalt Gigolo" in 2006 gedigitaliseerd en opnieuw uitgebracht.
Regisseur.
Als regisseur maakte Boermans bij De Trust naam met nieuwe, oorspronkelijk Duitstalige stukken van schrijvers als Gustav Ernst en Werner Schwab en eigentijdse Engelse auteurs als Mark Ravenhill, naast moderne bewerkingen van klassiekers, zoals "De Meeuw" van Anton Tsjechov en "Hamlet" van William Shakespeare.
Het werk van Boermans kenmerkt zich door een grote trouw aan de tekst. Zijn stukken tonen de mens, voortdurend in gevecht met onwrikbare systemen, structuren en instituties: familie, religie en politiek. Tegelijkertijd belicht hij de enorme vitaliteit die de zoektocht naar zingeving oplevert. Ook regisseert hij de zeer succesvolle musical ‘Soldaat van Oranje’ die ondertussen al 13 jaar draait. In 2022 regisseerde Boermans de bioscoopfilm "Zee van tijd".
Privé.
Boermans is de zoon van liedjesschrijver Frans Boermans en de vader van filmregisseur Bobby Boermans en acteurs Thijs Boermans en Antje Boermans.
Boermans was getrouwd met producente Marijke van der Molen met wie hij zoon Bobby Boermans kreeg, hierna volgde het huwelijk met regisseuse Paula van der Oest met wie hij de kinderen Thijs en Antje Boermans kreeg. Ook dit huwelijk strandde na een aantal jaar.
Artistiek directeur Nationale Toneel.
Van 2011 tot en met 2017 was Boermans artistiek directeur van het Nationale Toneel (later: Het Nationale Theater). Tijdens zijn directeurschap is het gezelschap ook voorstellingen voor jongeren gaan maken onder de naam NTjong (artistiek leider: Noël Fischer). Bij het Nationale Toneel en Het Nationale Theater regisseerde Boermans:
Filmografie.
In 1994 bewerkte Boermans zijn toneelstuk "1000 Rosen" tot een film, die hij ook regisseerde. Deze film won toen drie maal een Gouden Kalf: lange speelfilm, beste acteur, beste actrice. Hij regisseerde verder de televisieserie "De Partizanen", waarin hij ook een rol speelde (Thomassen). In 2013 regisseerde hij de televisieserie "De Prooi" over de val van ABN Amro.

</doc>
<doc id="12955" url="https://nl.wikipedia.org/wiki?curid=12955" title="Henk Kamp">
Henk Kamp

Henricus Gregorius Jozeph (Henk) Kamp (Hengelo (Overijssel), 23 juli 1952) is een voormalig vooraanstaand Nederlands politicus van de Volkspartij voor Vrijheid en Democratie (VVD) met een diensttijd van 40 jaar, en bestuurder.
Kamp was minister van VROM in het kabinet-Balkenende I van 2002 tot 2003 en minister van Defensie in het kabinet-Balkenende II van 2002 tot 2007. Hij was commissaris voor Bonaire, Sint Eustatius en Saba van 2009 tot 2010 en minister van Sociale Zaken en Werkgelegenheid in het kabinet-Rutte I van 2010 tot 2012 en minister van Economische Zaken in het kabinet-Rutte II van 2012 tot 2017. In de jaren 1994 tot 2002 en later van 2006 tot 2008 was Kamp lid van de Tweede Kamer. Hij was van 24 september 2021 tot 10 januari 2022 minister van Defensie in het demissionaire kabinet-Rutte III.
Zijn stijl van politiek bedrijven werd gezien als rationeel en gericht op de inhoud, met een consistentie die opponenten meer dan eens het onderspit hebben doen delven. Hij las dossiers grondig en bediende zich van feiten, cijfers en argumenten.
Levensloop.
Opleidingen en vroege carrière.
Kamp was na het behalen van zijn havo-diploma (Twents Carmel College) tot 1977 werkzaam bij twee groothandels in Enschede, Tilburg en Borculo. Van 1977 tot 1980 volgde hij de controleursopleiding aan het Opleidingscentrum Belastingdienst te Utrecht. Tot 1986 was hij daarna rechercheur bij de Fiscale Inlichtingen- en Opsporingsdienst (FIOD).
Volksvertegenwoordiger in gemeenteraad, Provinciale Staten en Tweede Kamer.
Hij was van 1976 tot 1994 voor de VVD lid van de gemeenteraad van de toenmalige Gelderse gemeente Borculo. Vanaf 1986 was hij in deze plaats tevens wethouder. Van 1987 tot 1994 was hij lid van de Provinciale Staten van Gelderland. Het gezin had in die jaren jonge kinderen en zo kon hij 's-avonds thuis zijn. In 1994 werd hij gekozen als lid van de Tweede Kamer, in de fractie werkte toen de huidige PVV-leider Geert Wilders met wie hij later het woord voerde over uitkeringen, arbeidsongeschiktheid en ontslag.
Kamp was onder meer lid van het dagelijks bestuur van de Regio Achterhoek en lid van het Regionaal Bestuur van de Arbeidsvoorziening Arnhem/Oost-Gelderland.
Minister in Kabinetten-Balkenende I, II en III.
Op 22 juli 2002 werd hij op voordracht van de VVD benoemd tot minister van Volkshuisvesting, Ruimtelijke Ordening en Milieubeheer in het kabinet-Balkenende I. Vanaf 12 december 2002 voerde hij in hetzelfde kabinet tevens het beheer over het ministerie van Defensie.
In de kabinetten Balkenende II en Balkenende III was hij minister van Defensie.
Na de Tweede Kamerverkiezingen 2006 kwam de VVD niet in het kabinet en keerde Kamp terug naar de Tweede Kamer. Hij deed een poging om voorzitter van de Kamer te worden, maar legde het af tegen Gerdi Verbeet. Hij hield zich daarna bezig met asielbeleid en integratie. In oktober 2008 presenteerde hij namens zijn partij de "Nota Islam", waarin enerzijds werd opgeroepen de islam in Nederland evenveel rechten als andere godsdiensten te geven en anderzijds werd gepleit voor de scheiding van kerk en staat en tegen onder andere het dragen van gezichtsbedekkende kleding, voor het strikt verbod op polygamie en tegen geluidsoverlast van moskeeën.
Rijksvertegenwoordiger.
Kamp verliet de Tweede Kamer per 1 januari 2009 om de transformatie van Bonaire, Saba en Sint Eustatius tot bijzondere gemeenten te begeleiden. Als commissaris voor Bonaire, Sint Eustatius en Saba heeft Kamp zich vooral beziggehouden met de uitvoering van de plannen om de drie eilanden als bijzondere gemeenten binnen het Nederlands staatsbestel te brengen. Hij moest erop toezien dat dit op een goede manier en op tijd werd gerealiseerd.
Minister in Kabinet-Rutte I en II.
In oktober 2010 keerde Kamp terug als minister, nu van Sociale Zaken en Werkgelegenheid in het kabinet-Rutte I. In die hoedanigheid was hij ook verantwoordelijk voor de door de Tweede Kamer geëiste hardvochtige aanpak door de Belastingdienst van ouders die (deels) ten onrechte een toeslag hadden ontvangen, of niet alle benodigde informatie hadden aangeleverd, wat leidde tot de enorme misstanden, culminerend in de toeslagenaffaire. Dit fors scherpere beleid was vanaf 2002 ingezet onder minister-president Balkenende met Rutte als staatssecretaris.
Op 13 september 2012, de dag na de Tweede Kamerverkiezingen, toen Kamp nog demissionair minister was, ging hij aan de slag om de formatie van een nieuw kabinet voor te bereiden. Op die dag hadden de lijsttrekkers van de nieuwe Tweede Kamer vergaderd met de oude Tweede Kamervoorzitter Gerdi Verbeet en werd Kamp aangesteld als verkenner. Dat was de eerste benoeming in het kader van een kabinetsformatie die onder regie van de Tweede Kamer, zonder een rol voor het staatshoofd, plaatsvond. Kamp verplaatste in overleg met de voorzitter van de Tweede Kamer de locatie van de formatie-onderhandelingen van het stadhouderlijk kwartier in de Eerste Kamer naar dat in de Tweede Kamer. Zijn advies na afloop van de gesprekken was om een informatie te starten voor een coalitie VVD-PvdA met hemzelf en Wouter Bos als informateurs. Op 20 september werden de twee door de Tweede Kamer tot informateur benoemd, de volgende dag overhandigde tijdelijk Kamervoorzitter Martin Bosma hun de formatieopdracht en gingen zij aan het werk. Tijdens het informatieproces nam staatssecretaris van Sociale Zaken en Werkgelegenheid Paul de Krom tijdelijk de taken van minister Kamp over.
Na de kabinetsformatie werd Kamp minister van Economische Zaken in het tweede kabinet-Rutte, daar was hij de meest ervaren bewindspersoon. In die positie was hij verantwoordelijk voor onder andere economie, industriebeleid, telecom, energie en mijnbouw waaronder het aardgasbeleid en de omgang met de aardbevingsschade in Groningen. Met instemming van een brede parlementaire meerderheid in beide Kamers kwam onder de regie van Kamp in oktober 2012 de "Wet aanscherping handhaving en sanctiebeleid SZW-wetgeving" (Fraudewet) tot stand, waarvan het ontwerp door hem in het eerste kabinet Rutte op weg was gebracht.
Na de zwaarste aardbeving boven het Groningenveld tot dan toe, de aardbeving Huizinge 2012, besloot Kamp niet direct om de gaswinning te verminderen, maar in plaats daarvan eerst onderzoek te laten doen. Op dit besluit kwam veel kritiek. Op basis van de onderzoeksgegevens besloot Kamp als eerste bewindspersoon in de geschiedenis de gasproductie substantieel te verlagen: van 54 miljard kubieke meter in 2013 naar 24 miljard kubieke meter in 2014. Ook organiseerde hij de schadevergoeding en maakte hij een begin met de versteviging van Groningse huizen en openbare gebouwen.
Ook droeg Kamp bij aan de bouw van windmolens, om de energietransitie in gang te zetten, maar hij zag er geen heil in de CO2 uitstoot meer te verminderen dan de normen van de EU.
In 2016 kwam hij in verlegenheid toen bleek dat hij zijn persoonlijk e-mail gebruikte voor verschillende vertrouwelijke documenten en een staatsgeheim. Hij heeft in 2014 aangifte gedaan van het hacken van zijn privé e-mailadres. Dit heeft geleid tot een strafrechtelijk onderzoek, maar dat is uiteindelijk geseponeerd omdat er onvoldoende bewijs was voor een hack.
Kabinet-Rutte III.
Kamp werd benoemd als minister van Defensie per 24 september 2021 in het demissionaire kabinet-Rutte III, als opvolger van Ank Bijleveld. Op 10 januari 2022 werd hij opgevolgd door Kajsa Ollongren.
Politieke stijl.
Kamp's stijl van politiek bedrijven was rationeel, uitsluitend op de inhoud en met een consistentie die opponenten meer dan eens het onderspit hebben doen delven. Hij las dossiers grondig en bediende zich van feiten, cijfers en argumenten. In de ministerraad genoot Kamp de reputatie van politieke veelvraat. Hij las álle stukken – ook die van zijn collega’s – en nam dan vaak de rol op zich van het rechtse geweten van de VVD. Drijfveer was een goede discussie te kunnen houden en zo tot betere besluiten te komen: „Het is niet de bedoeling dat je je als minister alleen bezighoudt met je eigen portefeuille – dan zou je totaal geen discussie in de ministerraad hebben.”
Meer vrouwen in de politiek.
Kamp had een heel eigen manier om er aan bij te dragen dat er meer vrouwen in de politiek kwamen, wat hij van groot belang achtte. Talloze vrouwelijke politici kregen van hem na een bevalling kraambezoek, met een toepasselijk cadeau. Aan de andere kant zegt hij echter ook dat zijn carrière niet mogelijk zou zijn geweest zonder de inzet en toewijding van zijn vrouw.
Na de politiek.
Van 1 november 2017 tot 24 september 2021 was Kamp voorzitter van de Raad van Toezicht van Ziekenhuis Groep Twente. Vanaf 1 januari 2018 was hij tevens voorzitter van de werkgeversorganisatie van verpleeghuiszorg en wijkverpleging ActiZ. Vanuit die hoedanigheid was hij ook plaatsvervangend lid van de SER. Van 1 juli 2018 tot 24 september 2021 was hij lid namens Nederland van het College financieel toezicht Curaçao en Sint Maarten (Cft) en College financieel toezicht Bonaire, Sint Eustatius en Saba (Cft BES) en per 1 augustus 2018 van het College financieel toezicht Aruba (CAft).
Kabinet-Rutte III.
Kamp werd benoemd als minister van Defensie per 24 september 2021 in het demissionaire kabinet-Rutte III, als opvolger van Ank Bijleveld. Op 10 januari 2022 werd hij opgevolgd door Kajsa Ollongren.

</doc>
<doc id="12957" url="https://nl.wikipedia.org/wiki?curid=12957" title="Atzo Nicolaï">
Atzo Nicolaï

Atzo Nicolaï (Delft, 22 februari 1960 – Amstelveen, 19 augustus 2020) was een Nederlands politicus en bestuurder. Hij was staatssecretaris voor Europese Zaken van 2002 tot 2006 en minister voor Bestuurlijke vernieuwing en Koninkrijksrelaties van 2006 tot 2007. Van 2011 tot 2019 was hij president van Koninklijke DSM NV. Nicolaï was lid van de Volkspartij voor Vrijheid en Democratie (VVD).
Levensloop.
Na het behalen van het diploma gymnasium-B aan het Montessori Lyceum te Rotterdam (1980), studeerde hij staats- en bestuursrecht en politicologie aan de Vrije Universiteit te Amsterdam (in beide doctoraal examen 1987). Tijdens zijn studie werkte hij als redacteur van tijdschriften en als musicalproducent.
Van 1987 tot 1990 was hij werkzaam bij het ministerie van Welzijn, Volksgezondheid en Cultuur als stafmedewerker en hoofd stafbureau Kunsten. Vervolgens was hij algemeen secretaris van de Raad voor de Kunst en daarna van de Raad voor Cultuur. In 1997 en 1998 was hij ook parttime projectleider 'Uitgangspunten OCenW' voor het ministerie van Onderwijs, Cultuur en Wetenschap. Nicolaï was onder meer lid van het bestuur van de Boekmanstichting en lid van het Rushdie Comité.
Hij werd in 1998 voor de VVD lid van de Tweede Kamer der Staten-Generaal. Hij was Fractiecoordinator Justitie, en woordvoerder strafrecht, politie, telecom, media en cultuur. Hij kwam onder meer met voorstellen voor nieuwe vormen van criminaliteitsbestrijding, zoals gebruik van DNA, ID-plicht, langere TBS en strafverzwaring bij recidive die aanvankelijk op kritiek konden rekenen maar later vrijwel allemaal zijn doorgevoerd.
Staatssecretaris voor Europese Zaken.
Nicolaï werd in 2002 herkozen, en werd na de kabinetsformatie staatssecretaris voor Europese Zaken (op het ministerie voor Buitenlandse Zaken) in het kabinet-Balkenende I. In 2003 werd hij eveneens herkozen als Kamerlid, maar na de kabinetsformatie kwam hij op dezelfde post terug in het kabinet-Balkenende II. Als staatssecretaris was Nicolaï onder andere betrokkenen bij het referendum over de Europese Grondwet en het verlagen van de afdracht van Nederland aan de EU met een miljard euro per jaar. Ook coördineerde hij vanuit het kabinet het Nederlands voorzitterschap van de EU in 2004 en de Nederlandse inbreng in de onderhandelingen met de tien nieuwe EU-lidstaten die in 2004 toetraden. Daarover was hij kritisch; het Nederlandse kabinet eiste dan ook aanvullende vrijwaringsmaatregelen om onder meer het vrij verkeer van personen te kunnen beheersen.
Minister voor Bestuurlijke Vernieuwing en Koninkrijksrelaties.
In het kabinet-Balkenende III werd hij in 2006 minister voor Bestuurlijke Vernieuwing en Koninkrijksrelaties, als opvolger van Alexander Pechtold, die bij de val van Balkenende II was afgetreden. Als minister wist hij op 3 november 2006 een akkoord te bereiken over wijziging van de staatkundige verhoudingen met de Antillen. Hierin werden ook afspraken gemaakt over 2 miljard euro schuldsanering, scherper financieel en juridisch toezicht en een nieuwe constitutionele structuur waarbij de Nederlandse Antillen als staatkundige entiteit werd opgeheven.
Op basis van een onderzoek door de AIVD keurde Nicolaï in 2006 de Sdu stemcomputer af omdat het stemgeheim niet gewaarborgd was, aangezien de computers van enkele tientallen meters konden worden uitgelezen. Daardoor moest in 35 gemeenten met het potlood worden gestemd. Op 2 maart 2007 keurde Nicolaï net voor de Provinciale Statenverkiezingen goed dat de Nedap-stemcomputers ingezet mochten worden. Na afloop van de verkiezingen oordeelde de rechter dat het besluit tot goedkeuring van de stemcomputers was genomen in strijd met de wet.
In 2007 was hij verantwoordelijk voor de invoering van het burgerservicenummer en DigiD om het elektronisch verkeer tussen overheid en burger in goede banen te leiden.
Van 2006 tot 2010 was hij in de Tweede Kamer VVD-woordvoerder voor sociale zaken, cultuur, kinderopvang, arbeid en zorg en luchtvaart. Vanaf 2010 was hij buitenland-woordvoerder van zijn fractie en hield hij zich onder meer bezig met internationale militaire missies. Ook diende hij een initiatief-wetsvoorstel in voor de verruiming van de vrijheid van meningsuiting door aanpassing van het wetboek van strafrecht. Na de verkiezingen van 2010 werd Nicolaï gezien als de meest waarschijnlijke kandidaat als minister van Buitenlandse Zaken maar zijn benoeming werd geblokkeerd door coalitiegenoot PVV.
DSM Nederland.
Per 1 juni 2011 werd Nicolaï president van DSM Nederland. Hij is als Tweede Kamerlid opgevolgd door Ingrid de Caluwé. Bij DSM was hij mede-oprichter van de Chemelot Campus in 2012, verantwoordelijk voor de oprichting van de Biotech Campus in Delft (2018) en voor het terugbrengen van zeven CAO's naar een. Nicolaï wist grote investeringen in innovatie aan te trekken voor DSM Nederland via R&amp;D faciliteiten in Limburg en Delft, maar voerde ook een reorganisatie door waarbij 500 banen werden geschrapt. Op 31 januari 2019 werd bekend dat hij per oktober 2019 zou vertrekken bij DSM; halverwege 2019 droeg hij het stokje over aan Edith Schippers. Het bedrijf roemt zijn inzet voor de versterking van de innovatieve infrastructuur van DSM.
Privéleven en overlijden.
Zijn vader was architect. Zijn grootvader van moederszijde was na de oorlog lid van de Bijzondere raad van cassatie.
Atzo Nicolaï trouwde in 1993 en in 2015. Het tweede huwelijk werd voltrokken door Frits Bolkestein. Nicolaï was vader van drie kinderen.
Nicolaï overleed op 60-jarige leeftijd aan kanker na een kort ziekbed.
Sport.
In februari 2018 schaatste Atzo Nicolaï de Alternatieve Elfstedentocht op het Runnmeer in Zweden.

</doc>
<doc id="12958" url="https://nl.wikipedia.org/wiki?curid=12958" title="Cees van der Knaap">
Cees van der Knaap

Cornelis (Cees) van der Knaap (Bennekom, 27 januari 1951) is een Nederlands voormalig politicus van het CDA. Tot eind 2007 was hij staatssecretaris van Defensie. Van 2008 tot 2017 vervolgde hij zijn politieke loopbaan als burgemeester van Ede. Op 30 augustus 2017 nam Van der Knaap afscheid als burgemeester van Ede.
Levensloop.
Na de MULO werkte Van der Knaap bij Vroom &amp; Dreesmann. Van 1970 tot 1975 was hij beroepsmilitair voor de Koninklijke Landmacht. Hij was werkzaam in Ede bij 106 Verbindingsbataljon in de rang van korporaal. Daarna werkte hij bij de douane. Hij volgde de korte douane-opleiding in Elspeet. Actief als (kader)lid van de ARKA. In 1978 trad hij in dienst bij het CNV, eerst als lid van het bestuur van het district Zuid-Holland, later in 1987 als lid van het hoofdbestuur van de vervoersbond van het CNV. In 1992 werd hij lid van het hoofdbestuur van het CNV als coördinator arbeidsvoorwaardenbeleid en later algemeen secretaris. Hij was verder onder meer lid van de raad van toezicht van het psychiatrisch ziekenhuis Bavo in Rotterdam, van het bestuur van de Vereniging voor Christelijk Voortgezet Onderwijs in diezelfde stad, van de Raad van Commissarissen van de Arbo Unie Rijnmond en van de Raad van Commissarissen van Uitzendbureau Start.
In 1998 werd Van der Knaap voor het CDA lid van de Tweede Kamer.
Staatssecretaris.
Van der Knaap trad op voordracht van het CDA toe als staatssecretaris van Defensie in het kabinet-Balkenende I en het kabinet-Balkenende II. In die functie viel hij vooral op toen hij in april 2005 in een interview in de Volkskrant had gepleit voor een eerherstel voor de aanspreekvorm "Excellentie" voor bewindslieden. De korte ophef die daarop ontstond verbaasde hem echter, omdat hij naar eigen zeggen het voorstel als een grap had bedoeld.
Van der Knaap is de enige staatssecretaris uit het kabinet-Balkenende III die ook in het kabinet-Balkenende IV terugkeerde, en wel op dezelfde post. Hij liet vrijwel meteen na de installatie van het nieuwe kabinet in 2007 weten dat hij imams zou aanstellen voor de geestelijke verzorging van moslims in de Nederlandse krijgsmacht.
In het op 28 oktober 2006 verschenen boek "Een man tegen de Staat" over de affaire van defensieklokkenluider Fred Spijkers, schreef journalist Alexander Nijeboer over Van der Knaap dat de bewindsman in deze zaak twintigmaal de Tweede Kamer had voorgelogen. Hierbij zou Van der Knaap mogelijk valsheid in geschrifte hebben gepleegd. Van der Knaap startte een bodemprocedure tegen de auteur, waarna op 10 juni 2007 het juridisch conflict werd geschikt. Nijeboer mag schrijven dat Van der Knaap twintigmaal de Tweede Kamer voorloog, maar niet dat hierbij door de bewindsman mogelijk valsheid in geschrifte is gepleegd.
Burgemeester.
Op 13 november 2007 sprak de gemeenteraad van Ede zijn voorkeur uit voor Van der Knaap als opvolger van burgemeester Roel Robbertsen. Na de formele procedures werd hij op 21 januari 2008 als burgemeester van Ede geïnstalleerd. Partijgenoot Jack de Vries volgde hem op als staatssecretaris van Defensie.
In oktober 2013 besloot de gemeenteraad om Van der Knaap voor te dragen voor een nieuwe termijn van zes jaar. Op 3 januari 2014 maakte Van der Knaap zelf bekend dat de Kroon hem voor een tweede termijn had benoemd. Als burgemeester had hij te maken met ongeregeldheden veroorzaakt door Marokkaanse jongeren in de wijk Veldhuizen, en met verzet tegen het onderbrengen van zo'n 600 asielzoekers in 2015.
Begin 2017 gaf hij aan in september van dat jaar te willen stoppen. De gemeenteraad van Ede droeg René Verhulst voor als nieuwe burgemeester van Ede. Op 30 augustus 2017 nam Van der Knaap afscheid als burgemeester van Ede.
Persoonlijk.
Cees van der Knaap is getrouwd en heeft twee kinderen. Hij is lid van de Rooms-Katholieke Kerk.

</doc>
<doc id="12959" url="https://nl.wikipedia.org/wiki?curid=12959" title="Melanie Maas Geesteranus">
Melanie Maas Geesteranus

Melanie Henriëtte Maas Geesteranus (Laag-Soeren, 28 juni 1970), tijdens haar politieke loopbaan bekend onder haar getrouwde naam Melanie Schultz van Haegen, is een Nederlandse voormalig politica van de Volkspartij voor Vrijheid en Democratie (VVD). Zij was van 22 juli 2002 tot 22 februari 2007 staatssecretaris van Verkeer en Waterstaat in de kabinetten Balkenende I en Balkenende II. Van 14 oktober 2010 tot 26 oktober 2017 was zij minister van Infrastructuur en Milieu in de kabinetten Rutte I en Rutte II.
Biografie.
Na het behalen van het diploma gymnasium-B in 1988 op het Fioretticollege te Lisse studeerde zij bestuurskunde aan de Universiteit Leiden en aan de Erasmus Universiteit Rotterdam. In 1994 behaalde zij haar doctoraalexamen en voltooide daarmee haar universitaire studie.
Vanaf 1995 was zij als onderzoeker en adviseur, vanaf 1997 als senior adviseur werkzaam bij de B&amp;A groep BV te Den Haag. Vervolgens was zij inspecteur bij de Inspectie der Rijksfinanciën van het Ministerie van Financiën tot 1999.
Naast haar werk vervulde zij een aantal nevenfuncties. Zo was zij onder meer bestuurslid van de Stichting Life Sciences Incubator Leiden, van het West Holland Foreign Investment Agency te Den Haag en lid van het Algemeen bestuur van de Streekmuziekschool Leiden en omgeving. In 2005 was zij ook voorzitter van de jury die het 'jongste raadslid van het jaar' koos.
In de politiek.
Naast deze werkzaamheden begaf zij zich, reeds tijdens haar studie bestuurskunde, ook in de politiek. In Leiden was zij van 1991 tot 1994 voor de VVD fractieassistente in de gemeenteraad. In 1994 verruilde zij deze positie voor die van lid van de gemeenteraad en in 1999 was zij ook enige maanden fractievoorzitter. Tegen het einde van datzelfde jaar werd zij eveneens wethouder in deze gemeente met in haar portefeuille economische zaken, grondzaken, toerisme, parkeren en communicatie.
In 2002 maakte zij de overstap van de lokale naar de landelijke politiek. Op 22 juli 2002 werd zij op voordracht van de VVD benoemd tot staatssecretaris van Verkeer en Waterstaat in het Kabinet-Balkenende I. Terwijl dit kabinet vanaf de herfst van 2002 demissionair was, zat Maas Geesteranus begin 2003 ook enige tijd in de Tweede Kamer. In het kabinet-Balkenende II keerde zij per 27 mei 2003 in deze functie terug met bijna dezelfde portefeuille: luchtvaart, water, scheepvaart (inclusief milieuwetgeving) en het KNMI; daar werd het personenvervoer per spoor plus de bijbehorende capaciteitsverdeling aan toegevoegd maar niet de aanleg van de infrastructuur.
In 2003 raakte Maas Geesteranus in conflict met professor Guus Berkhout, voorzitter van de commissie die zich bezighield met de geluidshinder en het monitoren daarvan bij de nieuwe wetgeving voor luchthaven Schiphol. Berkhout werd door Maas Geesteranus ontheven van zijn functie. In 2005 deed de directie van gebiedsontwikkelaar Chipshol aangifte bij justitie tegen Maas Geesteranus en Schiphol wegens samenspanning, misbruik van gezag en het opzettelijk verstrekken van onware gegevens. Haar werd verweten de ontwikkeling van een kantorenpark bij Schiphol te hebben gesaboteerd. In 2006 vlak voor haar aftreden dreigden de oppositiepartijen het vertrouwen in haar op te zeggen, omdat ze tijdens het zomerreces zonder overleg met de Tweede Kamer de nieuwe NS-dienstregeling zou hebben goedgekeurd. Haar collega, minister Karla Peijs, heeft de zaak verder afgewikkeld, Maas Geesteranus had zwangerschapsverlof.
Vertrek uit politiek I.
Op 9 augustus 2006 maakte ze bekend na de Tweede Kamerverkiezingen 2006 niet meer terug te willen keren in de politiek, noch als Kamerlid, noch als bewindspersoon. Ze ambieerde een baan in het bedrijfsleven of bij de semioverheid. Bij het aantreden van het kabinet-Balkenende IV werd bekendgemaakt dat zij directeur zorginkoop werd bij zorgverzekeraar Achmea.
Minister van Infrastructuur en Milieu.
Op 14 oktober 2010 werd Maas Geesteranus minister van Infrastructuur en Milieu, een samenvoeging van V&amp;W en VROM, in het kabinet-Rutte I. Uit haar beleidsbrief van 28 juni 2011 bleek dat ze wilde komen tot een verdergaande vereenvoudiging van het omgevingsrecht in Nederland waarmee ze tevens een verbetering hoopte door te voeren. In het kabinet-Rutte II vervulde zij dezelfde rol, maar werd op haar eigen verzoek het zware dossier spoorwegen bij staatssecretaris Mansveld geplaatst. Op 28 oktober 2015 diende Mansveld haar ontslag in, nadat die dag in het eindrapport van de enquête naar de Fyra was geconcludeerd dat zij de Tweede Kamer een onjuiste voorstelling van zaken had gegeven en volgens haar eigen woorden ook omdat zij staatsrechtelijk verantwoordelijk was voor onjuist gebleken beleidsbeslissingen van vorige bewindslieden.
In mei van 2016 maakte Maas Geesteranus opnieuw bekend de politiek te verlaten door aan te geven niet terug te zullen keren als minister in het volgende kabinet. Als motivatie gaf zij aan dat het volgens haar tijd was voor vernieuwing en "dat het tijd was om iets anders te gaan doen".
Vertrek uit politiek II.
Vanaf 1 april 2018 is Maas Geesteranus bestuursvoorzitter van Stichting Porticus, de filantropische instelling van de familie Brenninkmeijer van C&amp;A.
Privé.
Maas Geesteranus heeft twee kinderen. Tijdens haar politieke carrière stond ze bekend onder de naam van haar toenmalige echtgenoot, Schultz van Haegen.

</doc>
<doc id="12960" url="https://nl.wikipedia.org/wiki?curid=12960" title="Joop Wijn">
Joop Wijn

Joannes Gerardus (Joop) Wijn (Haarlem, 20 mei 1969) is een Nederlands bestuurder, econoom en voormalig politicus namens het CDA. Hij was lid van de raad van bestuur van ABN AMRO en staatssecretaris in de kabinetten-Balkenende I en Balkenende II en minister in het kabinet-Balkenende III. Ook was hij lid van de Tweede Kamer der Staten-Generaal.
Loopbaan.
Na het behalen van het diploma gymnasium A in 1987 studeerde hij achtereenvolgens economie (doctoraalexamen 1991) en Nederlands recht (doctoraalexamen in 1994) aan de Universiteit van Amsterdam.
Tijdens zijn studies liep hij onder meer stage bij Shell in Jakarta. Daarnaast was hij docent algemene economie op het Kennemer Lyceum te Overveen, docent bedrijfseconomie en marketing bij Schoevers en ISW/IBW. Ook had hij een eigen onderneming voor werving en selectie van personeel.
Na zijn afstuderen trad Wijn in 1994 in dienst bij ABN AMRO Bank. Tot 1998 was hij bij ABN AMRO Participaties als investmentmanager verantwoordelijk voor financieringen van bedrijven met innovatieve producten die zich in een overgangsfase bevonden; start-ups, snelle groei en managementbuy-outs.
Politiek.
In 1998 werd Wijn gekozen als lid van de Tweede Kamer voor het CDA. Hij was onder meer woordvoerder voor Financiën, het Midden- en Klein Bedrijf en het Asiel- en Vreemdelingenbeleid.
Tijdens het kabinet-Balkenende I (2002–2003) was Joop Wijn staatssecretaris van Economische Zaken. Hij was verantwoordelijk voor internationale economische betrekkingen. Zijn belangrijkste doelstellingen waren exportbevordering, het stimuleren van regionaal economisch beleid en Maatschappelijk Verantwoord Ondernemen. In de demissionaire periode van dit kabinet was Wijn tevens verantwoordelijk voor energie, innovatie, ICT, telecommunicatie en post. Hij realiseerde in februari 2003 de eerste veiling van commerciële radiofrequenties.
Als staatssecretaris van Financiën in het kabinet Balkenende-II heeft Wijn onder meer gezorgd voor belastingvoordelen voor gezinnen met kinderen. Op het gebied van administratieve lastenverlichting heeft Wijn bijvoorbeeld het wetsvoorstel “Paarse krokodil” ingediend. De Belastingdienst heeft er in deze periode een aantal taken bij gekregen, waaronder de uitvoering van de zorg-, huur- en kinderopvangtoeslag. Dit betekende een ingrijpende wijziging voor de Belastingdienst, die voortaan niet meer alleen belasting int, maar ook toeslagen uitkeert.
Als staatssecretaris van Financiën heeft Wijn het (internationaal) concurrerend ondernemings- en vestigingsklimaat voor bedrijven verbeterd. Met de wet “Werken aan winst” heeft Wijn het algemene tarief van de vennootschapsbelasting verlaagd naar 25,5%. Voor kleinere winsten is dat tarief nog lager. Zelfstandigen krijgen een MKB-winstvrijstelling van 10% en de dividendbelasting is verlaagd van 25% naar 15%. Ook introduceerde hij de rente- en octrooibox (innovatiebox). Wijn had het algemene tarief van de vennootschapsbelasting al verlaagd van 34,5% naar 29,6%. Verder heeft hij de belasting op aandelenuitgifte, de kapitaalsbelasting, afgeschaft. Eerder had hij al het zogenoemde fiscale rulingbeleid versoepeld om Nederland aantrekkelijker te maken voor Europese hoofdkantoren.
Vanwege dit beleid om Nederland fiscaal aantrekkelijk voor bedrijven te maken, werd hij door hét internationale blad voor de belastingwereld Tax Business in 2005 uitgeroepen tot een van de vijftig machtigste personen ter wereld op fiscaal gebied. De American Chamber of Commerce kende minister Wijn de Investment Award 2007 toe, vanwege zijn "exceptional contributions" voor het Nederlandse investeringsklimaat tijdens zijn drie perioden in het kabinet.
Sinds voormalig president Barack Obama Nederland aanwees als belastingparadijs zijn de door Joop Wijn gefaciliteerde fiscale mogelijkheden in een ander daglicht komen te staan. Gebleken is dat grote, internationaal opererende buitenlandse ondernemingen, waaronder veel Amerikaanse, de mogelijkheden legaal kunnen benutten om effectief belasting te kunnen ontwijken. Deze constructies worden daarom in EU-verband aan banden gelegd en per 2020 verboden.
Mede door een oproep van oud-voetballer Johan Cruijff die over giften aan zijn 'trapveldjes' belasting moest betalen, heeft Wijn het schenkings- en successierecht voor alle goede doelen afgeschaft. Ook verdubbelde hij de fiscaal vrijgestelde vergoeding die aan vrijwilligers mag worden gegeven.
Op 7 juli 2006 werd Wijn minister van Economische Zaken in het derde kabinet Balkenende. Hij volgde Gerrit Zalm op, die minister van Economische Zaken a.i. was sinds het aftreden van Laurens Jan Brinkhorst. Hij heeft gezorgd voor aanname van de Aanbestedingswet in de Tweede Kamer. Naar aanleiding van de bouwfraude gelden strakkere regels voor opdrachtverstrekkingen door overheden. Op 18 augustus 2006 is door Wijn de subsidieregeling voor duurzame energie (de ministeriële regeling milieukwaliteit elektriciteitsproductie) afgeschaft, een omstreden maatregel.
Hij stond op plaats zes van de kandidatenlijst van het CDA voor de parlementsverkiezingen van 2006. Op 5 februari 2007 maakte hij bekend dat hij niet beschikbaar was voor het nieuwe kabinet en dat hij de Tweede Kamer ging verlaten om terug te keren naar het bedrijfsleven. Wijn gold als mogelijk fractievoorzitter.
Terug naar het bankwezen.
Van 1 juni 2007 tot begin 2009 was Wijn directeur (SEVP) van Rabobank Nederland voor Midden- en Kleinbedrijf en Food &amp; Agri. In februari 2009 werd hij door Gerrit Zalm naar ABN AMRO gehaald, om lid te worden van het Transitieteam, de beoogde raad van bestuur na de fusie van ABN AMRO (na afsplitsing RBS-stuk), MeesPierson en Fortis Bank-Nederland. Hij was verantwoordelijk voor Commercial and Merchant Banking / Zakelijke relaties. In 2017 verliet Wijn ABN AMRO voor betaalbedrijf Adyen waar hij hoofd "Strategy en Risk" werd. In maart 2020 verliet Wijn het betaalbedrijf.
Wijn is daarnaast bestuursvoorzitter van het Oranje Fonds sinds begin 2011, lid van het dagelijks bestuur van VNO-NCW en lid van de raad van commissarissen van Schiphol, van de Koninklijke Jaarbeurs Utrecht en van Stadsherstel Amsterdam.
In 2021 werd bekend dat Wijn verdachte is in een strafzaak n.a.v. de ABN AMRO-witwaszaak.

</doc>
<doc id="12961" url="https://nl.wikipedia.org/wiki?curid=12961" title="Clémence Ross-van Dorp">
Clémence Ross-van Dorp

Clementia Ignatia Johanna Maria (Clémence) Ross-van Dorp (Delft, 27 augustus 1957) is een Nederlandse bestuurder en voormalige CDA-politica. Van 22 juli 2002 tot en met 22 februari 2007 was zij staatssecretaris van Volksgezondheid, Welzijn en Sport.
Biografie.
Ross-van Dorp groeide op in Delft en Deventer. Na haar middelbareschoolopleiding heeft ze diverse beroepsopleidingen gevolgd, onder meer de lerarenopleiding Nederlands en Engels. Zij studeerde daarna sinologie aan de Rijksuniversiteit Leiden (doctoraalexamen 1989).
Ross-van Dorp was in 1989 docent Engels aan een scholengemeenschap in Ulft. Daarna was zij beleidsmedewerker van Arie Oostlander - werd zij in 1990 lid van het CDA - voor de EVP-fractie in het Europees Parlement. Tussen 1998 en 2002 en in 2003 was ze voor het CDA lid van de Tweede Kamer der Staten-Generaal.
Ross-van Dorp werd op 22 juli 2002 op voordracht van het CDA benoemd tot staatssecretaris van Volksgezondheid, Welzijn en Sport in het kabinet-Balkenende I, met in haar portefeuille sport en ouderenzaken. In het kabinet-Balkenende II was zij opnieuw staatssecretaris op dit departement, met in haar portefeuille sport, welzijn en medische ethiek. In 2006 maakte zij bekend de politiek te verlaten. Zij stelde zich geen kandidaat voor de Tweede Kamerverkiezingen 2006.
Na de politiek.
Sinds april 2007 is zij directeur van het Nederlands Instituut voor Sport en Bewegen (NISB) in Ede. Tevens is ze voorzitter van de Stichting Wereldkampioenschap wielrennen 2012.
Ross volgde per 1 juli 2010 Sietze Veen op als voorzitter van BV De Graafschap, waarmee zij de eerste vrouwelijke voorzitter van een voetbalvereniging in de Eredivisie werd. Zij was al voorzitter van het Vrouwenvoetbal in de Eredivisie. Eind oktober 2012 legde Ross haar functie bij De Graafschap neer, nadat tegenvallende resultaten van de club hadden geleid tot aanhoudende kritiek van een deel van de clubaanhang op zowel spelers als haar persoon, wat volgens Ross was ontaard in 'respectloos' en 'vijandig' gedrag.
Een jury van het maandblad "Opzij" betitelde haar in oktober 2010 als 'machtigste vrouw van de sport'.
In juli 2012 werd zij voorzitter van het Nationaal Rampenfonds. Zij bleef dat tot april 2024.
Per 1 november 2012 is zij benoemd als lid van de raad van toezicht van de Universiteit Twente.
Op 1 oktober 2013 is zij benoemd als Raad van Bestuur van Agora, landelijk ondersteuningspunt palliatieve zorg.
Sinds maart 2014 is zij directeur van The Natural Way of Cleaning BV - een groothandel in schoonmaakproducten.
Maatschappelijke functies.
Ross-van Dorp bekleedde diverse maatschappelijke functies, onder meer bij de Iselinge Educatieve Faculteit te Doetinchem, het Slingeland Ziekenhuis te Doetinchem, de Rabobank in Gendringen, het sociaal-economisch overleg Oost-Gelderland en de Katholieke Raad voor Kerk en Samenleving.

</doc>
<doc id="12962" url="https://nl.wikipedia.org/wiki?curid=12962" title="Mark Rutte">
Mark Rutte

Mark Rutte (Den Haag, 14 februari 1967) is een Nederlands politicus. Sinds 1 oktober 2024 is hij secretaris-generaal van de NAVO. Eerder was hij van 14 oktober 2010 tot 2 juli 2024 minister-president van Nederland en minister van Algemene Zaken en was daarmee de langstzittende minister-president in de Nederlandse geschiedenis. Van 2006 tot 2023 was hij ook politiek leider van de Volkspartij voor Vrijheid en Democratie (VVD).
In zijn studententijd was Rutte al politiek actief als voorzitter van de politieke jongerenorganisatie JOVD, en hij was later lid van het VVD-partijbestuur. In 2002 maakte hij de echte overstap naar de landelijke politiek toen hij staatssecretaris van Sociale Zaken en vervolgens van Onderwijs, Cultuur en Wetenschap in het eerste en tweede kabinet-Balkenende werd. Na de val van dat kabinet won Rutte nipt de lijsttrekkerverkiezing van Rita Verdonk, die als nummer twee meer stemmen haalde bij de verkiezingen van dat jaar. Na het verlies bij die Tweede Kamerverkiezingen trad Rutte als fractievoorzitter in de oppositie toe tot de Tweede Kamer.
Bij de Tweede Kamerverkiezingen 2010 werd de VVD met partijleider Rutte nipt de grootste partij en werd vervolgens het eerste kabinet-Rutte geformeerd, samen met het CDA en met gedoogsteun van de PVV. Dat kabinet viel toen de PVV na anderhalf jaar haar gedoogsteun opzegde. Bij de verkiezingen in 2012 leidde Rutte de VVD naar een recordaantal zetels. Het kabinet-Rutte II, waarin de VVD plaatsnam met de PvdA, werd het langstzittende kabinet sinds de Tweede Wereldoorlog. Na de verkiezingen in 2017 werd de VVD opnieuw de grootste partij, waarna het kabinet-Rutte III werd gevormd met het CDA, D66 en de ChristenUnie. Dit kabinet trad af in 2021 door de toeslagenaffaire, maar dezelfde partijen vormden na een formatie van recordlengte in 2022 samen het kabinet-Rutte IV. Op 7 juli 2023 viel dat kabinet na de kabinetscrisis over asiel. Na de val van het kabinet kondigde Rutte zijn vertrek uit de politiek aan.
In de eerste jaren van Ruttes premierschap domineerden de kredietcrisis en de Europese staatsschuldencrisis de agenda. In deze jaren werd er streng bezuinigd en de verzorgingsstaat herzien. In latere jaren kreeg Rutte te maken met de gaswinningsproblematiek in Groningen, de stikstofcrisis, coronacrisis en de asielcrisis.
Levensloop.
Familie.
Mark Rutte is de jongste uit een hervormd gezin met zes andere kinderen. Zijn ouders waren de in Rotterdam geboren Izaac (Ies) Rutte (1909-1988) en Hermina Cornelia (Mieke) Dilling (1923-2020).
Izaac Rutte was in Nederlands-Indië vertegenwoordiger (importeur) van de in Den Haag gevestigde technische handelsonderneming Jacobson, Van den Berg &amp; Co., en later (in Nederland) directeur van dit bedrijf. Izaac Rutte huwde in 1931 in Den Haag Petronella Hermanna (Peta) Dilling (1910-1945), met wie hij drie kinderen kreeg. De oudste werd 35 jaar eerder geboren dan Mark Rutte. Na de capitulatie van Nederlands-Indië in 1942, kwam hij terecht in een jappenkamp. Zijn vrouw en de drie kinderen werden gevangen gezet in jappenkamp Tjideng waar zij in juli 1945 overleed Na haar overlijden en zijn terugkeer naar Nederland hertrouwde hij in Den Haag met Hermina Cornelia (Mieke) Dilling (1923-2020), een zuster van zijn eerste vrouw. Uit dit huwelijk kwamen vier kinderen voort, onder wie Mark Rutte als laatste.
Mark Ruttes moeder was een dochter van een hoofdopzichter van de Heidemaatschappij en later directeur van een fouragehandel. Zij was ten tijde van Mark Ruttes geboorte secretaresse. In 1957 vertrok het gezin uit Indonesië, toen de regering van Soekarno op 5 december 1957 de Nederlandse bedrijven nationaliseerde. Het gezin stemde op de ARP. Zijn grootvader was ouderling van de Badkapel in Scheveningen. 
Jeugd en maatschappelijke carrière.
Na het behalen van het diploma gymnasium-A aan het Maerlant-Lyceum overwoog Rutte naar het conservatorium te gaan, aangezien hij piano speelt. Uiteindelijk werd het een studie geschiedenis aan de Universiteit Leiden, waarin hij in 1992 zijn doctoraalexamen haalde. Hij was daarna werkzaam bij Unilever. Tot 1997 was hij, onder andere bij het toenmalige Unilever-onderdeel Loders Croklaan in Wormerveer, verantwoordelijk voor opleidingen en trainingen van medewerkers en begeleidde hij enkele reorganisaties.
In 1997 trad hij binnen Unilever als personeelsmanager in dienst van Van den Bergh Nederland. Hij werd in 2000 benoemd in de Corporate Human Resources Group. In 2002 was hij als directeur Human Resources in dienst van de IGLOMora Groep BV, een werkmaatschappij van Unilever.
Rutte was van 1988 tot 1991 landelijk voorzitter van de Jongerenorganisatie Vrijheid en Democratie (JOVD), de politieke jongerenorganisatie van de Volkspartij voor Vrijheid en Democratie (VVD). In 1993 werd hij lid van het hoofdbestuur van de VVD wat hij tot 1997 zou blijven.
Staatssecretariaat.
In 2002 werd Rutte door Gerrit Zalm gevraagd als staatssecretaris van Sociale Zaken en Werkgelegenheid in kabinet-Balkenende I. Hij behield die post in het kabinet-Balkenende II. In deze positie was hij belast met volksverzekeringen, bijstand en arbeidsomstandigheden. Zijn belangrijkste taak was het aannemen van de Wet werk en bijstand. Bij de Tweede Kamerverkiezingen 2003 stond Rutte elfde op de lijst, waardoor hij tijdens de kabinetsformatie in de Tweede Kamer zat.
Nadat hij de Wet werk en Arbeid succesvol had verdedigd, werd hij gevraagd door Zalm om Annette Nijs als staatssecretaris van Onderwijs, Cultuur en Wetenschap op te volgen per 16 juni 2004. Daar was hij belast met het hoger onderwijs en het mbo.
Als staatssecretaris adviseerde Rutte in 2003 gemeenten Somalische inwoners extra te controleren op bijstandsfraude, nadat enkele Somaliërs die werkzaam waren in Engeland tevens een bijstandsuitkering bleken te ontvangen in Nederland. Een uitkeringsgerechtigde, Somalische man, werd op grond van uiterlijke kenmerken door sociale rechercheurs staande gehouden en gecontroleerd op fraude, waarna hij de recherche de toegang tot zijn woning weigerde. Het college van burgemeester en wethouders van Haarlem besloot hierop het recht van de man op een uitkering in te trekken. De man was het hier niet mee eens en zijn beroep werd door de bestuursrechter gegrond verklaard. De rechtbank oordeelde dat het ging om "discriminatie naar ras, omdat het hier een groep mensen van Somalische afkomst betreft, ongeacht de nationaliteit van de betrokkenen" en dat dit strijdig was met de Grondwet. Rutte verwierp de kritiek en stelde dat een wetswijziging dan noodzakelijk zou zijn, zodat gemeenten gericht onderzoek zouden moeten kunnen doen naar fraude onder bepaalde bevolkingsgroepen.
Lijsttrekkersreferendum.
Voor de gemeenteraadsverkiezingen van 2006 was Rutte de VVD-campagneleider. De uitslag was voor de VVD teleurstellend; men ging van 15,3 procent van de stemmen in 2002 naar 13,8 in 2006. Na die verkiezingen trok Jozias van Aartsen op 8 maart 2006 zich terug als fractievoorzitter en kandidaat-lijsttrekker voor de Tweede Kamerverkiezingen 2006. Een dag later kandideerde Rutte zich voor het lijstrekkerschap. Op 21 maart lanceerde hij in een verkiezingspamflet onder de titel "De toekomst is nu" zijn "negen-puntenplan", waarin hij zijn prioriteiten presenteerde.
Rutte was niet de enige kandidaat in het interne lijsttrekkersreferendum: als tegenstrevers meldden zich Rita Verdonk en Jelleke Veenendaal. Er volgde een stormachtige campagneperiode en een heftige tweestrijd binnen de partij over de vraag of de populaire Verdonk lijsttrekker moest worden of de meer gematigde Rutte. Op 31 mei 2006 werd bekendgemaakt dat 51,5% van de VVD-leden hem tot lijsttrekker had verkozen, Verdonk haalde 46 procent. Op 27 juni 2006 nam Rutte ontslag als staatssecretaris op het ministerie van Onderwijs, Cultuur en Wetenschap, omdat de algemene opinie was dat hij als lijsttrekker beter geen deel meer kon uitmaken van het kabinet. De dag erna werd hij beëdigd als Tweede Kamerlid en weer een dag later werd hij voorzitter van de Tweede Kamerfractie van de VVD.
Het kostte Rutte moeite zich te profileren als lijsttrekker en zijn leiderschap bij de VVD bleef niet onomstreden. Bij de Tweede Kamerverkiezingen in november van dat jaar, leed de VVD een verlies van zes zetels. Verdonk wist bovendien 620.555 voorkeurstemmen te behalen, meer dan de 553.200 die Rutte als lijsttrekker kreeg; een unicum in Nederland.
Fractievoorzitterschap.
Mede doordat Verdonk meer voorkeursstemmen kreeg, bleef er onderling spanning. Zes dagen na de verkiezingen riep ze op om Hans Wiegel en Frits Bolkestein – die hier niet van op de hoogte waren gebracht – te laten onderzoeken wat de unieke uitslag voor de partij betekende. Op die manier hoopte ze alsnog partijleider te worden. Tijdens een daaropvolgende fractievergadering weigerde Rutte met zo'n onderzoek in te stemmen en werd daarin gesteund door de fractie.
Ook na de mislukte "coup" bleven de spanningen, met opmerkingen van Verdonk dat Rutte niet rechts genoeg was. De druppel was voor Rutte een interview van Verdonk in "De Telegraaf" op 13 september 2007, waarin zij kritiek uit op Rutte. Nog diezelfde dag zegde Rutte het vertrouwen in haar op en werd zij met steun van de fractie uit de fractie gezet. Op de reeds geplande VVD-ledenvergadering besloten de leden dat er een poging gedaan moest worden Verdonk voor de partij te behouden. Moties met als doel Ruttes beslissing terug te draaien of zijn positie ter discussie te stellen, werden verworpen. Pogingen tot verzoening bleven onmogelijk, waardoor Verdonk vanaf oktober 2007 als eenmansfractie "lid-Verdonk" verder ging.
Het leiderschap van Rutte bleef met het vertrek van Verdonk penibel: een deel van de fractie had, net als een deel van de achterban, nog altijd meer op met Verdonk dan met Rutte. Bij zijn optredens in de Kamer werd Rutte bovendien gezien als een onzichtbare fractieleider, dezelfde kritiek die hem eerder als lijsttrekker in de verkiezingscampagne ten deel was gevallen. Ruttes positie kwam intern opnieuw ter discussie te staan toen hij in 2009 pleitte voor een zo groot mogelijke vrijheid van meningsuiting. Hij eiste met partijgenoot Atzo Nicolaï de opheffing van het verbod op godslastering en bovendien van het verbod op Holocaustontkenning. Rutte verklaarde: "Hoe onzinnig het ook is dat iemand de Holocaust ontkent, verbieden moet niet!" Dat laatste viel bij veel VVD'ers, zowel binnen de partij als de achterban, slecht. Rutte ontkende daarop dat hij Holocaustontkenning niet langer strafbaar wilde stellen, het aanvankelijke voorstel stierf een vroege dood.
Als kantelpunt voor Ruttes populariteit wordt vaak één moment aangewezen: de motie van wantrouwen die Rutte tijdens de Algemene Politieke Beschouwingen tegen het kabinet-Balkenende IV indiende. Balkenendes kabinet overleefde die motie, maar raakte er wel door beschadigd. En al kon ook deze keuze van Rutte binnen de VVD-fractie op tegenstanders rekenen, in opiniepeilingen sloeg de VVD kort erna de weg omhoog in.
Kabinet-Rutte I.
Bij de Tweede Kamerverkiezingen van 2010 was Rutte wederom lijsttrekker van de VVD. Tijdens de campagne gaf hij aan dat bij een "ingewikkeld kabinet" zoals een minderheidskabinet, hij in de Tweede Kamer zou blijven in plaats van premier worden. Onder zijn lijsttrekkerschap steeg de VVD van 22 naar 31 zetels.
Door de zetelwinst werd de VVD de grootste en mocht het het voortouw nemen bij de daaropvolgende kabinetsformatie. De formatie stevende eerst enige tijd af op 'Paars-Plus', een combinatie van VVD, PvdA, D66 en GroenLinks, maar die poging strandde in de zomer. Vervolgens ging de formatie over rechts, met meer succes. Op 7 oktober 2010 benoemde koningin Beatrix Rutte tot formateur, belast met de vorming van een kabinet bestaande uit VVD en CDA met gedoogsteun van de Partij voor de Vrijheid van Geert Wilders. Op 14 oktober 2010 werd het kabinet-Rutte beëdigd.
Rutte werd daarmee de eerste liberale premier van Nederland sinds Pieter Cort van der Linden (1913-1918), als VDB-man Wim Schermerhorn, die het "nood-kabinet" van 1945-1946 leidde, buiten beschouwing wordt gelaten. Hij is ook de eerste niet-sociaaldemocratische of christendemocratische premier in 92 jaar en de eerste premier van VVD-huize. Aan het eind van het jaar waarin hij zijn eerste verkiezingszege boekte en een kabinet bijeen formeerde, werd Rutte door de Nederlandse parlementaire pers verkozen tot politicus van het jaar. Ook door NU.nl werd hij uitgeroepen tot politicus van het jaar 2010.
Op 17 februari 2011 weigerde Rutte naar de Tweede Kamer te komen op verzoek van alle 74 leden van de oppositie, deze keer inclusief de SGP. Het ging in dit debat om de bezuinigingen van 300 miljoen op het passend onderwijs. De oppositie sprak die avond van een dieptepunt in haar relatie met premier Rutte.
Op 26 april 2011 hield de Tweede Kamer een spoeddebat met premier Rutte over een gesprek dat hij samen met Wilders had gehad met Statenlid Johan Robesin van de Partij voor Zeeland, over mogelijke steun die deze bij de Eerste Kamerverkiezingen 2011 aan het kabinet zou kunnen verlenen. De premier toonde zich niet onder de indruk van de kritiek en verklaarde dat hij het een volgende keer weer zou doen.
Op 23 april 2012 bood Rutte het ontslag van zijn kabinet aan aan de koningin, nadat Wilders zijn gedoogsteun aan het kabinet, na het daaraan voorafgaande Catshuisoverleg over de begroting van 2013, had ingetrokken.
Kabinet-Rutte II.
Met Rutte als lijsttrekker behaalde de VVD bij de Tweede Kamerverkiezingen in 2012 in totaal 41 zetels, het hoogste aantal ooit voor de partij. Op 1 november 2012 werd Rutte door de Tweede Kamer benoemd tot formateur, en op 5 november 2012 trad het tweede kabinet-Rutte aan, een coalitiekabinet van VVD en PvdA.
In 2016 werd voor de eerste keer in Nederland het Correspondents' Dinner georganiseerd, waarbij Mark Rutte voor de Nederlandse pers en tijdens primetime op televisie een komische toespraak hield, gebaseerd op het Amerikaanse equivalent.
Op 26 augustus 2016 maakte Rutte bekend een derde termijn als premier te ambiëren. Rutte werd opnieuw lijsttrekker van de VVD voor de Tweede Kamerverkiezingen van 2017. Rutte was dat jaar op 4 september de laatste Zomergast bij de VPRO. Zijn optreden werd door sommigen gezien als onderdeel van een campagnestrategie. Op 15 maart 2017 werd zijn partij bij de Tweede Kamerverkiezingen 2017 wederom de grootste - ondanks 8 zetels verlies - met 33 zetels.
Kabinet-Rutte III.
Na een lange formatie van 225 dagen presenteerde Rutte in oktober 2017 zijn derde kabinet: dat werd behalve door zijn eigen VVD gevormd door het CDA, de ChristenUnie en D66.
In zijn derde kabinet zag Rutte zijn internationale statuur, als een van de langstzittende regeringsleiders in Europa, groeien. Zo werd op Europees niveau binnenskamers gesproken over "de drie M's: Merkel, Macron en Mark". Na een bezoek aan de Amerikaanse president Donald Trump in juli 2018 oogstte Rutte lof omdat hij er geen moeite mee had zijn gastheer openlijk tegen te spreken. “No, it is not positive”, zei Rutte toen Trump stelde dat voorgenomen tariefsverhogingen voor producten uit de Europese Unie positief kon zijn.
Bij de formatie had Rutte succesvol gepleit voor de afschaffing van de dividendbelasting. Dit plan kon vanuit de oppositie rekenen op veel kritiek, omdat het gezien werd als presentje voor Shell en de voormalige werkgever van Rutte Unilever. Rutte en de andere onderhandelaars ontkenden dit en zeiden tevens dat er geen stukken waren gemaakt over de afschaffing ten behoeve van de formatie. Op 20 april 2018 kwam echter naar boven dat die stukken er wel waren, waarin tevens Shell en Unilever vaak genoemd werden. De oppositie was van mening dat de Kamer onvoldoende geïnformeerd was. 67 Kamerleden van de oppositie steunden daarom een motie van afkeuring tegen hem. Een half jaar later kondigde Unilever aan zich terug te trekken uit Nederland, ondanks de voorgenomen afschaffing van dividendbelasting. Het kabinet besloot daarop de afschaffing in te trekken. Bij het debat over de intrekking werd een motie van wantrouwen gesteund door 49 Kamerleden.
In november 2019 kreeg Rutte veel kritiek om zijn houding rond het bombardement op Hawija: een Nederlandse F-16 had in juni 2015 een bommenfabriek van de terroristische beweging Islamitische Staat in die stad gebombardeerd, wat een explosie veroorzaakte die aan zeventig burgers het leven kostte. Toen het gerucht opdook dat Rutte al lange tijd op de hoogte was van die burgerdoden, gaf hij aan 'geen herinnering' te hebben aan een dergelijke mededeling. Het kwam Rutte op de kritiek te staan dat hij in politiek gevoelige situaties steeds teruggreep op een haperend geheugen. Dat was al eerder gebeurd inzake de bonnetjesaffaire, die tijdens Rutte II leidde tot het vertrek van VVD-bewindspersonen Ivo Opstelten en Fred Teeven, alsook bij het vertrek, begin 2018, van Halbe Zijlstra als minister van Buitenlandse Zaken, nadat die laatste toegaf te hebben gelogen over een ontmoeting met president Vladimir Poetin in een Russische datsja.
Op 16 maart 2020 en later datzelfde jaar op 14 december 2020, tijdens de coronacrisis, sprak Rutte het volk toe vanuit het torentje, in de zogenaamde Torentjestoespraak. In zijn eerste toespraak riep hij de bevolking op zich aan de maatregelen te houden opgesteld door het Outbreak Management Team, een adviesorgaan van het RIVM. In zijn tweede toespraak kondigde Rutte een strenge lockdown af die direct vanaf dat moment in werking zou treden voor een duur van ten minste vijf weken.
Op 15 januari 2021 trad het kabinet-Rutte III af wegens de toeslagenaffaire, waarbij tienduizenden ouders de dupe waren geworden van het fraudebeleid van de Nederlandse overheid. Rutte zei bij het aftreden van zijn kabinet dat hij zich verantwoordelijk voelde, hoewel hij niet direct betrokken was geweest bij de affaire. Later zei hij dat hij zich "uiteraard altijd direct verantwoordelijk" voelde. Voor het aftreden had Rutte ook getwijfeld of hij van een smet op zijn premierschap moest spreken. Ook daarop kwam hij later terug, door van een "kolossale smet" te spreken. Hoewel door sommige andere partijen en commentatoren werd geroepen om zijn vertrek als VVD-leider, wilde Rutte daar niet aan. Hij zei dat hij dat oordeel liever aan de kiezer wilde overlaten.
Kabinet-Rutte IV.
In de zomer van 2020 besloot Rutte nogmaals lijsttrekker te willen zijn voor de VVD. De VVD ging de verkiezingen in met een geruime voorsprong in de peilingen, vooral te danken aan de populariteit van Rutte. Campagne werd daarom vooral gevoerd rondom Rutte als stabiel leiderschap. Na de Tweede Kamerverkiezingen 2021 werd de VVD wederom de grootste partij, met 34 zetels.
Tijdens de verkennende fase van de kabinetsformatie werd een notitie gefotografeerd van verkenner Kajsa Ollongren, met daarop onder meer de tekst "positie Omtzigt, functie elders". Rutte zei in een interview met de NOS dat Omtzigt niet besproken was in zijn gesprek met de verkenners. Na publicatie van de gespreksverslagen bleek dit echter wel het geval te zijn geweest. Dit bracht Rutte in grote politieke problemen. Op 1 april 2021 nam de voltallige Kamer, behoudens de VVD-fractie, een motie van afkeuring aan tegen Rutte als fractieleider. Deze motie van Kaag (D66) en Hoekstra (CDA) sprak uit "dat VVD-fractieleider Rutte, die tevens de rol van demissionair minister-president vervult, de waarheid niet sprak in de media dat hij bij oud-verkenners niet heeft gesproken over de positie van de heer Omtzigt" en "keurt deze handelswijze af". Een motie van wantrouwen tegen Rutte als premier werd met 77 stemmen tegen (coalitiefracties) en 72 stemmen voor (overige fracties) verworpen. Na de langste Nederlandse kabinetsformatie wist Rutte ondanks de motie van afkeuring een kabinet te vormen. Net als het vorige kabinet bestond dat uit VVD, D66, CDA en ChristenUnie. Het kabinet waarin Rutte wederom premier werd, werd op 10 januari 2022 beëdigd.
Op 7 juli 2023 viel het kabinet-Rutte IV na een week kabinetscrisis over asiel om de instroom te beperken kwamen de partijen er niet uit en viel het kabinet. Op 10 juli 2023 kondigde Rutte aan niet lijsttrekker te zijn voor de daaropvolgende Tweede Kamerverkiezingen.
Op 30 juni 2024 hield Rutte om 16:30 uur een afscheidstoespraak vanuit het torentje in Den Haag. Hij reflecteerde gedurende 12 minuten op de afgelopen jaren en de kabinetten die hij heeft geleid. Hij belichtte daarbij onderwerpen zoals de toeslagenaffaire, de aardbevingen in Groningen, MH17 en de coronacrisis. Ook benadrukte hij zijn trots over Nederland. Rutte besloot zijn toespraak met de woorden:
Secretaris-generaal van de NAVO.
In oktober 2023 gaf Rutte publiekelijk te kennen dat hij interesse had in de positie van secretaris-generaal van de NAVO, die zou vrijkomen na het vertrek van Jens Stoltenberg in oktober 2024. Eerder werd ook gesuggereerd dat Rutte Charles Michel zou kunnen opvolgen als voorzitter van de Europese Raad. Hij gold als de favoriete kandidaat voor secretaris-generaal van onder anderen de Amerikaanse president Joe Biden maar genoot ook steun omdat hij relatief goed overweg zou kunnen met diens concurrent en mogelijke opvolger Donald Trump. Andere kandidaten waren de Estische premier Kaja Kallas en de Roemeense president Klaus Iohannis. Hoewel Rutte snel steun kreeg van de meeste NAVO-lidstaten, kwam er weerstand vanuit met name Turkije en Hongarije. Rutte had in 2017 een botsing gehad met de Turkse president Erdoğan, die nu wilde dat EU-landen harder zouden optreden tegen Koerdische bewegingen. Nadat Erdoğan eind april 2024 zijn fiat gaf kwam de voornaamste weerstand nog van de Hongaarse premier Orbán, die verbolgen was over Ruttes kritiek op Hongaarse anti-lhbti-wetgeving uit 2021 en eiste excuses daarvoor. Mede na een interventie van zittend secretaris-generaal Stoltenberg sprak Orbán alsnog zijn steun uit voor Ruttes kandidatuur. Kort daarna trok de Roemeense president Ioannis zijn kandidatuur in en was de weg vrij voor Ruttes benoeming tot secretaris-generaal. Op 26 juni 2024 werd Rutte officieel verkozen als nieuwe secretaris-generaal, met ingang van 1 oktober van dat jaar.
Gedachtegoed en politieke stijl.
Ideologie.
Rutte omschrijft zichzelf steevast als liberaal, maar dan wel eentje die geen alomvattende visie heeft. Integendeel: hij verafschuwt naar eigen zeggen "ideologische muggenzifterij". Zo deed hij in de H.J. Schoo-lezing van Elsevier in de De Rode Hoed in 2013 de uitspraken “Visie is als de olifant die het uitzicht beneemt” en “Als visie een blauwdruk voor de toekomst betekent, dan verzet alles wat liberaal is in mij zich daartegen”. Bekend in dit licht is ook een andere uitspraak, overgenomen van de twintigste-eeuwse Duitse sociaaldemocraat en Bondskanselier Helmut Schmidt: "Bij het woord visie denk ik direct: ga naar de oogarts!".
Deze ideeën keren terug in Ruttes intellectuele voorbeelden. Hij is een aanhanger van de Brits-Oostenrijkse filosoof Karl Popper en diens kritiek op het utopisch denken. Daarnaast staat hij bekend als een bewonderaar van het werk van Alexis de Tocqueville. Zo haalde hij ooit een anekdote van Tocqueville aan—als Amerikanen een omgevallen boom op de weg zien ruimen ze hem zelf op, Fransen wachten tot de overheid langskomt om de boom weg te halen—om zijn interpretatie van het liberalisme te onderbouwen: "Dat zit heel diep in West-Europa, dat we geneigd zijn ons geluk in handen van de staat te leggen. Wij liberalen weten dat daar het geluk niet ligt. Het ligt in onszelf."
Ruttes zelfgekozen imago als pragmatische politicus zonder ideologie wordt door sommige, maar niet alle, commentaren en beschouwingen onderschreven. Zijn veronderstelde voorkeur voor realpolitik boven een eigen agenda wordt daarbij vaak aangehaald als verklaring voor Ruttes vermogen om als premier in drie achtereenvolgende kabinetten met totaal andere partijen samen te werken en ook daarbuiten parlementaire meerderheden te zoeken. Sheila Sitalsing omschreef Rutte in een biografie van de premier als "de ‘procesmanager’ die overblijft nu de oude machtspartijen afbrokkelen".
Andere analyses noemen de aanname dat Rutte geen ideologie heeft daarentegen "ongefundeerd". Zo legt hij net als veel politieke tijdgenoten veel nadruk op de zelfredzaamheid van individuele burgers, een idee dat onder zijn premierschap invulling kreeg door de schepping van de participatiesamenleving als opvolger van de verzorgingsstaat: een maatschappij waarin 'Actieve Burgers' zelf het initiatief nemen, verantwoordelijkheid moeten dragen voor zichzelf en voor elkaar zorgen in plaats van op de overheid te vertrouwen. "Achter het masker van onuitroeibaar Prodent-optimisme schuilt een conservatief denker, die de verzorgingsstaat bekritiseert als geluksmachine", schreef de socioloog Merijn Oudenampsen in 2017 over het gedachtegoed van Rutte.
Politieke stijl.
Rutte wist als premier een groot aantal partijen aan zich te binden, als coalitiepartner of in een andere samenwerkingsvorm. Toen hij in zijn eerste kabinet, met het CDA als regeringspartner en de PVV als gedoogpartner, zocht naar parlementaire steun voor de Nederlandse geïntegreerde politietrainingsmissie in Kunduz, vond hij die onder meer bij het progressieve GroenLinks. Tijdens zijn tweede kabinet, een coalitie van VVD en PvdA, wist hij akkoorden te smeden met het CDA en zelfs met de liberaal-christelijke combinatie van D66, ChristenUnie en SGP. Veel van de regeringspartners met wie Rutte als premier coalities vormde, verdwenen van het politieke toneel of verloren verkiezingen, terwijl hijzelf nooit zulke schade ondervond. Rutte, zo zeggen politici die met hem samenwerkten, hecht weinig aan zijn eigen ego, cijfert zichzelf weg en geeft zijn politieke partners het gevoel belangrijk te zijn, waardoor zij zich voor hem inspannen en uiterst vergevingsgezind tegenover hem zijn. Zijn bewindspersonen en ambtenaren laat hij publiekelijk zelden tot nooit vallen. Waar een voorganger als Ruud Lubbers zich actief met alle dossiers van zijn ministers bemoeide, deed Rutte dat juist niet. Pas als er grote politieke problemen dreigden, trad Rutte op de voorgrond.
Als premier kwam Rutte meermaals onder vuur te liggen omdat zijn kabinetten en hijzelf de Tweede Kamer slecht informeerden. Dat gebeurde bijvoorbeeld bij de Teevendeal, het bombardement op Hawija en de toeslagenaffaire. Tijdens de eerste tien jaar van Ruttes premierschap werd de Tweede Kamer vaker onjuist of onvolledig geïnformeerd dan in de tien jaar daarvoor. Ook de pers was kritisch over de informatievoorziening aan de media. Eén van de stelregels op Ruttes eigen ministerie van Algemene Zaken was dat veel zaken niet op papier werden bijgehouden. Een andere regel was dat de 'persoonlijke beleidsopvattingen' van ambtenaren niet met de Kamer gedeeld hoefden te worden, de zogeheten Rutte-doctrine. Naar eigen zeggen wilde Rutte zo zijn ambtenaren de mogelijkheid geven om vrijuit te kunnen denken, zonder angst voor represailles als hun gedachten geopenbaard werden. Volgens critici werden onder die noemer allerlei zaken geveegd die niets met persoonlijke beleidsopvattingen te maken hadden. Zij zagen in deze doctrine een symbool van 'een vermeende afkeer van openheid'.
Kritiek oogstte Rutte ook wanneer hij achteraf zei dat hij zich belangrijke beslissingen of gesprekken niet kon herinneren, zoals zijn kennis van een leugen van VVD-minister Halbe Zijlstra over een verzonnen bezoek aan de Russische president Poetin ("geen actieve herinnering"), zijn Hawija-dossier ("ik kan geen herinnering "faken" die ik niet heb") en zijn bemoeienis met de politieke toekomst van het kritische CDA-Kamerlid Pieter Omtzigt tijdens de kabinetsformatie in 2021 ("geen enkele herinnering").
De Onderzoeksraad voor Veiligheid bekritiseerde Rutte over het feit dat hij geen verantwoording af legde over zijn formele rol binnen de crisisbestrijding van de coronapandemie. Rutte herkende zich hier niet in.
Taal.
Om Ruttes succes te verklaren, bij het samenwerken met uiteenlopende partijen en het winnen van verkiezingen, wordt ook vaak gewezen op zijn communicatiestijl: een "Great Communicator" die met "Jackie Chan-achtige taalbewegingen" kiezers en politieke tegenstanders aan zich weet te binden.
Rutte trekt meer dan eens de aandacht door 'botte' of 'directe' uitspraken. Zo had hij in 2011 een korte en felle woordenwisseling met PVV-leider Geert Wilders over PVV-Kamerlid Raymond de Roon, die de Turkse premier Recep Tayyip Erdoğan een “islamitische aap [uit de mouw]” zou hebben genoemd. Rutte nam daar afstand van, maar kreeg van Wilders het verwijt dat hij De Roon verkeerd zou citeren. “Doe eens normaal man”, beet Wilders Rutte toe, waarop die antwoordde: “Doe zelf eens normaal man!”.
In het televisieprogramma "Zomergasten" reageerde Rutte op 4 september 2016 naar Turks-Nederlandse jongeren die na de mislukte staatsgreep in Turkije de straat op gingen en een NOS-verslaggever en een cameraman lastigvielen. De jongeren riepen leuzen als “rot op” en gingen voor de verslaggever staan en duwden de cameraman weg. Rutte zei na het bekijken van het fragment over de jongeren “Ga zelf terug naar Turkije” en daarna “Pleur op, zou ik in plat Haags zeggen”. In 2019 zei Rutte naar aanleiding van geweld tegen hulpverleners tijdens oud en nieuw dat hij "ze het liefst allemaal persoonlijk in elkaar [zou] slaan, de lui die dat doen" en toen voetbalsupporters tijdens de coronacrisis tegen de regels juichten en zongen in het stadion, zei hij dat ze hun "bek" moesten houden. Dit leidde op de sociale media-platformen tot ongenoegen.
Een ander terugkerend element in Ruttes taalgebruik is zijn veelvuldig gebruik van verkleinwoorden, zoals "baantje" (over zijn eigen positie als premier), "symbooltje" (over Zwarte Piet) en "huisjes" (over de onderkomens van vluchtelingen in een vluchtelingenkamp in Libanon).
Activiteiten buiten de politiek.
Sinds september 2006 is Mark Rutte tevens docent aan de Johan de Witt - Zusterstraat en Hooftskade in Den Haag (voormalig op de Johan de Witt Scholengroep - Varias College). Hij geeft daar eenmaal per week het vak maatschappijleer.
Privé.
Mark Rutte is ongetrouwd. Hij is lid van de Protestantse Kerk in Nederland, waar de Nederlandse Hervormde Kerk in opging in 2004. Rutte speelt in zijn vrije tijd graag piano. Hij is fan van voetbalclubs Feyenoord en ADO Den Haag, en liefhebber van het Zweedse automerk Saab.
Documentaire.
In 2024 verscheen de documentaire "RUTTE" als Videoland Original.

</doc>
<doc id="12964" url="https://nl.wikipedia.org/wiki?curid=12964" title="Mathias Rust">
Mathias Rust

Mathias Rust (Wedel, 1 juni 1968) is een Duits amateurpiloot en vredesactivist.
Hij is vooral bekend geworden doordat hij op 28 mei 1987 op 18-jarige leeftijd met een Cessna 172P op een brug in de buurt van het Rode Plein in Moskou landde. Hij voerde deze actie naar eigen zeggen uit om de mensheid vrede te brengen. Hij droomde van een wereld die hij "Lagonia" noemde en waarin kapitalisten en communisten vreedzaam samenleven.
Vlucht naar Moskou.
Vluchtverloop en landing.
Rust huurde de Cessna 172 model P bij een Hamburgse vliegsportvereniging voor een "rondvlucht over de Noordzee". Hij startte in Hamburg-Fuhlsbüttel, maakte een tussenlanding op vliegveld Uetersen en verwijderde de achterbank uit het vierzits vliegtuig om plaats te maken voor extra brandstoftanks. Daarna vloog hij via Westerland/Sylt en de Faeröer naar IJsland. Hij bezocht er Höfði, waar in oktober 1986 de topontmoeting tussen de Amerikaanse president Ronald Reagan en de Secretaris-generaal van de Communistische Partij van de Sovjet-Unie Michail Gorbatsjov gehouden was, die leidde tot de ondertekening van het Intermediate-Range Nuclear Forces-verdrag op 8 december 1987. 
Rust vloog vervolgens via Noorwegen naar Finland. Daar landde hij op 25 mei 1987 op vliegveld Malmi bij Helsinki. Op 28 mei 1987 tankte hij op luchthaven Malmi. Hij meldde de verkeersleider dat hij naar Stockholm vloog en vertrok om 12:21. Na zijn laatste radiobericht draaide hij naar het oosten bij Nummela, Vihti. Verkeersleiders trachtten met hem in contact te komen toen hij richting Moskou vloog, maar hij had alle communicatiemiddelen uitgeschakeld. Het vliegtuig van Rust verdween van de Finse radar bij Espoo. De verkeersleiding veronderstelde dat hij was neergestort en waarschuwde de Finse kustwacht. Deze vond een olievlek bij Sipoo, in de buurt van de plek waar Rust van de radar verdwenen was en zocht dit gebied verder af.
Rust kruiste de Fins-Russische grens richting Leningrad en volgde de spoorweg naar Moskou. Hij vloog op 600 meter hoogte, waardoor hij zichtbaar was voor radar. Driemaal dook hij naar 300 m vanwege ijsvorming op zijn vleugels. Hij werd om 14:29 door de Vojska PVO opgemerkt. Omdat hij niet antwoordde op een IFF signaal, werd gevechtscode 8255 aangemaakt en drie SAM bataljons volgden hem op radar, maar kregen geen toestemming om hem met een luchtdoelraket neer te halen. Sinds Korean Air-vlucht 007 was de legerleiding van de Sovjet-Unie meer terughoudend met neerhalen van mogelijk civiele vliegtuigen. Twee MiG-23-gevechtsvliegtuigen stegen op om hem te onderscheppen. Om 14:48 zag Eerste Luitenant A. Poetsjnin hem en hield hem voor een Jakovlev Jak-12 maar kreeg geen toestemming het vliegtuig neer te schieten en verloor daarna contact. Bij Staraja Roessa verdween Rust van de radar. Het magazine "Bunte" denkt dat hij daar een landing gemaakt heeft. Bij Pskov dacht de luchtafweer dat het om een leerling-piloot ging die zijn transponder vergeten was. Bij Torzjok dacht de luchtafweer dat het om een reddingshelikopter ging. Verderop dacht de luchtafweer dat het om een trainingsvliegtuig ging. 
Rust bereikte Moskou, waar hij rond 18:15 enkele rondjes boven het Rode Plein en het Kremlin draaide. Omdat op het Rode Plein te veel mensen waren landde hij rond 18:40 op de nabijgelegen Bolsjoj Moskvoretski Brug. Hij bracht het vliegtuig tot stilstand op de parkeerplaats voor touringcars bij de Wassilijwand (Wassilewski spusk) naast de Basiliuskathedraal aan het Rode Plein. Twee uur later werd hij gearresteerd.
Doel en directe gevolgen voor Rust.
Het doel dat Rust met de vlucht had was om de mensheid vrede te brengen. Hij droomde van een wereld zonder IJzeren Gordijn, oorlog en kernwapens. In deze wereld, die hij "Lagonia" noemde, leefden kapitalisten en communisten vreedzaam samen. Rust zat uiteindelijk een gevangenisstraf van 432 dagen uit in Lefortovo. Hierna keerde hij met een lijnvliegtuig terug naar Duitsland.
Politieke reactie van Gorbatsjov.
Feitelijk had Mathias Rust met deze vlucht Gorbatsjov de kaarten in handen gegeven die onbedoeld de val van het communisme versnelden. Gorbatsjov maakte namelijk van het gat in de luchtverdediging gebruik om af te rekenen met tegenstanders van zijn politiek van perestrojka en glasnost in het algemeen en van het Intermediate-Range Nuclear Forces-verdrag in het bijzonder en ontsloeg onder meer drie maarschalken, onder wie zijn minister van Defensie Sergej Sokolov. Het bleef niet bij deze drie alleen, maar ook honderden conservatieve generaals en kolonels werden met vervroegd pensioen gestuurd, omdat ze tegen de concessies waren die Gorbatsjov aan de Amerikanen had gedaan.
Media-hype.
Bij terugkeer werd Rust overweldigd door de media-aandacht en werd hij alleen al bij de aankomst op het vliegveld van Frankfurt opgewacht door driehonderd journalisten. Hij beantwoordde echter alleen vragen van het Duitse tijdschrift "Stern", waaraan hij het exclusieve verhaal had verkocht voor 100.000 mark (ca. 50.000 euro). Door het tijdschrift werd hij dagenlang geïnterviewd in een pension op de Lüneburger Heide.
Zijn weigering met andere journalisten te spreken maakte een nijdig debat los over chequeboek-journalistiek, ofwel de betaling voor nieuws. Naast de weigering met journalisten te praten, kwam daarbij dat "Stern" maar weinig met zijn humeurige uitspraken in de interviews aankon. Van een held wijzigde zijn imago in de media hierop in die van een gevaarlijk wereldvreemd en psychisch labiel persoon. Rust voelde zich nu een slachtoffer van een mediahetze, vooral nadat "Stern"-journalist Erich Follath een verhaal publiceerde waarin hij zich niet herkende en waaruit het hem net leek alsof de journalist hem nog nooit had ontmoet.
De negativiteit bij zijn terugkeer trok een zware wissel op Rust. Wekenlang kon hij zich niet op straat vertonen, omdat er altijd wel iemand naar hem schreeuwde en omdat hij doodverwensingen naar zijn hoofd geslingerd kreeg. Hij had maagproblemen en verloor 10 kilo lichaamsgewicht. Psychologisch was het voor hem een grote muur waarover hij moest zien heen te klimmen.
Latere leven.
Poging tot doodslag.
In 1989 werkte Rust in een Duits ziekenhuis in Hamburg-Rissen, waar hij zijn vervangende dienstplicht vervulde. Terwijl hij hier avances maakte naar een vrouwelijke collega die hem duidelijk maakte niets van hem te moeten hebben, stak hij haar enkele malen met een mes. De vrouw wist zich te redden door zich naar een operatiekamer te slepen. Rust werd hiervoor in 1991 veroordeeld tot tweeënhalf jaar gevangenisstraf. Na vijftien maanden werd hij vervroegd vrijgelaten.
Verdere deceptie.
Ook hierna haalde hij telkens weer het nieuws, echter meestal op een negatieve manier. Terwijl hij de eerste jaren kon leven van de publiciteit van zijn gewaagde vlucht naar Moskou, raakte hij in 1996 zodanig in financiële problemen dat hij zich tegenover een rechtbank in Hamburg moest verantwoorden voor gemaakte schulden. Vijf maanden later raakte hij uit de financiële problemen toen hij trouwde met de dochter van een rijke Indiase theehandelaar. Ook bekeerde hij zich toen tot het hindoeïsme.
In 2001 haalde hij opnieuw het nieuws op een negatieve manier, toen hij in een winkel betrapt werd op het stelen van een kasjmier-trui van rond 180 DM. Ondanks de hoge strafeis van circa 10.000 DM, bleef de boete beperkt tot 600 DM.
In 2002 werkte Rust voor een financieel bedrijf in Luxemburg aan projecten in Zuid-Amerika en de Caraïben. Daarnaast startte hij een denktank met de naam "Orion &amp; Isis". In een interview vertelde hij dat hij werkte aan vredeszaken en dat hij steun kreeg van 25 mensen, onder wie enkele Nobelprijs-winnaars, van wie hij de namen niet noemde, omdat dat naar zijn mening beter zou werken.
In 2005 werd hij opnieuw veroordeeld vanwege een financieel delict, omdat hij ongedekte cheques had uitgeschreven. Medio jaren nul woonde Rust in Berlijn en was hij getrouwd met zijn tweede vrouw Athena. In deze tijd probeerde hij in zijn onderhoud te voorzien met professioneel pokerspelen en zou hij naar verluidt 750.000 euro hebben gewonnen tijdens een pokerspel in Trinidad.
In 2012 werkte hij als yogaleraar en financieel analist. Voor de kosten voor de yoga-opleiding bleek dat hij een yogaschool in Hamburg had opgelicht.

</doc>
<doc id="12965" url="https://nl.wikipedia.org/wiki?curid=12965" title="Umami">
Umami

Umami is een van oorsprong Japans woord dat 'heerlijkheid' of 'hartig' betekent; het is een van de vijf basissmaken, samen met zout, zoet, zuur en bitter. Ook metaal wordt als smaak genoemd, maar dit is geen basissmaak.
Uit onderzoek, gepubliceerd in 1909, is gebleken dat de mens een vijfde smaak heeft, die gevoelig is voor glutamaat, een van de twintig proteïnogene aminozuren. Glutamaat wordt ook als smaakversterker gebruikt in de vorm van het additief mononatriumglutamaat of van natuurlijke bronnen zoals Champignons en tomaat. Het is in veel kant-en-klare etenswaren evenals zoute snacks en bouillonblokjes, te vinden. Over het effect ervan op de andere smaken is weinig bekend. Umami verhoogt de speekselafscheiding en versterkt de zoute en zoete smaken. Umami komt van nature in veel etenswaren voor die vrij veel glutamaat bevatten, zoals tomaten, champignons, vlees, erwten, belegen kaas en zeewier.
In 2002 werd aangetoond dat op de tong een specifieke aminozuurgevoelige receptor aanwezig is. Inmiddels zijn er meer van dergelijke receptoren aangetoond die alle bijdragen aan de smaakbeleving van umami.

</doc>
<doc id="12968" url="https://nl.wikipedia.org/wiki?curid=12968" title="John Wayne">
John Wayne

John Wayne, geboren als Marion Robert Morrison (Winterset (Iowa), 26 mei 1907 – Los Angeles (Californië), 11 juni 1979) was een Amerikaans acteur, actief tussen 1926 en 1976. Aanvankelijk had hij enkele bijrollen in stomme films. Maar hij stapte al snel over op de, toen nieuwe, geluidsfilm. Het bekendst werd hij door zijn rollen in westerns.
Biografie.
Wayne werd geboren in Winterset, Iowa als Marion Robert Morrison. Morrisons voorouders waren voornamelijk van Engelse, Ierse en Schotse afkomst. Zijn vader Clyde Leonard Morrison (1884–1937), was de zoon van Amerikaanse Burgeroorlog veteraan Marion Mitchell Morrison (1845–1915). Morrisons moeder was Mary "Molly" Alberta Brown (1885–1970). Zijn tweede voornaam "Robert" werd tijdens zijn jeugd in "Mitchell" gewijzigd. Op jonge leeftijd verhuisde Morrison met zijn ouders naar Zuid-Californië waar zijn vader in Glendale als apotheker werkte. Ook kreeg hij hier de bijnaam "Duke" — naar zijn hond die hem altijd vergezelde als hij naar school liep. Morrison was op de middelbare school een goede footballspeler en hij kon, na afgewezen te zijn bij de militaire marine academie, met een sportbeurs als financiële ondersteuning rechten gaan studeren aan de University of Southern California (USC). Door een gebroken sleutelbeen eindigde zijn sportcarrière en werd ook zijn beurs beëindigd zodat Morrison de universiteit moest verlaten zonder diploma. Via een kennis met connecties in de filmindustrie kon Morrison beginnen als figurant, hij nam toen ook zijn artiestennaam "John Wayne" aan. Al snel werd hij, wegens zijn door zijn (afgebroken) sportcarrière getrainde en goed uitziende lichaam met een lengte van 1,93 meter, gecast voor rollen in voornamelijk actie- en westernfilms. Geholpen door acteerlessen en zijn vriendschap met western acteur Tom Mix en regisseur Ford kreeg hij al snel belangrijkere rollen.
In 1930 speelde hij de hoofdrol in The Big Trail. De film werd echter een fiasco, waarna Wayne negen jaar lang in 38 B-westerns speelde. In 1939 brak hij door met "Stagecoach" van regisseur John Ford. Bij het uitbreken van de Tweede Wereldoorlog was Wayne, door zijn leeftijd geklasseerd als derde klas-reserve, een van de weinige Hollywood-acteurs die niet het leger inging. Bij gebrek aan concurrentie kreeg hij alle kansen om aan zijn carrière op het witte doek te werken. Voor critici werd hij zo tot iemand die van anderen offers eiste die hij zelf nooit bracht. Tijdens en na de oorlog speelde hij vele veldslagen na in films.
Wayne verscheen in veel mannelijke "macho"-rollen in voornamelijk westerns en oorlogsfilms. Hij werkte regelmatig samen met John Ford. Met regisseur Howard Hawks maakte hij de beroemde trilogie: "Rio Bravo", "El Dorado" en "Rio Lobo". Alhoewel hij veel films heeft gemaakt, won hij maar één Oscar voor beste mannelijke hoofdrol: voor zijn rol in "True Grit" (1969). Hij kreeg een nominatie in dezelfde categorie voor de film "Sands of Iwo Jima", en als producent kreeg hij een nominatie voor "The Alamo".
Wayne speelde zijn laatste rol in 1976 in The Shootist. Tijdens de repetitie kreeg hij te horen dat hij maagkanker had. Hij verscheen voor het laatst in de openbaarheid bij de Oscar-uitreikingen in 1979, toen hij wist dat hij nog kort te leven had. Wayne was broodmager en breekbaar, en droeg een witte pruik, maar had mede op verzoek van zijn kinderen, laten zien dat hij tot het eind bleef vechten om langer te leven. Wayne overleed in het Ronald Reagan UCLA Medical Center op 72-jarige leeftijd aan maagkanker. Hij is begraven met een eenvoudige steen in het Pacific View Memorial Park in Corona del Mar in Californië.
Persoonlijk.
Wayne was drie keer getrouwd en twee keer gescheiden. Wayne sprak vloeiend Spaans en zijn drie echtgenotes waren allen van geheel, of gedeeltelijk, Spaans-Amerikaanse afkomst:
Verder had Wayne tussendoor nog affaires met actrices Marlene Dietrich en Merle Oberon en zijn secretaresse Pat Stacy maar geen kinderen bij hen.
Trivia.
Wayne was politiek gezien conservatief rechts en steunde bijvoorbeeld de Amerikaanse deelname aan de Vietnamoorlog. Hij was zijn leven lang een fervent supporter van de Republikeinse Partij.
Volgens vele mede-acteurs was hij aangenaam en tolerant van karakter. Hij hield van zijn vak en zei tegen een interviewster enkele jaren voor zijn dood, dat hij in zijn films gewoon 'zichzelf speelde'. Deze twee woorden geven de kern weer van zijn meer dan 200 films die hij maakte. De rode lijn is steeds weer een goede vent met kleine gebreken, met af en toe een vrouw die voorbij komt en hem op het rechte pad houdt.
In 1973 weigerde acteur Marlon Brando de Academy Award die hij had gewonnen voor The Godfather, "uit protest tegen de behandeling van inheemse Amerikanen door de filmindustrie"; Brando liet zich tijdens ceremonie vertegenwoordigen door de inheems-Amerikaanse actrice Sacheen Littlefeather. Wayne was aan het wachten in de coulissen en moest door zes bewakers worden tegengehouden om te voorkomen dat hij haar van het podium zou halen.
Zoals vele acteurs droeg Wayne in zijn films een pruik. Zijn eigen haar begon in de jaren 40 zo dun te worden dat hij ook buiten de filmstudio's haarstukjes ging dragen. Voor een documentaire tijdens zijn bezoek aan Vietnam ging hij gekleed in een gevechtspak en droeg hij geen pruik - mede vanwege de vochtige tropische hitte - maar deed er verder ook niet moeilijk over. Een student vroeg hem eens bij een bezoek aan de Harvard-universiteit: "Is it true that your toupée is real mohair?". Wayne antwoordde: "Well sir, that's real hair. Not mine, but real hair."
Wayne overleed aan maagkanker in 1979, maar had in 1964 al eens longkanker gekregen. Na een zware operatie, waarbij een long en enkele ribben werden verwijderd, werd hij genezen verklaard. Er wordt weleens gesuggereerd dat Wayne de longkanker heeft opgelopen door het inademen van radioactieve deeltjes tijdens de opnamen voor The Conqueror (1956). Deze film werd opgenomen in Utah vlak bij een van de testterreinen voor atoomwapens. Meerdere acteurs die aan de film meewerkten, waaronder Susan Hayward en Agnes Moorehead, en ook regisseur Dick Powell kregen later kanker. Wayne zelf ging echter ervan uit dat zijn maagkanker meer te wijten was aan zijn forse drankgebruik, en de longkanker aan het roken van gemiddeld zes pakjes sigaretten per dag.
Er is een vliegveld naar hem vernoemd: John Wayne Airport in Orange County in Californië.

</doc>
<doc id="12970" url="https://nl.wikipedia.org/wiki?curid=12970" title="Clemence Ross-Van Dorp">
Clemence Ross-Van Dorp



</doc>
<doc id="12971" url="https://nl.wikipedia.org/wiki?curid=12971" title="Kurt Cobain">
Kurt Cobain

Kurt Donald Cobain (Aberdeen, 20 februari 1967 – Seattle, rond 5 april 1994) was een Amerikaans zanger en musicus. Als de leadzanger en gitarist van de grungeband Nirvana werd Cobain begin jaren negentig gezien als "de stem van Generatie X". Rond 5 april 1994 maakte hij op 27-jarige leeftijd een einde aan zijn leven.
Jeugd.
Cobain werd geboren in Aberdeen, een stad in de Amerikaanse staat Washington, 120 km ten zuidwesten van Seattle. Na de eerste zes maanden van zijn leven in het naburige stadje Hoquiam te hebben gewoond, verhuisde hij met zijn ouders Donald en Wendy naar Aberdeen, waar hij zijn jeugd grotendeels doorbracht. Op 24 april 1970 werd de zus van Kurt Cobain, Kimberly geboren.
Cobain was naar eigen zeggen een gelukkig kind, al stond hij onder behandeling met het medicijn Ritalin om zijn ADHD te onderdrukken. Aan zijn gelukkige jeugd kwam op negenjarige leeftijd een einde toen zijn ouders uit elkaar gingen. Vanaf dat moment veranderde hij in een stil, teruggetrokken kind. Na de officiële scheiding in 1975 werd Cobain bij verschillende familieleden ondergebracht. Op de middelbare school brak voor hem een periode van rebellie aan: hij ontdekte rockmuziek en drugs en maakte zich schuldig aan vandalisme. Cobain werd meerdere malen gearresteerd, onder andere voor het bekladden van auto's en gebouwen. In 1985 verliet hij de middelbare school zonder diploma.
Op jonge leeftijd ontwikkelde Cobain een interesse in muziek. Als tweejarige zong hij al liedjes zoals "Hey Jude" van The Beatles. Voor zijn veertiende verjaardag kreeg hij van zijn oom een Univox Hi-Fliergitaar ter waarde van 150 dollar. Hij leerde zichzelf, als linkshandige, gitaar spelen door het instuderen van nummers van zijn favoriete bands, zoals Led Zeppelin, Black Sabbath en Kiss. Al gauw begon hij met het schrijven van eigen nummers. Hij ontdekte punk en hardcore bands als Sex Pistols en Black Flag. Cobains smaak ging steeds meer de alternatieve kant op: in latere interviews noemde hij bands als Pixies, The Vaselines, The Melvins, Daniel Johnston, Meat Puppets en Flipper als zijn favorieten.
Nirvana.
In 1985 ontmoette Cobain mede punkrockfan Krist Novoselic. Na enkele mislukte projecten, waaronder de band Fecal Matter, richtten de twee vrienden in 1987 een band op die, na enkele naamsveranderingen – Skid Row, Pen Cap Chew, Ted Ed Fred – vanaf 1988 bekendstond als Nirvana. Vlak daarop verhuisde het duo naar Olympia, de hoofdstad van Washington. In 1989 bracht de band met drummer Chad Channing het debuutalbum "Bleach" uit op het onafhankelijk platenlabel Sub Pop. Cobain was echter niet tevreden met Channings inzet en manier van spelen, en in 1990 werd Channing vervangen door Dave Grohl van de band Scream. Datzelfde jaar liet Nirvana de underground van Olympia achter zich en tekende een platencontract met het grote DGC Records. In 1991 bracht Nirvana het album uit dat, mede dankzij de wereldhit "Smells Like Teen Spirit", hun grote doorbraak in de mainstream zou betekenen: "Nevermind". In 1993 bracht de band hun derde en laatste album uit, "In Utero". Met Cobains dood in 1994 kwam tevens een eind aan het succes van Nirvana. Sinds hun debuut heeft de band, met Cobain als songwriter, wereldwijd meer dan 50 miljoen albums verkocht.
Privéleven.
In mei 1991 ontmoette Cobain zangeres Courtney Love van de band Hole tijdens een Butthole Surfers/L7 concert in Los Angeles. In december kondigde het stel hun verloving aan en op 24 februari 1992 trouwde Cobain, gekleed in z'n pyjama, met Love op het strand van Hawaï. Op 18 augustus 1992 kregen Cobain en Love een dochter: Frances Bean Cobain. Cobain vernoemde zijn dochter naar Frances McKee, zangeres van The Vaselines. Frances' tweede naam refereert aan het feit dat ze tijdens de echo volgens Cobain op een boon leek.
In een interview met "Vanity Fair", gepubliceerd in de maand dat Frances geboren werd, gaf Love toe dat ze heroïne had gebruikt tijdens haar zwangerschap. Hoewel Love later beweerde dat "Vanity Fair" haar woorden had verdraaid, veroorzaakte het interview een storm van media-aandacht en werd het stel achtervolgd door journalisten die wilden weten of hun baby verslaafd ter wereld zou komen. Twee weken na haar geboorte werd Frances Bean op bevel van de kinderbescherming uit huis geplaatst, waarna ze enkele weken bij een familielid van Love verbleef. Na veel juridisch getouwtrek kregen Cobain en Love de voogdij over hun dochter terug.
Laatste weken en overlijden.
In de vroege morgen van 4 maart 1994 werd Cobain door Love in bewusteloze toestand aangetroffen op de vloer van hun hotelkamer in Rome. Hij had een overdosis van 50 Rohypnol-tabletten ingenomen, weggespoeld met champagne. Cobain ontwaakte een dag later uit zijn coma. Hoewel het voorval aanvankelijk werd afgedaan als een ongeluk, beweerde Love na Cobains dood dat het zijn eerste zelfmoordpoging was geweest. Twee weken na het incident in Rome belde Love de politie in Seattle met het bericht dat Cobain zich in een kamer van hun huis had opgesloten met een revolver en dreigde zelfmoord te plegen. De politie arriveerde en nam een groot aantal vuurwapens en dozen munitie in beslag. Cobain ontkende tegenover de politie dat hij zelfmoord had willen plegen.
Op 25 maart organiseerde Love een bijeenkomst van vrienden en collega's om Cobain te dwingen zich op te laten nemen in een afkickkliniek om van zijn heroïne verslaving af te komen. Vijf dagen later vloog Cobain naar Los Angeles om zijn behandeling in de kliniek te beginnen. Eerder die dag had een goede vriend van Cobain op diens verzoek in Seattle het hagelgeweer gekocht waarmee Cobain zich later van het leven zou beroven. Een dag later, in de vroege avond van 31 maart, klom Cobain over de twee meter hoge muur van de kliniek en vluchtte weg. Love startte een zoekactie en huurde privédetective Tom Grant in om Cobain te vinden. Op 4 april werd Cobain bij de politie als vermist opgegeven.
Op 8 april 1994 werd het lichaam van Cobain ontdekt in zijn huis in Seattle door een elektricien die bezig was een beveiligingssysteem te installeren. Volgens hem leek het in eerste instantie of Cobain lag te slapen; afgezien van een kleine hoeveelheid bloed rond zijn hoofd was zijn lichaam niet zichtbaar geschonden. Naast het lichaam werden het hagelgeweer en een zelfmoordbrief aangetroffen. De patholoog-anatoom stelde later vast dat Cobain drie dagen eerder, op 5 april 1994, was overleden. Het autopsierapport concludeerde dat Cobains dood het gevolg was van een "zichzelf toegebrachte schotwond aan het hoofd".
Op 10 april kwamen zo'n zevenduizend mensen in Seattle bijeen om Cobain te herdenken. Tijdens de bijeenkomst werd een tape afgespeeld waarop Love voorlas uit zijn zelfmoordbrief. In de brief, gericht aan zijn denkbeeldige jeugdvriend Boddah, haalde Cobain een zin uit Neil Youngs nummer "Hey Hey, My My (Into the Black)" aan: "It's better to burn out than to fade away" – Young reageerde enkele maanden later met een afscheidslied voor Cobain: "Sleeps with Angels". De laatste vier regels van de brief waren aan Love en dochter Frances Bean gericht, eindigend met: "I love you. I love you!" Cobains lichaam werd gecremeerd; een derde van zijn as werd uitgestrooid in de Wishkahrivier in Washington, een derde werd in een boeddhistische tempel in New York ondergebracht en een derde bleef in handen van zijn weduwe.
Doodsoorzaak.
Hoewel Cobain volgens de officiële lezing zelfmoord heeft gepleegd door zichzelf in het hoofd te schieten met een hagelgeweer, zijn er tot op de dag van vandaag mensen die geloven dat hij werd vermoord. De belangrijkste voorstander van de moordtheorie is Tom Grant, de privédetective die door Love werd ingehuurd na Cobains verdwijning uit de afkickkliniek. Grant beweert dat zijn theorie wordt ondersteund door de volgende zaken:
Grants beweringen worden echter door andere specialisten tegengesproken. Onder Cobains vrienden zijn de meningen over zijn dood eveneens verdeeld. Ten minste één persoon, Kim Gordon van de band Sonic Youth, zegt niet te geloven in de officiële doodsoorzaak. In 2005 verklaarde Gordon: "Ik denk niet dat hij zelfmoord heeft gepleegd. Er zijn meerdere mensen die nauw contact met hem hadden die dat ook niet denken."
Voorstanders van de officiële doodsoorzaak wijzen naar Cobains langdurige heroïneverslaving, klinische depressies en handgeschreven zelfmoordbrief als onweerlegbaar bewijs. Cobains familieleden hebben aangegeven dat hij aan depressies en mentale instabiliteit leed lang voordat hij beroemd werd. Zijn zus Kimberly onthulde dat hij als tiener tegen haar had bekend dat hij tot de 27 club wilde behoren, de verzamelnaam voor bekende personen die op 27-jarige leeftijd zijn gestorven. Cobain bekende dat de onverklaarbare maagpijnen waar hij jarenlang aan leed zo extreem werden tijdens Nirvana's Europese tour in 1991, dat hij er zelfmoordneigingen van kreeg. Volgens Cobain gebruikte hij heroïne om zijn maagpijnen te onderdrukken.
Nagedachtenis.
In 2019 verscheen het boek "Serving the servant - remembering Kurt Cobain" van Danny Goldberg, een van de managers van Nirvana, die stelt dat het beeld van de zanger te veel wordt bepaald door het feit van zijn vroegtijdig overlijden en zijn zelfgekozen dood.

</doc>
<doc id="12973" url="https://nl.wikipedia.org/wiki?curid=12973" title="Talk (protocol)">
Talk (protocol)

Talk is de naam van een van de eerste instant-messaging protocols. Het wordt voornamelijk op Unix-achtige systemen gebruikt.
Werking.
De werking van dit protocol kan is te vergelijken met het voeren van een ordinair telefoongesprek, waarbij de telefoontoestellen fungeren als server. Twee gebruikers moeten dus allebei een Talk-server hebben aanstaan. Die moet ook van het hetzelfde type zijn. De meest voorkomenden zijn "ntalk" (de meest gebruikte) of "talkd" (talk daemon). 
Wanneer een gebruiker een verbinding wil aangaan met iemand anders, dus een verbinding van A naar B, opent A een talk-client die dan verbinding maakt met de server van B. De server van B laat dan weten of er een gesprek aan de gang is of niet. Wanneer dit het geval is verbreekt A de verbinding (hij geeft op) en laat de server van B zijn gebruiker weten dat iemand hem probeerde te benaderen. Wanneer er geen gesprek aan de gang is, komt een verbinding tot stand tussen de twee servers waarlangs dan een gesprek kan plaatsvinden.
Data wordt op karakterbasis doorgestuurd. Elke toetsaanslag is onmiddellijk zichtbaar.

</doc>
<doc id="12974" url="https://nl.wikipedia.org/wiki?curid=12974" title="Ian Fleming">
Ian Fleming

Ian Lancaster Fleming (Mayfair, Londen, 28 mei 1908 – Canterbury, 12 augustus 1964) was een Brits schrijver en ex-medewerker van de Britse inlichtingendienst. Hij is beroemd geworden door de serie boeken rondom "James Bond", speciaal agent van de Britse geheime dienst.
Jonge jaren.
Ian Fleming werd geboren in Londen op 28 mei 1908 en was de jongere broer van reisverhalenschrijver Peter Fleming. Hij werd opgeleid op Eton en de Koninklijke Militaire Academie Sandhurst. Hierna vertrok hij naar het buitenland om talen te studeren. Hij werkte als journalist in de jaren voor de Tweede Wereldoorlog. Aan het begin van de oorlog werd hij aangenomen als persoonlijk assistent van de directeur van Naval Intelligence, admiraal John Henry Godfrey. Fleming was betrokken bij meerdere geheime operaties. Een belangrijke hiervan was de door Fleming ontwikkelde "Operation Goldeneye", die ervoor moest zorgen dat de Britten nog steeds via Gibraltar konden communiceren als Spanje zich eventueel bij de Asmogendheden zou aansluiten. In 1944 kreeg Fleming de leiding over de zogenaamde 30 Assault Unit die onder andere Duitse atoomgeleerden uit Duitsland ontvoerden, zodat de kennis niet bij Rusland terecht kwam. Later ging hij deel uitmaken van de commissie van de .
Dit gaf hem de achtergrond en ervaring om goede spionageverhalen te schrijven. Er wordt beweerd dat sommige gebeurtenissen uit de Bondverhalen echt hebben plaatsgevonden en dat ook de figuur van James Bond gebaseerd is op een geheim agent die echt heeft bestaan. Geruchten dat het Bond-personage op Fleming zelf zou zijn gebaseerd, werden door Fleming altijd ontkend.
De literaire James Bond.
Begin jaren 50 begon Fleming met het schrijven van spionageverhalen. De hoofdpersoon werd een geheim agent van MI6, de Britse inlichtingendienst. Fleming kwam op het idee voor de naam naar aanleiding van het boek "Birds of the West Indies", dat geschreven was door ornitholoog James Bond. Deze onopvallende naam beviel Fleming. Bonds codenummer werd 007. De dubbele nul wijst in de verhalen op een bevoegdheid om te doden, maar is in werkelijkheid een creatie van Fleming zelf.
Zomers verbleef Fleming altijd in Engeland, maar 's winters reisde hij af naar zijn huis Goldeneye op Jamaica, waar hij het grootste gedeelte van zijn Bondverhalen schreef. In 1953 verscheen het eerste boek: "Casino Royale". "Casino Royale" bleef bij het grote publiek vrij onopgemerkt. De Amerikaanse televisiezender CBS bewerkte het boek in 1954 voor een live televisieshow van "Climax Mystery Theatre". Flemings tweede boek "Live and Let Die" verscheen in 1954. Het verhaal speelt zich voor een groot gedeelte af op Jamaica. Omdat Fleming deze omgeving goed kende, was hij in staat een berg aan triviale kennis rondom het eiland te vermelden. Dergelijke details waren een opvallend aspect van zijn schrijfstijl. Hierna verschenen meer Bondboeken (zie onder). Naarmate de jaren verstreken werden de boeken populair en brachten ze genoeg geld op voor Fleming om zich in alle rust terug te trekken op Goldeneye. De boeken werden in Noord-Amerika vooral populair, nadat president John F. Kennedy het boek "From Russia with Love" op zijn lijst met favoriete boeken vermeldde. Hoewel "From Russia with Love" als een van Flemings beste werken wordt gezien, eindigt het boek als Bond vergiftigd op het 'wijnrode tapijt' in elkaar zakt. Het is nog maar de vraag of Bond dit zal overleven.
De filmindustrie begon ondertussen interesse te tonen in Bond. Producent Gregory Ratoff kocht de rechten van "Casino Royale". Ratoff zette "Casino Royale" voorlopig in de ijskast en overleed voordat hij met zijn filmplannen kon beginnen. Zijn weduwe verkocht de rechten door aan producent Charles K. Feldman. Feldman echter deed niets met zijn aankoop en wachtte rustig af. Uiteindelijk kwam het er in 2006 toch van: Zie James Bond.
Het eiland Inagua bracht Fleming alsnog op het idee voor een nieuw boek. In "Dr. No" (1958) paste Fleming Bonds wapen aan, nadat wapenexpert Geoffrey Boothroyd hem in een brief had laten weten dat Bonds Beretta een matig damespistool was. In "Dr. No" verving Fleming de Beretta dan ook door een Walther PPK. De wapenmeester van MI6 kreeg de naam "Major Boothroyd". In de films is deze persoon beter bekend als "Q" (quartermaster). Hierna schreef Fleming nog de roman "Goldfinger" (1959).
In 1958 stelde de zender CBS, die eerder "Casino Royale" had bewerkt, voor om een televisieserie over James Bond te maken. Fleming ging akkoord en begon nieuwe ideeën voor de serie te ontwikkelen. Toen de serie uiteindelijk niet door bleek te gaan, werden de nieuw ontwikkelde verhalen bewerkt tot de verhalenbundel "For Your Eyes Only" (1960). Toch waren er nog filmplannen. Samen met producent Kevin McClory en scenarioschrijver Jack Whittingham begon Fleming aan het scenario "Longitude 78 West". Om een interessante, ietwat tijdloze booswicht te hebben, kwam men op het idee van de organisatie SPECTRE. Ook dit project kwam echter niet goed van de grond en het werd uiteindelijk in de ijskast gezet. Fleming deed er nu hetzelfde mee als met de verhalen uit "For Your Eyes Only" en bewerkte het tot de roman "Thunderball" (1961). McClory en Wittingham werden hier niet bij vermeld en begonnen een rechtszaak: een stressvolle periode waarin Fleming, een zware roker en drinker, een hartaanval kreeg. In december 1961 kwam men tot een schikking: voortaan diende vermeld te worden dat het boek was gebaseerd op een filmplot van McClory, Wittingham en Fleming. Bovendien verkreeg McClory de filmrechten op het boek.
In 1962 verscheen "The Spy Who Loved Me", waarin Fleming een opvallende stijlbreuk beging: het boek werd verteld in de eerste persoon, vanuit het perspectief van de fictieve protagoniste Vivienne Michel (die zelfs als coauteur werd genoemd). Het boek vertelt haar levensverhaal, tot op het moment dat Bond haar bij toeval redt van twee moordenaars. Datzelfde jaar verscheen de eerste bioscoopfilm van James Bond. In 1961 had Fleming de rechten op al zijn verschenen en nog te verschijnen Bondverhalen (behalve "Casino Royale" en "Thunderball") aan Harry Saltzman verkocht. Albert R. Broccoli was ook geïnteresseerd, maar ging met Saltzman samenwerken in EON Productions. Als eerste Bondfilm hadden zij het liefst "Thunderball" gemaakt, maar vanwege de problemen met McClory ging men over op "Dr. No" (1962). Ian Fleming hoopte dat David Niven de rol van Bond zou krijgen. Ook beval hij zijn neef Christopher Lee aan. Maar de rol ging uiteindelijk naar Sean Connery. Fleming was hier in eerste instantie helemaal niet gelukkig mee, al gaf hij Bond in "On Her Majesty's Secret Service" (1963) een Schotse vader.
Fleming bezocht ook nog de set van de tweede film "From Russia with Love" (1963) en toonde zich tevreden over de keuze van de acteurs. Terwijl de derde film, "Goldfinger" (1964), in productie was, overleed Fleming op 12 augustus 1964 aan een hartaanval. Datzelfde jaar was er een kinderboek van hem verschenen: "Chitty Chitty Bang Bang".
Postume publicaties.
Flemings laatste roman, "The Man with the Golden Gun" werd postuum uitgegeven. Erg goed werd het boek niet ontvangen. Het leidde ook tot enige controverse, vanwege onbevestigde geruchten dat het boek zou zijn voltooid door een ghostwriter (Christopher Wood). In 1966 verscheen als laatste de verhalenbundel "Octopussy and The Living Daylights".
De serie James Bondboeken werd later voortgezet. Eind jaren 60 verscheen er een boek van de hand van Kingsley Amis, onder het pseudoniem Robert Markham. Vanaf de jaren 80 kwam de serie weer op gang, onder John Gardner en later Raymond Benson. Van 2005 tot 2009 schreef Charlie Higson de serie "Young Bond", die zich afspeelt in Bonds tienerjaren tijdens het interbellum.
In 2008 werd, ter gelegenheid van de honderdste verjaardag van Fleming, het boek "Devil May Care" geschreven door Sebastian Faulks, die zich voor de gelegenheid van Flemings schrijfstijl had bediend. In 2010 werd aangekondigd dat Jeffery Deaver nieuwe Bondromans zal gaan schrijven.
Woningen van Ian Fleming.
Ian Fleming heeft op diverse adressen in Londen gewoond, en had na de Tweede Wereldoorlog ook meerdere buitenhuizen.
Buitenhuizen van Ian Fleming:
Een deel van zijn vroegere jeugd bracht Ian Fleming door in de buitenhuizen van zijn ouders, Valentine en Evelyn Fleming:
Selecte werken.
James Bond.
Alle Bondboeken geschreven door Ian Fleming, met het jaar van uitgave.

</doc>
<doc id="12975" url="https://nl.wikipedia.org/wiki?curid=12975" title="Talk">
Talk



</doc>
<doc id="12976" url="https://nl.wikipedia.org/wiki?curid=12976" title="Raad van bestuur">
Raad van bestuur

De raad van bestuur (RvB, maar nu bestuursorgaan) is het hoogste leidinggevende orgaan van een op winst gerichte organisatie (bijvoorbeeld een besloten vennootschap of een naamloze vennootschap) of van een non-profitorganisatie (bijvoorbeeld een museum, een bibliotheek of een vereniging zonder winstoogmerk). Een raad van bestuur is belast met de strategische leiding van de onderneming en wordt voorgezeten door een bestuursvoorzitter. 
"One-" of "two-tier Board".
In Nederland legt de raad van bestuur verantwoording af aan een raad van commissarissen (RvC), een raad van toezicht of een algemene vergadering van aandeelhouders. Deze splitsing van functies in twee organen wordt in het jargon een "two-tier Board" genoemd.
In het rechtssystemen van het Angelsaksisch model is de "Board of Directors" één orgaan waarin de leiding van de rechtspersoon in handen is van uitvoerende bestuurders, "Executive Directors", en het toezicht op de leiding door niet uitvoerende bestuurders, "Non-Executive Directors", verenigd zijn. De "Board of Directors" wordt in het jargon daarom een "one-tier Board" genoemd.
Nederland.
In Nederland is per 1 januari 2013 de "Wet bestuur en toezicht" van kracht geworden. Deze wet maakt het voor Nederlandse vennootschappen mogelijk het monistische bestuursmodel van de "one-tier Board" te introduceren als een alternatief voor het dualistische bestuursmodel van de "two-tier Board". Dit nieuwe regime bracht overigens geen fundamentele wijzigingen teweeg. Elke bestuurder blijft verantwoordelijk voor de taakvervulling door het hele bestuur en is in principe voor het geheel aansprakelijk in geval van onbehoorlijk bestuur.
De wet gaat ervan uit dat de statuten de taakverdeling over uitvoerende en niet uitvoerende bestuurders regelt. Hierbij geldt wel dat bepaalde taken die onder het huidige regime al exclusief toekomen aan de RvC – zoals het toezicht op en de vaststelling van de bezoldiging van (uitvoerende) bestuurders – in geval van een "one-tier board" niet aan de uitvoerende bestuurders kunnen worden toebedeeld. De benoeming van uitvoerende bestuurders en niet uitvoerende bestuurders geschiedt door de algemene vergadering van aandeelhouders, tenzij op de vennootschap het volledige structuurregime van toepassing is.
België.
In België werd de vermelding 'raad van bestuur' tot 2018 gebruikt. Met het (Europees) harmoniseren van de wetboeken voor ondernemingen, organisaties, stichtingen en aanverwante structuren werd tevens de benaming aangepast naar bestuursorgaan.
Verantwoordelijkheden.
Het bestuursorgaan heeft de uiteindelijke verantwoordelijkheid voor het reilen en zeilen van de organisatie. Het kan daarop door zowel de aandeelhouders als de commissarissen (niet-uitvoerend directeur, onafhankelijk bestuurder) worden aangesproken. Daarnaast zal de bestuursorgaan, wanneer de onderneming negatief in het nieuws komt, de volle kritiek krijgen en eventueel zijn positie moeten verlaten. De leden van het bestuursorgaan kunnen in een aantal gevallen zelfs (privé) aansprakelijk worden gesteld, wanneer zij zich bijvoorbeeld aan wanbeleid schuldig maken of de organisatie door hun schuld failliet of anderszins te gronde gaat.

</doc>
<doc id="12977" url="https://nl.wikipedia.org/wiki?curid=12977" title="Gladys Knight">
Gladys Knight

Gladys Knight (Atlanta (Georgia), 28 mei 1944) is een Amerikaanse soulzangeres.
Zangcarrière.
Knight maakte in 1961 voor het eerst naam met "Every Beat of My Heart" met haar neven, die de groep The Pips vormden. Alhoewel ze nog een paar hits had, werd ze pas echt beroemd nadat ze voor het label Motown ging werken. Tot de hits van de groep behoorden "Friendship Train", "I Heard It Through the Grapevine", "If I Were Your Woman" en "Neither One of Us". Nog groter succes bracht de overstap naar Buddah Records in 1973. In het midden van de jaren zeventig piekte de populariteit van de groep met "Midnight Train to Georgia" en "I've Got to Use My Imagination".
In 1989 zong ze de soundtrack van de gelijknamige James Bondfilm "Licence to Kill".
Ze tourt nog steeds. Ze is echter wel bezig met haar afscheidstour. Enneemt af en toe ook nog op, hoewel The Pips niet meer bestaan.
Persoonlijk.
Zij is in 2001 voor de vierde keer gehuwd. Ze heeft drie kinderen.
In 1987 bekende Knight dat ze een gokverslaving (baccarat) had en al eens $45.000 op één avond had verloren. In 1997 trad ze toe tot de Kerk van Jezus Christus van de Heiligen der Laatste Dagen.

</doc>
<doc id="12978" url="https://nl.wikipedia.org/wiki?curid=12978" title="Talk (Messaging protocol)">
Talk (Messaging protocol)



</doc>
<doc id="12979" url="https://nl.wikipedia.org/wiki?curid=12979" title="Gladys Knight &amp; the Pips">
Gladys Knight &amp; the Pips

Gladys Knight &amp; the Pips was een Amerikaanse rhythm-and-blues-groep uit Atlanta, Georgia rondom zangeres Gladys Knight. De "Pips" waren familieleden van haar. De groep is vooral bekend van hits als "Midnight train to Georgia" en "Baby don't change your mind".
Biografie.
The Pips.
Gladys Knight begon vanaf haar vierde te zingen in een kerkkoor. Haar ouders zongen in een gospelkoor. Haar moeder schreef haar in 1952 als zevenjarige in voor Ted Macks Original Amateur Hour, een talentenjacht op televisie vergelijkbaar met Idols. Ze won de eerste prijs en een geldbedrag van 2000 dollar. Een jaar later trad ze op de tiende verjaardag van haar broer Merald op, bijgestaan door Merald, haar zus Brenda en haar neef en nicht William en Eleanor Guest. Een andere neef, James "Pip" Woods, vond dat ze van zingen hun beroep moesten maken en gaf hen zijn bijnaam: The Pips. Vanaf 1959 ging de groep daadwerkelijk optreden. Eleanor Guest en Brenda Knight verlieten echter in dat jaar de Pips om een gezin te stichten. Ze werden vervangen door weer twee andere neven: Edward Patten en Langston George.
In 1961 scoorden The Pips hun eerste hit met de single "Every beat of my heart", die de zesde plaats in de Amerikaanse Billboard Hot 100 behaalde. Na de opvolger "Letter full of tears", die als Gladys Knight &amp; the Pips werd opgenomen, verliet Langston George de groep in 1962. Ook Gladys Knight zelf trok zich kort daarna terug om kinderen te krijgen. Twee jaar later kwam ze terug om haar twee kinderen te kunnen onderhouden. Daarna scoorde de groep twee kleine hitjes met "Giving up" en "Lovers always forgive"
Motown.
In 1965 tekenden Gladys Knight &amp; the Pips een contract bij platenmaatschappij Motown. Na nog twee kleine hitjes betekende dit de definitieve doorbraak. Met "I heard it through the grapevine" kwamen ze in 1967 op #2 in de Amerikaanse hitlijst. Dat nummer was toen al opgenomen door The Miracles, The Isley Brothers en Marvin Gaye, maar werd voor het eerst uitgebracht door Gladys Knight &amp; the Pips. De versie van Marvin Gaye werd een jaar later ook uitgebracht en stond toen zelfs zeven weken op de eerste plaats.
Na "I heard it through the grapevine" volgde er een lange reeks hits, waarvan "If I were your woman" in 1970 en "Neither one of us (wants to be the first to say goodbye)" in 1973 de grootste waren. Dat laatste nummer kwam tot #2 in de Amerikaanse hitlijst en leverde de eerste Grammy Award op. Deze nummers werden geen hits in Nederland en Vlaanderen. "Neither one of us" werd hun laatste grote hit bij Motown, want datzelfde jaar nog tekenden ze een contract bij Buddah Records. Jaren later verklaarde Gladys Knight op de Amerikaanse televisie dat ze bij Motown als een tweederangs groep behandeld werden. Ze zei dat The Supremes, The Temptations en Marvin Gaye alle grote hits kregen en zij slechts de restjes. Daarnaast schreef ze in haar autobiografie "Between Each Line of Pain and Glory: My Life Story" dat Diana Ross voorkomen heeft dat de groep in het voorprogramma van The Supremes kwam omdat ze Gladys Knight &amp; the Pips te goed vond.
Buddah.
Bij Buddah Records brak de succesvolste periode voor Gladys Knight &amp; the Pips aan. Na de nummer 28-hit "Where peaceful waters flow" haalde de groep vier grote hits op rij binnen: "Midnight train to Georgia" (hun enige nummer 1-hit en hun tweede met een Grammy Award), "I've got to use my imagination", "Best thing that ever happened to me" en "On and on". De eerste drie kwamen van het album "Imagination". In Nederland was dit nummer de eerste hit voor Gladys Knight &amp; the Pips en kwam het tot #27.
Na het album Imagination werd de groep door Curtis Mayfield uitgenodigd om de door hem geschreven soundtrack voor de film "Claudine" op te nemen. Dit leverde in 1974 de hit "On and on" op. Daarna volgden nog twee succesvolle albums en kreeg de groep in 1975 een eigen televisieshow, waarvan vier afleveringen zijn opgenomen. Hoewel het Amerikaanse succes van Gladys Knight &amp; the Pips daarna langzaam wegebde, moest de grootste hit in Europa nog komen. Die kwam in 1977 met de single "Baby don't change your mind" die in hun thuisland op #52 bleef steken maar in de Nederlandse Top 40 de vierde plaats haalde en in de BRT Top 30 een nummer 7-hit werd.
Latere jaren.
Van 1978 tot 1980 mochten Gladys Knight en The Pips geen gezamenlijke platen opnemen, vanwege problemen met contracten. Ze mochten echter wel samen optreden. In deze periode bracht Gladys Knight twee soloplaten uit en verschenen er ook twee albums van The Pips. In 1980 mocht de groep weer samen platen opnemen en tekenden ze bij Columbia Records. Er werden nog een aantal albums uitgebracht, maar het succes van de jaren zestig en zeventig kwam niet meer terug. "Landlord" (1980) en "Save the overtime (for me)" (1983) werden bescheiden hits. Het laatste album dat Gladys Knight &amp; the Pips uitbrachten was "All our love", waarvan de single "Love overboard" de dertiende plaats haalde en een derde Grammy Award opleverde.
In 1989 ging de groep uit elkaar en ging Gladys Knight solo. Datzelfde jaar had ze als soloartiest haar grootste hit in Nederland en Vlaanderen met "License to kill", de titeltrack van de gelijknamige James Bondfilm. The Pips stopten met optreden. Samen werden ze opgenomen in de Georgia Music Hall of Fame.
In 1996 werden Gladys Knight &amp; the Pips opgenomen in de Rock and Roll Hall of Fame. Een jaar later trad Gladys toe tot de Kerk van Jezus Christus van de Heiligen der Laatste Dagen, beter bekend als de Mormoonse kerk. Ze treedt nog steeds op en brengt af en toe een plaat uit, onder andere als dirigente van het Mormoonse gospelkoor Saints Unified Voices. Gladys Knight heeft sinds 2000 nog drie Grammy's gewonnen: voor haar soloalbum "At last" uit 2001, voor haar duet "Heaven help us all" met Ray Charles in 2005 en met haar gospelkoor in 2006.
Op 25 februari 2005 overleed Edward Patten op 65-jarige leeftijd in Livonia, Michigan aan een beroerte. Hij leed aan suikerziekte.
Op 24 december 2015 overleed William Guest op 74-jarige leeftijd in Detroit na hartproblemen.
Bezetting.
De voornaamste leden van Gladys Knight &amp; the Pips waren:

</doc>
<doc id="12980" url="https://nl.wikipedia.org/wiki?curid=12980" title="Anne Brontë">
Anne Brontë

Anne Brontë (Thornton, 17 januari 1820 – Scarborough, 28 mei 1849) was een Brits schrijfster, de jongste van drie beroemde "gezusters Brontë", die romans schreven over het Victoriaanse, betere milieu waarin zij leefden.
Ze werd geboren in een dorp in Thornton, Yorkshire, in Engeland en overleed in de kustplaats Scarborough, net als Emily aan tuberculose. Van Charlotte Brontë wordt beweerd dat ook zij aan tuberculose overleed, maar vermoedelijk ging het hier om zwangerschapscomplicaties. Scarborough was ook de setting van haar twee boeken. Ze ligt begraven op de St. Mary's Churchyard aldaar.
Annes poëzie werd samen met die van haar twee zusters, Charlotte en Emily, uitgebracht in 1845 onder het pseudoniem "Acton Bell".

</doc>
<doc id="12981" url="https://nl.wikipedia.org/wiki?curid=12981" title="Anne Bronte">
Anne Bronte



</doc>
<doc id="12982" url="https://nl.wikipedia.org/wiki?curid=12982" title="Instant messaging">
Instant messaging

Instant messaging ("onmiddellijke berichtgeving" in het Nederlands), ook wel afgekort als "IM", is een benaming voor technologieën waarbij het de bedoeling is dat berichten zeer snel worden overgebracht, zoals bij chatten. Dit in tegenstelling tot e-mail, waarbij de snelheid van overbrengen iets lager kan zijn.
Voorbeelden van instantmessagingnetwerken met open protocollen zijn XMPP, Talk, Google Talk, Twitter en Xfire. Instantmessagingnetwerken met gesloten protocollen zijn WhatsApp, Gadu-Gadu, ICQ, Windows Live Messenger, Yahoo! en AIM.
Geschiedenis.
In 1996 werd de Amerikaanse berichtendienst ICQ opgericht als een van de eerste berichtendiensten die via het internet voor iedereen te gebruiken was. Drie jaar later, in 1999, werd Windows Live Messenger van Microsoft gelanceerd, onder de naam MSN Messenger. Doordat deze software later standaard op Windowscomputers voorgeïnstalleerd werd, kregen velen toegang tot deze dienst. Slechts vijf jaar na de lancering van MSN Messenger telde deze dienst al 4 miljoen Nederlandse gebruikers. Na ICQ en MSN kwamen er al snel andere websites die instant messaging aanboden, zoals Hyves in 2004 en het Amerikaanse Tagged.
Tegen 2010 begon de opmars van smartphones, waarbij een van de grootste en populairste instantmessagingdiensten, WhatsApp, werd gelanceerd. Dit zorgde voor een grote verandering, omdat er niet langer een computer of laptop nodig was (buiten sms'en) om berichten uit te wisselen. Door onder andere de opmars van diensten als WhatsApp is Windows Live Messenger inmiddels niet meer beschikbaar en door de komst van Facebook heeft Hyves veel aan populariteit verloren en zelfs zijn kerntaak van sociaal netwerk moeten omgooien naar spelletjesplatform. Naast WhatsApp is Facebook Messenger ook een veelgebruikte app.
Platformen.
Er zijn meerdere bekende en veelgebruikte platformen die wereldwijd gebruikt worden:
Inmiddels inactief:
De opbouw van deze programma's is vaak dezelfde. Het programma toont de contactenlijst van de gebruiker, waarin hij alle mensen ziet met wie hij kan communiceren. Deze mensen kunnen een status hebben als "online", "bezig" of "afwezig". Zo kan de gebruiker zien wie er beschikbaar is voor een gesprek.
De gegevens van gebruikers worden bij de meeste protocollen op de server(s) opgeslagen, bij Google Talk kunnen de gesprekken ook opgeslagen worden. De rechten op de tekst in gevoerde conversaties kunnen per protocol verschillen.
Sommige protocollen zijn in de laatste jaren uitgebreid met een internettelefoonfunctie en/of een videochat-functie, zoals Skype, online spelletjes, het delen van documenten en diverse andere mogelijkheden.

</doc>
<doc id="12983" url="https://nl.wikipedia.org/wiki?curid=12983" title="Instant-messaging">
Instant-messaging



</doc>
<doc id="12984" url="https://nl.wikipedia.org/wiki?curid=12984" title="Gerrit Zalm">
Gerrit Zalm

Gerrit Zalm (Enkhuizen, 6 mei 1952) is een Nederlands voormalig politicus van de Volkspartij voor Vrijheid en Democratie (VVD) en bestuurder. Zalm was partijleider van de VVD van 2002 tot 2004 en was lijsttrekker voor de Tweede Kamerverkiezingen van 2003. Hij was minister van Financiën in de kabinetten-Kok I en II van 1994 tot 2002 en was fractievoorzitter van de VVD in de Tweede Kamer van 2002 tot 2003. Hij was wederom minister van Financiën en vicepremier in kabinetten-Balkenende II en III van 2003 tot 2007. Hij speelde een belangrijke rol bij invoering van de Euro binnen de Europe Unie en trok op 1 januari 2002 als eerste enkele eurobiljetten uit een geldautomaat, met een glas champagne in de hand.
Afkomst en studie.
Gerrit Zalm werd geboren als zoon van een handelaar in steenkool. In een uitzending in januari 2019 van het televisieprogramma Verborgen verleden ontdekte Zalm dat hij via moederszijde afstamt van de zus van de Friese vrijheidsstrijder Pier Gerlofs Donia. Een familielijn aan vaderskant leidt tot Robert I van Schotland. Zijn ouders waren lid van de Apostolische Kerk, hij ging iedere zondag tweemaal naar de kerk en naar zondagsschool. Hij had verschillende vakantiebaantjes in de tuinbouw, zoals bessen plukken.
Na het behalen van het diploma hbs-A studeerde hij algemene economie aan de Vrije Universiteit Amsterdam, zijn kandidaatsexamen behaalde hij cum laude en in 1975 zijn doctoraalexamen met een 9-. Hij was in deze tijd actief lid van de PvdA en afdelingsvoorzitter in Enkhuizen.
Ambtelijke loopbaan.
In 1975 trad Zalm in dienst van het ministerie van Financiën. Hij begon daar als medewerker bij het bureau Economische Aangelegenheden van de afdeling Begrotingsvoorbereiding. Vanaf 1977 was hij hoofd van dat bureau en vanaf 1978 hoofd van de gehele afdeling. In 1981 volgde de benoeming tot plaatsvervangend directeur Begrotingszaken, tevens hoofd van de afdeling Begrotingsvoorbereiding.
In 1983 werd Zalm plaatsvervangend directeur Algemene Economische Politiek op het Ministerie van Economische Zaken en in 1985 directeur van dezelfde directie.
Vanaf 1988 was Zalm werkzaam bij het Centraal Planbureau, eerst als onderdirecteur en sinds 1989 als directeur. Sinds 1990 was hij tevens bijzonder hoogleraar economische politiek aan de Vrije Universiteit te Amsterdam.
Politieke carrière.
Tijdens zijn studie was Gerrit Zalm afdelingsvoorzitter van de Partij van de Arbeid in zijn woonplaats Enkhuizen (1973-'75). In 1984 stapte hij over naar de VVD. Van 22 augustus 1994 tot 22 juli 2002 was hij namens deze partij minister van Financiën in het eerste en tweede kabinet-Kok (de 'paarse coalities').
Na de voor 'Paars' desastreuze Tweede Kamerverkiezingen van mei 2002 volgde Zalm Hans Dijkstal op als fractievoorzitter in de Tweede Kamer der Staten-Generaal en politiek leider van de VVD. Daaropvolgend werd hij lijsttrekker bij de verkiezingen van 2003.
Op 27 mei 2003 werd hij opnieuw benoemd tot minister van Financiën en tevens tot viceminister-president in het tweede kabinet-Balkenende. Sinds 10 oktober 2005 is hij de langstzittende minister van Financiën in de Nederlandse geschiedenis. In de aanloop van de Europese Unie naar de invoering van de euro, de gemeenschappelijke munteenheid van de lidstaten, kapittelde Zalm Frankrijk en Duitsland, omdat deze landen het — volgens het verdrag van Maastricht — toegestane tekort van 3% op hun rijksbegrotingen overschreden. Toen kort daarna hetzelfde in Nederland dreigde te gebeuren, liet hij het kabinet harder bezuinigen, waardoor overschrijding van de norm werd voorkomen.
Van 30 juni tot 7 juli 2006 was hij ad interim minister van Economische Zaken. Hij volgde daarvoor de opgestapte minister Brinkhorst op. Zalms staatssecretaris Joop Wijn nam deze functie op 7 juli over, waardoor Zalm geen staatssecretaris (een nieuwe werd niet benoemd) meer had.
Minister Zalm heeft in de kabinetten-Kok een norm ingevoerd die bekend kwam te staan als de 'zalmnorm'. Door een scheiding aan te brengen tussen inkomsten en uitgaven van het Rijk, bracht hij rust in het begrotingsbeleid.
Ook is hij naamgever van de 'zalmsnip'. Deze lastenverlichting voor burgers in de vorm van kortingen op gemeentelijke belastingen werd in januari 1998 ingevoerd en in februari 2005 weer afgeschaft.
Na de Tweede Kamerverkiezingen van 2006 kondigde Zalm aan te stoppen als politicus. Hij gaf aan dat hij deze beslissing al voor de verkiezingen had genomen en niets te maken had met de voor de VVD matige uitslag.
Na de politiek.
In juni 2007 ging Zalm werken voor de DSB Bank, het financiële concern van ondernemer Dirk Scheringa. Zalm werkte daar als hoofdeconoom en financieel directeur en maakte deel uit van de Raad van Bestuur (RvB). De DSB Bank ging in 2009 failliet.
Daarnaast was hij voorzitter van de International Accounting Standards Committee Foundation (IASCF) en adviseur bij het private-equityfonds Permira.
Op 23 december 2008 trad hij als vicevoorzitter toe tot de Raad van bestuur van bankconcern ABN AMRO. In 2009 leidde hij het team dat de fusie tussen ABN AMRO en Fortis Bank Nederland moest beklinken. Op 28 februari dat jaar werd hij benoemd tot voorzitter van de RvB. Dit geschiedde met een negatief advies van de AFM. Onder zijn bewind vonden de integratie van beide banken en de beursgang van de bank plaats.
In maart 2015 leidde een aan zijn mededirecteuren toegekende salarisverhoging van € 100.000 tot maatschappelijke commotie. Een hernieuwde beursgang van ABN AMRO werd uitgesteld. In mei 2015 betuigde Zalm openlijk spijt over zijn beslissing.
In september 2016 kondigde Zalm aan in 2017 op te stappen als voorzitter van de Raad van Bestuur van ABN AMRO.
Eind juni 2017 kwam hij terug in de politiek als informateur van het kabinet-Rutte III, nadat Edith Schippers en Herman Tjeenk Willink eerder informateur waren geweest en er niet in waren geslaagd om een regering te vormen, na meer dan 100 dagen aan formatiepogingen. Op 9 oktober bood hij zijn eindverslag aan.
Anno 2018 vervulde Zalm nog meerdere functies zoals al sinds 2013 die van niet-uitvoerend bestuurder bij Royal Dutch Shell. In dat jaar werd hij ook lid van de raad van bestuur van de kredietbeoordelaar Moody's. En op 1 januari 2018 trad Zalm aan als voorzitter van de raad van advies van het Centraal Bureau voor de Statistiek (CBS). Hij volgde daarmee Inge Brakman op. Op 1 januari 2024 maakte Zalm plaats voor zijn opvolger, Menno Snel.
In maart 2019 werd Zalm door de aandeelhouders van Danske Bank benoemd als lid van de Raad van Commissarissen. Nadat het Openbaar Ministerie (OM) in Nederland Zalm op 19 april 2021 officieel aanmerkte als verdachte bij een eerder door ABN AMRO veroorzaakt witwasschandaal, legde hij zijn functie bij Danske Bank die dag per direct neer. Het OM gaf aan dat uit het strafrechtelijk onderzoek naar voren was gekomen dat drie natuurlijke personen vermoedelijk als feitelijk leidinggevende betrokken zouden zijn geweest bij het door ABN AMRO overtreden van de Wet ter voorkoming van witwassen en financieren van terrorisme. Dit hoefde volgens het OM echter niet per se te leiden tot een strafrechtelijke vervolging van dit drietal. Zalm bevestigde tegenover de NOS dat hij een van de drie is. In december 2023 rondde het Openbaar Ministerie het strafrechtelijk onderzoek naar Zalm af. Het OM is de zaak aan het beoordelen en zal nog besluiten of hij voor de rechter moet verschijnen, of dat de zaak wordt geseponeerd.
Privéleven.
Zalm heeft samen met zijn vrouw twee zoons en een dochter. Hij heeft een zoon en dochter uit een eerder huwelijk.
Trivia.
Gerrit Zalm gaf in het televisieprogramma "De Wereld Draait Door" op 16 februari 2007 aan dat een van zijn twee hobby's (naast filatelie) het spelen van Heroes of Might and Magic is.

</doc>
<doc id="12985" url="https://nl.wikipedia.org/wiki?curid=12985" title="Thom de Graaf">
Thom de Graaf

Thomas Carolus (Thom) de Graaf (Amsterdam, 11 juni 1957) is een Nederlands bestuurder en voormalig politicus van D66. Sinds 1 november 2018 is hij vice-president van de Raad van State.
Levensloop.
Opleiding en loopbaan.
De Graaf, zoon van oud-Tweede Kamerlid en oud-burgemeester Theo de Graaf, groeide op in Lisse en Nijmegen, waar hij het Stedelijk Gymnasium doorliep, en studeerde in Nijmegen waar zijn vader toen burgemeester was. Hij studeerde Nederlands recht aan de Katholieke Universiteit Nijmegen (doctoraal examen in 1981). Tijdens zijn studie was hij als assistent en onderzoeker verbonden aan het Centrum voor Parlementaire Geschiedenis te Nijmegen. De Graaf was lid van studentenvereniging Carolus Magnus.
Van 1981 tot 1985 was Thom de Graaf wetenschappelijk medewerker staatsrecht aan de Faculteit Rechtsgeleerdheid van de Katholieke Universiteit Nijmegen. Vanaf 1985 was hij werkzaam bij het ministerie van Binnenlandse Zaken, Directie Politie, tot 1986 als senior beleidsmedewerker, tot 1988 als plaatsvervangend chef van de Hoofdafdeling Wetgevingsaangelegenheden, tot 1991 als hoofd van de Hoofdafdeling Veiligheidsbeleid en Juridische Zaken en tot 1994 als plaatsvervangend directeur Politie. In 1993-1994 was hij tevens projectleider Integraal veiligheidsbeleid.
Politieke werkzaamheden.
De Graaf was onder meer duo-raadslid in de gemeente Nijmegen (1978-1979), voorzitter van de D66-afdeling Nijmegen (1979-1982), lid van het dagelijks bestuur en van het hoofdbestuur van D66 (1986-1990) en lid van de gemeenteraad van Leiden (1990-1994). Hij was van 1994 tot 2003 lid van de Tweede Kamer der Staten-Generaal, van 1997 tot januari 2003 tevens als fractievoorzitter van D66. Van 1994 tot 1996 was hij vicevoorzitter van de Parlementaire enquêtecommissie opsporingsmethoden (Commissie-Van Traa). De Graaf werd op 27 mei 2003 benoemd tot minister voor Bestuurlijke Vernieuwing en Koninkrijksrelaties en vicepremier in het Tweede Kabinet-Balkenende.
Op 23 maart 2005 trad De Graaf af, nadat zijn plannen om de gekozen burgemeester mogelijk te maken, niet de vereiste tweederdemeerderheid haalden in de Eerste Kamer. De grondwetswijziging die de invoering van de gekozen burgemeester mogelijk moest maken, behaalde geen tweederdemeerderheid in de Eerste Kamer, omdat de PvdA – onder aanvoering van Ed van Thijn – unaniem tegen stemde. Toen hem duidelijk werd dat ook wijziging van het kiesstelsel niet zeker was, besloot hij af te treden. De Graaf zag, zo zei hij, geen mogelijkheden meer om de door hem en zijn partij gewenste bestuurlijke vernieuwing door te voeren. Hij meende dat bij aanblijven zijn politieke geloofwaardigheid zou worden aangetast. De nacht voor het aftreden van De Graaf werd bekend als de Nacht van Van Thijn. Hij werd op 31 maart 2005 als minister opgevolgd door partijvoorzitter Alexander Pechtold en als vicepremier door Laurens Jan Brinkhorst.
Nevenfuncties.
De Graaf was plaatsvervangend griffier van de Raad van Beroep/Ambtenarengerecht te Arnhem, gastdocent aan de School Koninklijke Marechaussee, lid van de veiligheidscommissie KNVB, lid van de commissie-De Koning inzake staatsrechtelijke vernieuwing en bestuurslid van de Stichting Parlementaire Geschiedenis, voorzitter van de Nationale Hoorstichting, de Visitatiecommissie Investeringsbudget Landelijk Gebied, voorzitter van de Euregio Rijn-Waal, de Consumentenbond, het Stimuleringsfonds Volkshuisvesting Nederland en de Stichting Verkiezing Overheidsmanager van het Jaar. 
Van 2007 tot en met 2023 was hij voorzitter van de Stichting Parlementaire Geschiedenis. Ook was hij voorzitter van de jury van de Anne Vondelingprijs voor politieke journalistiek, voorzitter van de Commissie Nationaal Plan Toekomst Onderwijswetenschappen en voorzitter van de raad van commissarissen van Witte Kruis Ambulancezorg. Ook was hij voorzitter van de Raad van Advies van de Nederlandse Orde van Advocaten, voorzitter van de Accreditatiecommissie van de Nederlandse Vereniging van Bestuurders in de Zorg (NVZD), voorzitter van de raad van Commissarissen van Transdev Nederland Holding en van het Nederlands Filmfonds.
Momenteel is De Graaf voorzitter van de Stichting Nationale Herdenking 15 augustus 1945. In maart 2021 werd De Graaf ook voorzitter van de Raad van Toezicht van het Nederlands Openluchtmuseum.
Burgemeester.
Van 8 januari 2007 tot 1 februari 2012 was De Graaf burgemeester van Nijmegen, hij volgde daar Guusje ter Horst op. Zijn vader, Theo de Graaf, was van 1967 tot eind 1977 eveneens burgemeester van Nijmegen. Als burgemeester van Nijmegen was hij tevens voorzitter van de veiligheidsregio Gelderland-Zuid. Van 2007 tot 2011 was De Graaf de eerste voorzitter van het Veiligheidsberaad.
Verdere functies.
In 2011 werd De Graaf verkozen tot lid van de Eerste Kamer. Van 2015 tot 2018 was hij voorzitter van de fractie van D66. Per 1 februari 2012 werd hij voorzitter van de Vereniging Hogescholen, voorheen HBO-raad. In 2014 trad hij samen met GroenLinkser Tom van der Lee op als informateur bij de collegevorming in Amsterdam.
Vice-president van de Raad van State.
Op 29 oktober 2018 werd De Graaf door Koning Willem-Alexander beëdigd als vice-president van de Raad van State, hij trad op 1 november 2018 in functie en volgde daarmee Piet Hein Donner op.
Begin 2024 verscheen bij uitgeverij Boom Juridisch het boek "De Raad ontraadseld. Een klein vademecum van de Raad van State" dat De Graaf samen met Bart Jan van Ettekoven (toenmalig voorzitter van de Afdeling bestuursrechtspraak van de Raad van State) schreef.

</doc>
<doc id="12986" url="https://nl.wikipedia.org/wiki?curid=12986" title="Paarse coalitie">
Paarse coalitie



</doc>
<doc id="12987" url="https://nl.wikipedia.org/wiki?curid=12987" title="Zingen">
Zingen



</doc>
<doc id="12988" url="https://nl.wikipedia.org/wiki?curid=12988" title="Agnes van Ardenne">
Agnes van Ardenne

Anna Maria Agnes (Agnes) van Ardenne-van der Hoeven (Maasland, 21 januari 1950) is een Nederlandse voormalige politica en bestuurder. Sinds 1 oktober 2017 was zij waarnemend burgemeester van de gemeente Westland. Per 18 december 2018 werd ze opgevolgd door Bouke Arends. Eerder was zij staatssecretaris van Buitenlandse Zaken belast met Ontwikkelingssamenwerking in het kabinet-Balkenende I en minister zonder portefeuille voor Ontwikkelingssamenwerking in het kabinet-Balkenende II en het kabinet-Balkenende III.
Loopbaan.
Van Ardenne groeide op in een rooms-katholiek tuindersgezin in het Westland. Studiekansen waren er niet, en ze begon haar werkzaam leven als apothekersassistente. Van 1988 tot 1994 zat zij voor het CDA in de gemeenteraad van Vlaardingen, vanaf 1990 als wethouder van Economische Zaken. Voor het CDA was ze in die periode lid van de Commissie Buitenland (1986-1996) en lid van de Adviesraad Vrede en Veiligheid (1990-1994). Zij was van 1994 tot 2002 en in 2003 lid van de Tweede Kamer. Tevens was zij lid van de Assemblees van de Raad van Europa en de NAVO. Van Ardenne was onder meer vicevoorzitter van ontwikkelingsorganisatie CEBEMO, nu opgegaan in Cordaid, en medeoprichter van een Centrum voor Ontwikkelingssamenwerking in Vlaardingen. Ook was zij voorzitter van de EVP/ED-Vrouwen en secretaris van Unicef Nederland.
Van Ardenne was vanaf 22 juli 2002 staatssecretaris van Buitenlandse Zaken (Ontwikkelingssamenwerking) in het eerste kabinet-Balkenende, dat een kort leven beschoren was. De kritiek op de degradatie van Ontwikkelingssamenwerking tot staatssecretariaat leidde ertoe, dat zij op 27 mei 2003 werd benoemd tot minister voor Ontwikkelingssamenwerking in het tweede kabinet-Balkenende. Zij bekleedde hetzelfde ambt in het kabinet-Balkenende III tot 22 februari 2007.
Van april 2007 tot 1 juli 2011 was zij Permanent Vertegenwoordiger van Nederland bij de FAO, de voedsel- en landbouworganisatie van de Verenigde Naties in Rome. Ze werd opgevolgd door partijgenote Gerda Verburg.
Van 1 juli 2011 tot 1 januari 2015 was zij voorzitter van het Productschap Tuinbouw (PT).
In het najaar van 2017 volgde de benoeming van Van Ardenne tot waarnemend burgemeester van de gemeente Westland in verband met het vertrek van Sjaak van der Tak. Daar raakte zij medio november van dat jaar in opspraak door haar besluit een cameraploeg van EenVandaag op inhoudelijke gronden - er werd tegen haar zin slechts één raadslid gevolgd - te verbieden een raadsvergadering te filmen, terwijl andere media daarvan vrijelijk opnames maakten. Overige media en de Nederlandse Vereniging van Journalisten beschuldigden haar daarop van censuur en persbreidel.

</doc>
<doc id="12989" url="https://nl.wikipedia.org/wiki?curid=12989" title="Sybilla Dekker">
Sybilla Dekker

Sybilla Maria Dekker (Alkmaar, 23 maart 1942) is een Nederlands voormalig politica, ambtenaar en bestuurder voor de VVD. Ze was minister van Volkshuisvesting, Ruimtelijke Ordening en Milieubeheer van 27 mei 2003 tot 21 september 2006 in de kabinetten Balkenende II en III. Op 22 juni 2018 werd ze benoemd als minister van staat.
Levensloop.
Na het behalen van het diploma gymnasium-B aan het Petrus Canisiuslyceum te Alkmaar studeerde zij personeelswerk aan de Sociale Academie Amsterdam (diploma 1965). Later studeerde zij organisatiekunde bij het Sioo.
Zij werkte vanaf 1965 als bedrijfsmaatschappelijk werker bij Erdal in Amersfoort. Van 1968 tot 1976 was zij bij de Arbeidsinspectie in Arnhem werkzaam, tot 1975 als Inspectrice van de Arbeid en daarna als staffunctionaris.
Dekker was daarna organisatieadviseur en sociaal coördinator bij het Landelijk Project Bedrijfsvoorlichting Gelderland. Vanaf 1979 was zij verbonden aan het ministerie van Landbouw en Visserij, tot 1983 als adjunct-directeur Personeelszaken, tot 1984 als plaatsvervangend directeur Organisatie en Efficiëncy en tot 1990 als directeur Materiële Zaken.
Tot 1996 was zij directeur van het Nederlands Verbond van Ondernemers in de Bouwnijverheid (NVOB) en tot maart 2003 algemeen directeur van werkgeversvereniging AWVN, een koepelorganisatie die nauw samenwerkt met VNO-NCW.
Dekker was onder meer voorzitter van de Raad van Commissarissen van Heineken Nederlands Beheer NV, voorzitter van Opportunity in Bedrijf, lid van het Algemeen bestuur van VNO-NCW, lid van het bestuur van de Koning Willem I Stichting, lid van de Raad van Toezicht van het Leids Universitair Medisch Centrum en lid van de Raad van Commissarissen van de Rabobank Nederland en lid van de Raad van Commissarissen van de Nederlandse Spoorwegen.
Dekker zetelde namens Nederland van mei 2012 tot 1 juli 2018 in het College financieel toezicht Bonaire, Sint Eustatius en Saba en het College financieel toezicht Curaçao en Sint Maarten. Ze is voorzitter van de Tafel van Borging Maasvlakte II en voorzitter van het platform Goede Doelen Organisaties.
Ministerschap.
Dekker werd op 27 mei 2003 geïnstalleerd als minister van Volkshuisvesting, Ruimtelijke Ordening en Milieubeheer in het Tweede Kabinet-Balkenende. Ze erkende dat de woningmarkt was vastgelopen en trachtte dit op te lossen door liberalisering van het huurbeleid.
Begin augustus 2006 verklaarde ze niet als minister terug te willen keren. Op 21 september 2006 werden Dekker en minister Donner aangewezen als de verantwoordelijken van het overheidsfalen bij de Schipholbrand 2005, waarna de beide ministers aftraden.
Persoonlijk leven.
In 1977 verloor ze haar eerste echtgenoot. Ze hertrouwde met Constant van Gestel, die tijdens haar ambtsperiode als minister overleed (25 maart 2005). Nu woont zij samen met Ben Bot.

</doc>
<doc id="12990" url="https://nl.wikipedia.org/wiki?curid=12990" title="Karla Peijs">
Karla Peijs

Karla Maria Henriëtte Peijs (Tilburg, 1 september 1944) is een Nederlandse oud-politica voor het CDA. Tot 1 maart 2013 was zij commissaris van de Koningin van de provincie Zeeland, daarvoor was Peijs minister van Verkeer en Waterstaat in de kabinetten Balkenende II en III. Verdiensten voor Nederland als minister waren onder meer de coördinatie van de planfase van het grootschalige rijksprogramma 'Ruimte voor de Rivier' dat uiteindelijk binnen het geplande budget werd gerealiseerd en van totstandkoming van de Wet wegvervoer goederen.
Peijs behaalde het gymnasium-diploma en studeerde economische en organisatiesociologie aan de Katholieke Universiteit Nijmegen en aan de Vrije Universiteit Amsterdam (doctoraalexamen 1985). Zij was van 1985 tot 1989 als docent economie verbonden aan de Hogeschool Utrecht, het laatste jaar ook als coördinator in- en externe betrekkingen van de sector economie.
Politieke loopbaan.
Van 1982 tot 1989 was Peijs lid van de Provinciale Staten van Utrecht voor het CDA. Van 1989 tot 2003 was zij voor diezelfde partij lid van het Europees Parlement.
Peijs werd op 27 mei 2003 benoemd tot minister van Verkeer en Waterstaat in het Tweede Kabinet-Balkenende. Ze continueerde deze functie in het Derde Kabinet-Balkenende. Minister Peijs was op 21 en 22 september 2006 tevens waarnemend minister van Volkshuisvesting, Ruimtelijke Ordening en Milieu, vanwege het aftreden van minister Sybilla Dekker.
Peijs legde in haar ministerschap de prioriteit bij het wegnemen van knelpunten in het net van rijkswegen. Een aantal activiteiten die ze ontplooide:
Begin augustus 2006 verklaarde ze niet als minister terug te willen keren, maar wel als Eerste Kamerlid beschikbaar te zijn. Op 9 maart 2007 werd zij geïnstalleerd als commissaris van de Koningin in de provincie Zeeland. Deze functie bleef ze tot 1 maart 2013 uitoefenen.
Bestuurlijke activiteiten.
Vanaf 1 september 2002 was zij voorzitter van de Raad voor het Zelfstandig Ondernemerschap. Verder was zij onder meer voorzitter van de Stichting Alzheimer Nederland en lid van de Executive Board van Alzheimer Disease International, lid van de Raad van Toezicht van Medisch Centrum Alkmaar, Technische Universiteit Delft en van Het Utrechts Landschap en lid van de Raad van Advies van het Nationaal park De Hoge Veluwe. Ook was zij lid van de Adviesraad MKB van de ING-groep en adviserend lid van de MKB-Klankbordgroep van het NIVRA (accountants). Daarnaast bekleedde zij commissariaten bij diverse bedrijven als Aegon, Vendex, DaimlerChrysler Nederland en Solvay Nederland. In juni 2007 werd zij door de verenigingsraad van Veilig Verkeer Nederland (VVN) gekozen tot voorzitter van VVN. Sinds oktober 2011 is zij ook bestuursvoorzitter van Stichting Beheer &amp; Toezicht i.z. Seksueel Misbruik in de R.-K. Kerk in Nederland. In maart 2013 werd Peijs voorzitter van het bestuur van Stichting Nationaal Monument Watersnood 1953. Sinds 2016 is zij lid van de Raad van Commissarissen van Zeeland Refinery, een Joint Venture van het Franse TotalEnergies en het Russische LUKoil. In september 2020 werd Peijs voorzitter van district Utrecht van de Nederlandse Bridge Bond.
Persoonlijk.
Karla Peijs is gehuwd.

</doc>
<doc id="12991" url="https://nl.wikipedia.org/wiki?curid=12991" title="Piet-Hein Donner">
Piet-Hein Donner



</doc>
<doc id="12992" url="https://nl.wikipedia.org/wiki?curid=12992" title="Leo">
Leo



</doc>
<doc id="12993" url="https://nl.wikipedia.org/wiki?curid=12993" title="Banne (rechtsgebied)">
Banne (rechtsgebied)

Een banne was vroeger een rechtsgebied. Een ban of banne stond onder de rechtspraak van een rechter, zoals de ban(ne) van Westzaan en Assendelft.
Nu nog is het woord terug te vinden in plaatsnamen als Banne Buiksloot en Vrijenban en in het woord bandijk.
Bannen werden gemarkeerd door banpalen. Iemand die verbannen werd, mocht zich niet meer binnen de banne begeven. Hij was dan uit de gemeenschap verwijderd. Het woord bandiet betekent eigenlijk iemand die verbannen is.

</doc>
<doc id="12994" url="https://nl.wikipedia.org/wiki?curid=12994" title="Woordenboek der Nederlandsche Taal">
Woordenboek der Nederlandsche Taal

Het Woordenboek der Nederlandsche Taal, kortweg WNT, is een historisch woordenboek dat de Nederlandse woorden vanaf 1500 (tot 1976) beschrijft. Het is, gemeten naar het aantal pagina's, het grootste woordenboek ter wereld met tussen 350.000 en 400.000 woorden die verdeeld zijn over 43 banden.
Het WNT is samengesteld door het Instituut voor Nederlandse Lexicologie.
Geschiedenis.
De eerste aflevering werd in 1864 gepubliceerd, de laatste op 16 juni 1998. Geteld vanaf 1851 is er door vijf generaties aan gewerkt. Het project werd oorspronkelijk financieel mogelijk gemaakt door de bankier en taalliefhebber Abraham Wertheim.
In 2001 verschenen nog drie delen Aanvullingen met nog niet eerder in het WNT behandelde, vooral 20e-eeuwse woorden. Het complete WNT bestaat dus uit 43 banden, die bij elkaar zo'n drie meter ruimte in een boekenkast vragen. Alle delen zijn ook in facsimile uitgegeven, in 1995 is een cd-rom door uitgever "AND" op de markt gebracht. De WNT-informatie was voor de productie van de cd-rom in India overgetikt door personen die de Nederlandse taal niet machtig waren. Door een methode van typen en controletypen werd een onwaarschijnlijk laag foutenpercentage gehaald. Door deze actie is het WNT ook online raadpleegbaar.
De ongeveer 1.700.000 citaten, die inmiddels voor meer dan de helft ook van een datering zijn voorzien, vertegenwoordigen het geschreven Nederlands van vijf eeuwen. Het WNT beschrijft de betekenis en geschiedenis van honderdduizenden bekende en onbekende woorden, jonge woorden en zeer oude woorden.
Het WNT behandelt ongeveer 400.000 trefwoorden waarvan zo'n 95.000 hoofdtrefwoorden, verdeeld over 98.510 kolommen (49.255 pagina’s), inclusief de Aanvullingen.
Opmerkelijk is dat het WNT in zijn geheel – dus ook de recentste afleveringen – is opgesteld in de in 1863 gepubliceerde spelling van De Vries en Te Winkel. Deze werd speciaal voor het WNT ontworpen.
Nieuwe versie.
Er is gratis een onlineversie van het WNT beschikbaar. Om het woordenboek beter toegankelijk en gemakkelijker raadpleegbaar te maken is de structuur van de woordenboekartikelen in- en uitklapbaar gemaakt, zodat niet steeds de complete tekst doorgelezen hoeft te worden. Ook de citatenblokken kunnen naar believen worden bekeken. Alle subtrefwoorden zijn doorzoekbaar gemaakt en aan de trefwoorden in de spelling De Vries/Te Winkel uit 1863 ("mensch", "photo") is een equivalent toegevoegd in de huidige spelling ("mens", "foto"). Ook zijn er koppelingen aangebracht die aan de trefwoorden informatie uit andere bronnen koppelen. Hierbij horen o.a. de taalkaarten uit de "Taalatlas" van Kloeke, etymologische informatie uit het "Etymologisch woordenboek van het Nederlands", informatie over het Afrikaans en afbeeldingen van planten en dieren.
De onlineversie van het WNT is opgenomen in de "Geïntegreerde Taalbank (GTB)", waarin ook het "Oudnederlands Woordenboek" (ONT), het "Vroegmiddelnederlands Woordenboek" (VMNW), het "Middelnederlandsch Woordenboek" (MNW) en het "Wurdboek fan de Fryske taal / Woordenboek der Friese taal (WFT)" kunnen worden geraadpleegd.

</doc>
<doc id="12995" url="https://nl.wikipedia.org/wiki?curid=12995" title="Pistool">
Pistool

Een pistool is een vuistvuurwapen, een vuurwapen dat zo licht en compact is dat het met één hand gehanteerd kan worden. Daarbij geldt wel dat een groot pistool niet met één hand, of zelfs twee handen, gehanteerd kan worden door iemand die licht gebouwd is. Er is een enorm scala aan maten en kalibers: de terugslag zal navenant verschillend zijn; het is niet onmogelijk dat iemand de polsen breekt door een te groot pistool af te vuren.
Tegenwoordig is onderscheid te maken tussen een revolver waarvan de patronen in een draaibare "trommel" zitten, en een half-automatisch wapen (zelf-ladend), waar afgezien van een patroon die zich eventueel al in de kamer bevindt, de patronen in een aparte houder zitten die in de kolf van het wapen gestoken wordt. Het woord pistool is in engere zin te gebruiken, alleen voor het tweede type wapen, of in ruimere, algemene zin, inclusief beide types wapens (plus eventueel een aantal andere, ongebruikelijke wapens).
Gebruik.
Aangezien de korte loop van een pistool nauwkeurigheid op langere afstand lastig maakt is het typisch een wapen voor de korte afstand, tot hooguit enkele tientallen meters. Pistoolmunitie is dan ook minder krachtig dan geweermunitie (bij hetzelfde kaliber), en het bereik is veel minder. 
Militair bezien is een pistool voornamelijk effectief ter zelfverdediging. In de krijgsmacht zijn officieren en militaire politie doorgaans (tevens) uitgerust met een pistool, in tegenstelling tot gewone soldaten. In sommige landen is dit ook aan burgers toegestaan. In veel landen gebruikt ook de politie het als geweldsmiddel. In de misdaadwereld wordt het toegepast bij liquidaties. Het wapen is geen goed middel om mee te jagen, hoewel dit met name in de Verenigde Staten meer in zwang komt. Pistolen worden ook gebruikt als sportwapen en in slachthuizen om dieren te doden.
In de meeste landen is een vergunning nodig voor het bezitten en het gebruiken van een pistool. In Nederland is ook het bezit van een waterpistool of een luchtdrukpistool dat uiterlijk niet van een echt pistool is te onderscheiden, strafbaar volgens de Wet wapens en munitie.
Geschiedenis.
Pistolen zijn aan het begin van de 16e eeuw in de Toscaanse stad Pistoia ontstaan. Het pistool dankt zijn ontstaan aan de uitvinding in 1517 van een nieuw model ontstekingsmechanisme dat met een stuk vuursteen werkt, in plaats van de tot dan toe gebruikelijke lont. De naam van het wapen gaat echter waarschijnlijk terug op het Tsjechische pišťala. Het is, net als dolk, trawant (handlanger, oorspronkelijk huursoldaat) en houwitser, een van de woorden uit de tijd van de Boheemse Hussietenoorlogen (vijftiende eeuw), die via het Duits in het Nederlands terecht zijn gekomen.
Aanvankelijk diende een pistool evenals het musket na elk gelost schot opnieuw geladen te worden, hetgeen de mogelijkheden in gevechtssituaties enorm beperkte: indien het eerste schot niet trof liep de schutter zelf gevaar. Wel was het in die begintijd een ideaal wapen voor het plegen van een heimelijke moordaanslag -zo werd Willem van Oranje in 1584 te Delft doodgeschoten door Balthasar Gerards met twee pistolen-, of om mee te duelleren.
Later werden pistolen semiautomatisch, een onderscheid met revolvers die zich een aantal malen kunnen herladen dankzij een ronddraaiend mechanisme.
Constructie.
Pistolen bestaan in diverse kalibers (interne diameter van de loop); bij grotere kalibers zijn de projectielen zwaarder en bewegen ze (veelal) langzamer dan bij kleine kalibers. De meeste patronen hebben een diameter die tussen .22 en .50 inch (ca. 5,6 en 12,7 mm) in ligt. Het kaliber van 9 mm is het meest gebruikte kaliber door sportschutters, politie of militairen.
Een modern pistool bevat:
Een uitzondering hierop vormen een aantal wedstrijdpistolen waarbij de patroonhouder niet in de kolf, maar voor de trekkergroep zit (zoals bij de Walther GSP).
Laden en vuren.
Bij het laden van een pistool wordt een met patronen gevulde "patroonhouder" in het wapen geplaatst. In zo'n houder passen meerdere patronen, soms in twee rijen, en afhankelijk van het type pistool en patroonhouder kan de capaciteit variëren van vijf tot twintig of meer. Een pistool waarin een gevulde patroonhouder is geplaatst, is "halfgeladen".
Door het afvuurmechanisme te spannen wordt het pistool "geladen". Bij semiautomatische pistolen moet dit met de hand gebeuren voor het eerste schot, meestal door de "slede" (het schuivende deel van het pistool dat om de loop zit) naar achteren te trekken. Hierbij wordt de "hamer" achterover gedrukt, waar hij vastklikt. Door de slede weer los te laten wordt hij door middel van een veer automatisch naar voren geduwd, waarbij de bovenste patroon uit de patroonhouder naar de "kamer" verplaatst wordt. Het wapen is nu gereed voor gebruik.
Door de "trekker" over te halen wordt de hamer losgelaten; door een veer schiet hij krachtig naar voren en raakt de "slagpin" die achter in de slede zit. De slagpin raakt het "slaghoedje" van de patroon die zich in de kamer bevindt, waardoor de kogel afgevuurd wordt. Zolang de kogel de loop nog niet heeft verlaten duwen de verbrandingsgassen de kogel uit de loop. Tegelijkertijd drukken ze tegen de "afsluiter" (het achterste deel van de slede), waardoor de slede naar achteren beweegt, waardoor mechanisch zowel de lege huls uitgeworpen wordt als de "hamer" weer naar achteren geduwd. De slede schiet weer naar voren (door middel van de veerspanning) en neemt uit het magazijn een nieuwe patroon mee de kamer in. Dit gebeurt zeer snel, in ongeveer 1/10e seconde, en hierna is het pistool klaar om weer afgevuurd te worden.
Andere termen kunnen zijn (vooral in gebruik bij Belgische politiediensten):
Veiligheidssystemen.
Het pistool is ver ontwikkeld. Zo zijn er, in tegenstelling tot moderne revolvers, veel veiligheidssystemen ontwikkeld om te voorkomen dat een schot onbedoeld afgaat. Het pistool kan natuurlijk "halfgeladen" worden (zie boven voor de betekenis hiervan), maar dan duurt het lang om schietklaar te zijn. In noodsituaties kan dat fataal zijn. Om een pistool toch doorgeladen te kunnen dragen, maar te voorkomen dat het vuurt als de trekker overgehaald wordt, zijn er veiligheidssystemen. Er zijn er vele, en de werking kan van pistool tot pistool verschillen.
Veel veiligheidssystemen bestaan uit een hendeltje op de zijkant van het pistool, dat met de duim bediend wordt. Door het hendeltje op "veilig" te zetten, wordt meestal de trekker en/of de slagpin mechanisch geblokkeerd. Dit houdt in dat de trekker niet ingedrukt kan worden, of dat de slagpin niet naar voren kan gaan; op deze manier kan de slagpin de patroon niet bereiken, en het pistool dus niet afvuren.
Ondanks deze veiligheidssystemen gebeuren er veel ongelukken met pistolen. Veel daarvan zijn het gevolg van slechte training en/of gewoonten, al dan niet overgenomen uit Hollywoodfilms. Een voorbeeld hiervan is bij het vastpakken van een vuurwapen onmiddellijk de wijsvinger op de trekker te leggen — er hoeft dan maar het minste of geringste te gebeuren of het wapen gaat af.
Single action en double action.
Pistolen kunnen onderverdeeld worden in "single-action"- en "double-action"-modellen. Bij een single-actionpistool moet de hamer met de hand gespannen worden voordat het eerste schot kan worden gelost; bij het overhalen van de trekker slaat de hamer naar voren.
Bij een double-actionwapen wordt de hamer automatisch gespannen wanneer de trekker overgehaald wordt; de hamer slaat weer naar voren zodra hij volledig gespannen is. Bij een double-actionpistool kan men de hamer ook handmatig spannen, waardoor het wapen als single-actionpistool werkt. Het nut hiervan is dat het het schot nauwkeuriger maakt, want het overhalen van de trekker bij een double-actionpistool zorgt voor veel meer beweging van het wapen dan bij een single-actionpistool. Er bestaan ook pistolen waarbij de hamer niet met de hand gespannen kan worden en die dus altijd als double-actionwapen gebruikt moeten worden ("double action only").

</doc>
<doc id="12996" url="https://nl.wikipedia.org/wiki?curid=12996" title="Rechtspraak">
Rechtspraak

Rechtspraak of jurisprudentie is het proces waarin door een rechter een oordeel wordt gevormd over een rechtszaak. De rechter spreekt recht door een rechterlijke uitspraak te doen die bindend is voor de partijen die betrokken zijn bij de rechtszaak. In het Nederlands noemt men een dergelijke rechterlijke uitspraak een beschikking, vonnis of een arrest, afhankelijk van het rechtscollege dat de uitspraak doet.
Bron van recht.
Rechtspraak vormt samen met internationale verdragen, wetgeving in materiële zin, de wetsgeschiedenis, rechtsleer en gewoonten en gebruiken een belangrijke bron van het recht. Of de rechtspraak een bindende of gezaghebbende bron van recht is, naast wetgeving, hangt af van het desbetreffende rechtsstelsel. Zo is de rechtspraak in landen met een continentaal rechtsstelsel, zoals België, Nederland en alle andere landen van de Europese Unie, gezaghebbend wanneer het gaat om bestendige rechtspraak van de hoogste rechter in een situatie waar de wet niet duidelijk is. In common law-landen als het Verenigd Koninkrijk, de Verenigde Staten en Canada zijn uitspraken van de hoogste rechter een bindende bron van recht, meestal bekend onder de namen van de beide partijen.
In alle landen die partij zijn bij een internationaal verdrag als bijvoorbeeld het Europees Verdrag voor de Rechten van de Mens (EVRM), kunnen de uitspraken van de hoogste rechter ingesteld bij dat verdrag bindende werking hebben, ook als er in het betreffende land een continentaal rechtsstelsel geldt.
Rechtstoepassing.
Rechtspreken is het toepassen van de algemeen geldende rechtsregels in een bepaalde situatie, een bepaald geval, casus genoemd. Volgens de klassieke visie op de rechtspraak dient een rechter als volgt te werk te gaan:
Rechtsvorming.
Afhankelijk van het rechtstelsel en het in een bepaalde jurisdictie geldend recht, is rechtspreken een meer of mindere "actieve" bezigheid waarbij de rechter het recht vormgeeft. In Nederland is de rechter voor het vaststellen van de feiten en het rechtdoen op de vorderingen afhankelijk van wat partijen voordragen. In andere landen treedt de rechter zowel bij het vaststellen van de feiten (minor) als bij het vaststellen van de toepasselijke rechtsregel (maior), actief op. Zij moet de relevante feiten (de rechtsfeiten) achterhalen en zij moet de rechtsregels, door er een juridische interpretatie aan te geven, toepassen op het gegeven feitencomplex.
Er is sprake van een zekere mate van autonome rechtsvinding: de rechter laat zich bij haar beslissing leiden door haar eigen oordeel en schuift daarmee strijdige wettelijke bepalingen terzijde. Een rechter zal echter bij elke beslissing wel zo veel mogelijk pogen houvast te zoeken in het wettelijk recht. Dat houvast vindt zij in de wetgeving, daarom wordt ook wel gesproken van "rechtsvinding".
De Rechtspraak.
In Nederland is 'de Rechtspraak' een verzamelnaam naam voor alle organisaties die betrokken zijn bij de rechtspraak, zoals de rechtbanken, gerechtshoven, de Hoge Raad, het parket bij de Hoge Raad, het College van Beroep voor het bedrijfsleven, de Centrale Raad van Beroep en de Raad voor de Rechtspraak.

</doc>
<doc id="12998" url="https://nl.wikipedia.org/wiki?curid=12998" title="Indus">
Indus



</doc>
<doc id="13001" url="https://nl.wikipedia.org/wiki?curid=13001" title="Maagd (sterrenbeeld)">
Maagd (sterrenbeeld)

Maagd ("Virgo", afkorting Vir) is een sterrenbeeld aan de hemelequator, liggende tussen rechte klimming en en tussen declinatie . Het maakt deel uit van de ecliptica en is dus ook een teken van de dierenriem, de zon staat hier elk jaar van 16 september tot 31 oktober. 
Beste moment voor observatie.
De verschillende sterrenbeelden zijn slechts waarneembaar wanneer ze vanaf de Aarde gezien niet in dezelfde richting staan als de Zon. Omdat de Aarde in een jaar rond de Zon reist is er voor elk sterrenbeeld dus een periode waarin het beter kan worden waargenomen. Maagd is na Waterslang het grootste sterrenbeeld maar kan toch vrij moeilijk te herkennen zijn doordat er behalve Spica maar weinig heldere sterren deel van uitmaken. In het algemeen is voor de meeste waarnemers de beste periode voor observatie april tot juni. De beste tijd om deze sterrengroep te zien is eind mei omstreeks negen uur 's avonds.

</doc>
<doc id="13002" url="https://nl.wikipedia.org/wiki?curid=13002" title="Tafelberg (sterrenbeeld)">
Tafelberg (sterrenbeeld)

Tafelberg ("Mensa", afkorting Men) is een zwak sterrenbeeld aan de zuiderhemel tussen rechte klimming 3u20m en 7u37m en tussen declinatie −70° en −85°. Het is vanaf de breedte van de Benelux niet te zien.
Het sterrenbeeld werd in 1752 ingevoerd door Lacaille. De oorspronkelijke benaming was "Mons Mensae", vernoemd naar de plaats waar Lacaille zijn waarnemingen verrichtte. Ook de benaming "Mons Tabulatus" werd vroeger gebruikt.
Sterren.
Het sterrenbeeld heeft geen heldere sterren, de helderste is "alpha Mensae" met slechts magnitude 5,09.
Wat is er verder te zien ?
In Tafelberg ligt een deel van de Grote Magelhaense Wolk (LMC).

</doc>
<doc id="13003" url="https://nl.wikipedia.org/wiki?curid=13003" title="Vlieg (sterrenbeeld)">
Vlieg (sterrenbeeld)

Vlieg ("Musca", afkorting Mus) is een sterrenbeeld aan de zuiderhemel, liggende tussen rechte klimming 11u17m en 13u46m en tussen declinatie −64° en −75°. Het sterrenbeeld, dat vanaf de breedte van de Benelux niet te zien is, werd in 1597 (of 1598) geïntroduceerd door Petrus Plancius, uitgaande van waarnemingen door de zeevaarders Pieter Dircksz Keyser en Frederik de Houtman.
Telescopisch waarneembare objecten.
New General Catalogue (NGC).
NGC 4071, NGC 4372, NGC 4463, NGC 4815, NGC 4833, NGC 5189
Index Catalogue (IC).
IC 2966, IC 2980, IC 4191

</doc>
<doc id="13004" url="https://nl.wikipedia.org/wiki?curid=13004" title="Telescoop (sterrenbeeld)">
Telescoop (sterrenbeeld)

Telescoop ("Telescopium", afkorting Tel) is een onopvallend sterrenbeeld aan de zuiderhemel liggende tussen rechte klimming 18u06m en 20u26m en tussen declinatie −45° en −57°. Het sterrenbeeld Telescoop is vanaf de breedte van de Benelux niet te zien.
Het sterrenbeeld werd in 1752 ingevoerd door Lacaille. Ook de benaming "Tubus astronomicus" werd vroeger gebruikt.
Sterren.
Het sterrenbeeld heeft geen heldere sterren of sterren met een naam, de helderste, "alpha Telescopii", heeft magnitude 3,51.
Wat is er verder te zien?
NGC 6861 is een elliptisch sterrenstelsel dat werd ontdekt door de Britse astronoom John Herschel.
Begrenzing.
Van de door Eugène Delporte en de Internationale Astronomische Unie (IAU) vastgelegde begrenzingen rond de 88 erkende sterrenbeelden heeft de begrenzing rond het sterrenbeeld Telescoop de eenvoudigste en geometrisch meest herkenbare vorm. Delporte koos voor de begrenzing bestaande uit slechts 4 zijden. Dit soort begrenzing is echter ook te zien rond de sterrenbeelden Grote Hond, Kameleon, Microscoop, Schild, Sextant, Vliegende Vis, Zuiderkroon, Zuiderkruis en Zuidervis.

</doc>
<doc id="13005" url="https://nl.wikipedia.org/wiki?curid=13005" title="Toekan (sterrenbeeld)">
Toekan (sterrenbeeld)

Toekan ("Tucana", afkorting Tuc) is een sterrenbeeld aan de zuiderhemel, liggende tussen rechte klimming 22u05m en 1u22m en tussen declinatie −57° en −76°. Het is vanaf de breedte van de Benelux niet te zien. Het sterrenbeeld werd in 1597 (of 1598) geïntroduceerd door Petrus Plancius, uitgaande van waarnemingen door de zeevaarders Pieter Dircksz Keyser en Frederik de Houtman.
Sterren.
Het sterrenbeeld kent geen sterren met een naam, de helderste ster, "alpha Tucanae" (α Tuc), heeft magnitude 2,86. Zij bestaat uit een dubbelster met twee componenten die zelf ook weer dubbelsterren vormen.
Wat is er verder te zien?
Toekan bevat de Kleine Magelhaense Wolk (SMC, NGC 292), net ten noorden hiervan staat de bolvormige sterrenhoop NGC 362. Daarnaast staat de heldere bolvormige sterrenhoop "47 Tucanae" (NGC 104). Deze bolhoop is net als "Omega Centauri" zo helder dat hij oorspronkelijk als ster werd geclassificeerd.

</doc>
<doc id="13006" url="https://nl.wikipedia.org/wiki?curid=13006" title="Noorderkroon">
Noorderkroon

Noorderkroon ("Corona Borealis", afkorting CrB) is een klein sterrenbeeld aan de noorderhemel, liggende tussen rechte klimming 15u14m en 16u22m en tussen declinatie +26° en +40°.
Sterrenstelsels in Noorderkroon.
New General Catalogue (NGC).
NGC 5924, NGC 5958, NGC 5961, NGC 5974, NGC 6001, NGC 6002, NGC 6016, NGC 6038, NGC 6069, NGC 6076-1, NGC 6076-2, NGC 6077, NGC 6085, NGC 6086, NGC 6089-1, NGC 6089-2, NGC 6092, NGC 6096, NGC 6097, NGC 6102, NGC 6103, NGC 6104, NGC 6105, NGC 6107, NGC 6108, NGC 6109, NGC 6110, NGC 6112, NGC 6114, NGC 6116, NGC 6117, NGC 6119, NGC 6120, NGC 6122, NGC 6126, NGC 6129, NGC 6131, NGC 6137, NGC 6142
Index Catalogue (IC / I).
Deze extragalactische stelsels, opgenomen in de Index Catalogue, zijn, op twee na, allemaal ontdekt door de Franse astronoom Stephane Javelle. IC 1208 werd ontdekt door S.W. Burnham, IC 4587 door E.E. Barnard.
IC 1138, IC 1166, IC 1208, IC 4539, IC 4546, IC 4547, IC 4548, IC 4568, IC 4569, IC 4570, IC 4572, IC 4574, IC 4580, IC 4581, IC 4582, IC 4587, IC 4590

</doc>
<doc id="13007" url="https://nl.wikipedia.org/wiki?curid=13007" title="Net (sterrenbeeld)">
Net (sterrenbeeld)

Net ("Reticulum", afkorting Ret) is een klein sterrenbeeld aan de zuidelijke hemelkoepel, liggende tussen rechte klimming 3u14m en 4u35m en tussen declinatie
−53° en −67°. Het is vanaf de breedte van de Benelux niet te zien.
Het sterrenbeeld werd in 1752 ingevoerd door Lacaille. De oorspronkelijke benaming was "Reticulus Rhomboidalis" (= "Ruitvormig Net") en was vernoemd naar de ruitvormige meetraam die Lacaille bij zijn stermetingen gebruikte.
Sterren.
Het sterrenbeeld heeft geen heldere sterren, de helderste, "alpha Reticuli", heeft magnitude 3,35.
Telescopisch waarneembare objecten.
Naast de hieronder genoemde sterrenstelsels bevindt zich in het sterrenbeeld Net ook een cluster, genaamd Abell 3266.
New General Catalogue (NGC).
NGC 1313, NGC 1313A, NGC 1463, NGC 1490, NGC 1503, NGC 1526, NGC 1529, NGC 1534, NGC 1536, NGC 1543, NGC 1559, NGC 1574
Index Catalogue (IC).
IC 1955, IC 1960, IC 1964, IC 1965, IC 1979, IC 1980, IC 1982, IC 1987, IC 1996, IC 1997, IC 1999, IC 2010, IC 2011, IC 2012, IC 2014, IC 2017, IC 2020, IC 2022, IC 2024, IC 2025, IC 2034, IC 2037, IC 2049, IC 2056, IC 2060

</doc>
<doc id="13008" url="https://nl.wikipedia.org/wiki?curid=13008" title="Octant (sterrenbeeld)">
Octant (sterrenbeeld)

Octant ("Octans", afkorting Oct) is een zwak sterrenbeeld aan de zuiderhemel, dat de zuidelijke hemelpool bevat. Het ligt tussen declinatie −75° en −90°.
Het sterrenbeeld werd in 1752 ingevoerd door Lacaille. De oorspronkelijke benaming was "Octans Reflectionis" (= "Reflectie-octant").
Sterren.
Het sterrenbeeld heeft geen heldere sterren, de helderste, "nu Octantis" heeft magnitude 3,76. De zwakke ster "sigma Octantis" staat dicht bij de zuidelijke hemelpool. Deze ster wordt ook wel "Polaris Australis" genoemd, "Zuidelijke Poolster". Ze is met een magnitude 5,47 echter nauwelijks met het blote oog te zien.
Telescopisch waarneembare objecten.
New General Catalogue (NGC).
NGC 2573, NGC 2573A, NGC 2573B, NGC 6438, NGC 6438A, NGC 6557, NGC 6920, NGC 7095, NGC 7098, NGC 7637
Index Catalogue (IC).
IC 4333, IC 4864, IC 4912, IC 4928, IC 5022, IC 5025, IC 5026, IC 5040

</doc>
<doc id="13009" url="https://nl.wikipedia.org/wiki?curid=13009" title="Slangendrager">
Slangendrager

Slangendrager ("Ophiuchus", afkorting Oph) is een sterrenbeeld aan de hemelequator, liggende tussen rechte klimming en en declinatie .
Hoewel de ecliptica door Ophiuchus loopt, behoort het niet tot de dierenriem; het teken wordt wel in de vedische astrologie gebruikt. Daarom wordt het weleens het 13e teken genoemd. De zon doorloopt Ophiuchus elk jaar van 29 november tot 17 december.
Telescopisch waarneembare objecten.
New General Catalogue (NGC).
NGC 6059, NGC 6171, NGC 6218, NGC 6220, NGC 6234, NGC 6235, NGC 6240, NGC 6254, NGC 6266, NGC 6273, NGC 6280-1, NGC 6280-2, NGC 6284, NGC 6287, NGC 6293, NGC 6294, NGC 6296, NGC 6304, NGC 6309, NGC 6316, NGC 6325, NGC 6333, NGC 6342, NGC 6355, NGC 6356, NGC 6360, NGC 6366, NGC 6368, NGC 6369, NGC 6378, NGC 6384, NGC 6401, NGC 6402, NGC 6413, NGC 6426, NGC 6481, NGC 6509, NGC 6517, NGC 6525, NGC 6570, NGC 6572, NGC 6615, NGC 6633
Index Catalogue (IC).
IC 1242, IC 1243, IC 1247, IC 1255, IC 1257, IC 4589, IC 4603, IC 4604, IC 4622, IC 4625, IC 4626, IC 4627, IC 4629, IC 4634, IC 4657, IC 4659, IC 4665, IC 4675, IC 4676, IC 4688, IC 4691

</doc>
<doc id="13010" url="https://nl.wikipedia.org/wiki?curid=13010" title="Orion (sterrenbeeld)">
Orion (sterrenbeeld)

Orion (afkorting Ori) is een opvallend sterrenbeeld aan de hemelequator, liggende tussen rechte klimming en en tussen declinatie −11° en +23°. In de Griekse mythologie was "Orion" een jager die de Plejaden achtervolgde. Hij werd door Artemis per ongeluk gedood en daarna tot sterrenbeeld verheven. In de Egyptische mythologie was Orion de god Osiris, verbeeld als een man die vertwijfeld achterom kijkt. Nadat hij is vermoord door zijn jaloerse broer Seth, vormde zijn lichaamsvocht eind juli de Nijlvloed. Isis, de weduwe van Orion is wanhopig naar het lijk van haar man op zoek en volgt hem op de voet als Sirius, de "Hondsster".
Orion is in december duidelijk te herkennen bij een heldere hemel. Hij lijkt op een zandloper met in het noordoosten de heldere ster Betelgeuze, een rode superreus, noordwest Bellatrix, zuidwest Rigel, een blauwe superreus en tevens de helderste ster van Orion, en zuidoost Saiph. In het midden lopen de drie vrijwel even heldere sterren Alnitak, Alnilam en Mintaka (ζ, ε en δ Orionis) schuin als een riem naar het noordwesten. Samen worden ze daarom de Gordel van Orion, Driekoningen of Jakobsstaf genoemd. Aan de gordel hangt zijn zwaard, de nevel M42, met de sterren Hatysa en Mizan Batil I (44 en 42 Orionis). Ten zuidoosten van Orion bevindt zich Sirius, iets onder de verlengde lijn door de riem. Sirius is na de zon de helderste ster aan de hemel en maakt deel uit van het sterrenbeeld "Canis Major", de grote jachthond van Orion. Mintaka ligt vrijwel op de hemelequator.
Telescopisch waarneembare objecten in Orion.
Onderstaande hemellichamen in Orion zijn opgenomen in de New General Catalogue en Indexcatalogus.
New General Catalogue (NGC).
NGC 1661, NGC 1662, NGC 1663, NGC 1670, NGC 1671, NGC 1678, NGC 1682, NGC 1683, NGC 1684, NGC 1685, NGC 1690, NGC 1691, NGC 1707, NGC 1709, NGC 1713, NGC 1717, NGC 1719, NGC 1729, NGC 1740, NGC 1742, NGC 1753, NGC 1762, NGC 1788, NGC 1819, NGC 1843, NGC 1875, NGC 1908, NGC 1909 (NGC 1909 is een onbestaand object in Orion dat ooit werd verward met het object IC 2118 in het naburige sterrenbeeld Eridanus), NGC 1924, NGC 1927, NGC 1973, NGC 1975, NGC 1976, NGC 1977, NGC 1980, NGC 1981, NGC 1982, NGC 1990, NGC 1999, NGC 2022, NGC 2023, NGC 2024, NGC 2039, NGC 2054, NGC 2063, NGC 2064, NGC 2067, NGC 2068, NGC 2071, NGC 2110, NGC 2112, NGC 2119, NGC 2141, NGC 2143, NGC 2163, NGC 2169, NGC 2174, NGC 2175, NGC 2175S, NGC 2180, NGC 2184, NGC 2186, NGC 2189, NGC 2194, NGC 2195, NGC 2198, NGC 2202
Indexcatalogus (IC).
IC 392, IC 395, IC 404, IC 409, IC 412 (= IC 2123), IC 413 (= IC 2124), IC 414, IC 420, IC 421, IC 423, IC 424, IC 426, IC 427, IC 428, IC 429, IC 430, IC 431, IC 432, IC 434, IC 435, IC 2107 (= NGC 1707), IC 2109, IC 2110, IC 2112, IC 2123 (= IC 412), IC 2124 (= IC 413), IC 2159, IC 2162, IC 2093

</doc>
<doc id="13011" url="https://nl.wikipedia.org/wiki?curid=13011" title="Passer (sterrenbeeld)">
Passer (sterrenbeeld)

Passer ("Circinus", afkorting Cir) is een klein sterrenbeeld aan de zuidelijke hemelkoepel, liggende tussen rechte klimming 13u35m en 15u26m en tussen declinatie −54° en −70°. Het is vanaf de breedte van de Benelux niet te zien.
Het sterrenbeeld werd in 1752 ingevoerd door Lacaille.
Sterren.
Het sterrenbeeld bevat geen heldere sterren, de helderste, "alpha Circini", heeft magnitude 3,19.
Telescopisch waarneembare objecten in het sterrenbeeld Passer, opgenomen in de New General Catalogue (NGC).
NGC 5288, NGC 5315, NGC 5359, NGC 5715, NGC 5823
Wat is er verder te zien?
Niet met het blote oog te zien is Circinus X-1, een sterke bron van röntgenstraling. X-1 is een dubbelster die bestaat uit een normale hoofdreeksster en een zwaar maar compact object, waarschijnlijk een zwart gat. De materie die van de normale ster in het zwarte gat gezogen wordt is de oorzaak van de röntgenstraling.

</doc>
<doc id="13012" url="https://nl.wikipedia.org/wiki?curid=13012" title="Innocentius VIII">
Innocentius VIII



</doc>
<doc id="13013" url="https://nl.wikipedia.org/wiki?curid=13013" title="469 v.Chr.">
469 v.Chr.

Het jaar 469 v.Chr. is een jaartal volgens de christelijke jaartelling.

</doc>
<doc id="13014" url="https://nl.wikipedia.org/wiki?curid=13014" title="Onder de Wankh">
Onder de Wankh



</doc>
<doc id="13015" url="https://nl.wikipedia.org/wiki?curid=13015" title="427 v.Chr.">
427 v.Chr.

Het jaar 427 v.Chr. is een jaartal volgens de christelijke jaartelling. 

</doc>
<doc id="13016" url="https://nl.wikipedia.org/wiki?curid=13016" title="347 v.Chr.">
347 v.Chr.

Het jaar 347 v.Chr. is een jaartal volgens de christelijke jaartelling. 

</doc>
<doc id="13017" url="https://nl.wikipedia.org/wiki?curid=13017" title="909">
909

Het jaar 909 is het 9e jaar in de 10e eeuw volgens de christelijke jaartelling.

</doc>
<doc id="13018" url="https://nl.wikipedia.org/wiki?curid=13018" title="918">
918

Het jaar 918 is het 18e jaar in de 10e eeuw volgens de christelijke jaartelling.

</doc>
<doc id="13019" url="https://nl.wikipedia.org/wiki?curid=13019" title="910">
910

Het jaar 910 is het 10e jaar in de 10e eeuw volgens de christelijke jaartelling.

</doc>
<doc id="13020" url="https://nl.wikipedia.org/wiki?curid=13020" title="911">
911

Het jaar 911 is het 11e jaar in de 10e eeuw volgens de christelijke jaartelling.

</doc>
<doc id="13021" url="https://nl.wikipedia.org/wiki?curid=13021" title="Fulco van Reims">
Fulco van Reims

Fulco of Fulk van Reims (? – 17 juni 900) was aartsbisschop van Reims (882-900) en aartskanselier van West-Francië (898-900). Hij speelde een belangrijke rol in de restauratie van het Karolingische Huis in West-Francië. 
Na de afzetting van Karel de Dikke liet Fulco in 888 zijn verwant Guido III van Spoleto te Langres tot koning kronen, maar deze kon zich niet doorzetten. Fulco bestreed de aanspraken van Odo van Parijs en kroonde in 893 Karel de Eenvoudige, die hem na Odo's dood aanstelde tot aartskanselier. Hij was er debet aan dat Karel benoorden de Loire weer aardig veel gezag kon uitoefenen. Bij sommige leenmannen was hij daarom niet zo geliefd.
Hij werd in 900 vermoord door toedoen van graaf Boudewijn II van Vlaanderen. Boudewijn had zich meester gemaakt van de abdij van Sint-Vaast maar zag zich tegengewerkt doordat Fulco met deze abdij werd beleend. Hij stuurde zijn aanhanger Winemar om Fulco er met gunsten van te overtuigen het leen niet te aanvaarden. Toen deze het voorstel in niet mis te verstane bewoordingen afwees, overviel Winemar hem in een bos op de terugweg van de koninklijke palts in Compiègne. De moord wordt verhaald door Regino van Prüm.

</doc>
<doc id="13023" url="https://nl.wikipedia.org/wiki?curid=13023" title="Zirkoon (mineraal)">
Zirkoon (mineraal)

Het mineraal zirkoon is een zirkonium-silicaat met de molecuulformule ZrSiO4. Het is een nesosilicaat, in dit geval een verbinding van een nesosilicaat met zirkonium.
Naam.
De naam zirkoon is te herleiden tot het Perzische "zargūn", dat goudkleurig betekent. Het is via onder meer het Arabisch en het Frans in het Nederlands terechtgekomen. Het woord jargon, waar men lichte zirkonen mee aanduidt, gaat terug op hetzelfde Perzische woord. Gele zirkoon wordt hyacint genoemd.
Eigenschappen.
De natuurlijke kleur van zirkoon varieert van kleurloos, goudgeel en rood tot bruin. Zirkoon moet niet worden verward met de synthetische edelsteen kubisch zirkonia, die een geliefde imitatie van diamant is.
Datering.
Zirkonen kunnen zich sinds het ontstaan van de radiometrische datering in een bijzondere belangstelling van geologen verheugen. Zirkonen bevatten in het algemeen kleine hoeveelheden radioactieve isotopen 235U, 238U en 232Th, van 10 ppm tot 5 massaprocent. Al deze isotopen vervallen op den duur tot een isotoop van lood. Door de verhouding uranium/lood of thorium/lood te bepalen van de desbetreffende isotopen kan men de kristallisatietijd van het kristal bepalen en daarmee de ouderdom van het gesteente waarin het zich bevindt.
Zirkonen zijn bijzonder goed bestand tegen verwering en zelfs extreme metamorfose, zij kunnen zelfs informatie over dit soort gebeurtenissen in hun isotopenverhoudingen vastleggen.
Voorkomen.
Zirkoon is een opmerkelijk mineraal dat overal in de aardkorst voorkomt. Het wordt primair aangetroffen in dieptegesteente, als vroeg kristallisatie-product, en in metamorf gesteente, als product van rekristallisatie. In sedimentaire gesteenten vindt men dendritische zirkonen, die door de erosie van getransporteerde en afgezette kristallen worden gevormd. De doorsnee grootte van zirkoon ligt tussen 100 - 300 μm, in graniet bijvoorbeeld, maar zo nu en dan worden exemplaren aangetroffen van enige centimeters, vooral in pegmatieten.
De oudste mineralen die tot nog toe op aarde zijn gevonden, zijn zirkonen uit de Jack Hills in het westen van Australië met een ouderdom van 4,404 Ga. Er zijn afzettingen van zware mineralen waarin zirkoon soms in lagen als voornaamste gesteente voorkomt. Dit soort afzettingen worden aangetroffen in India, de Verenigde Staten, Australië, Sri Lanka en Zuid-Afrika.
Zirkoon is een van de 'negen edelstenen' in de Thaise Orde van de Negen Edelstenen.
Zirkoon komt in de zand-fractie voor van riviersediment in Nederland uit het Kwartair. In de zware-mineraalanalyse zoals dat in Nederland bij de Rijks Geologische Dienst gedurende de tweede helft van de twintigste eeuw plaatsvond, wordt het mineraal bij de stabiele groep ingedeeld. Vooral in maas-zanden komt zirkoon relatief veel voor.
Industriële toepassing.
Zirkonen worden commercieel gewonnen voor de winning van het metaal zirkonium. Zirkoon heeft een hoge brekingsindex van 1,95. Die van diamant is ter vergelijking 2,4, van zirkonia 2,2 en van kwarts 1,5. Grotere exemplaren zijn gezocht, omdat het halfedelsteen zijn. Door een hittebehandeling kunnen bruine en troebele zirkonen een kleurverandering ondergaan. Zo ontstaan kleurloze, blauwe of goudgele stenen.

</doc>
<doc id="13026" url="https://nl.wikipedia.org/wiki?curid=13026" title="Bootes">
Bootes



</doc>
<doc id="13028" url="https://nl.wikipedia.org/wiki?curid=13028" title="Noorder kroon">
Noorder kroon



</doc>
<doc id="13029" url="https://nl.wikipedia.org/wiki?curid=13029" title="Laurens Jan Brinkhorst">
Laurens Jan Brinkhorst

Laurens Jan Brinkhorst (Zwolle, 18 maart 1937) is een Nederlands voormalig politicus van de Democraten 66 (D66), oud-diplomaat en jurist. Brinkhorst was partijleider van D'66 in 1982. Hij was van 1973 tot 1977 staatssecretaris van Buitenlandse Zaken in het kabinet-Den Uyl, van 1977 tot 1982 lid van de Tweede Kamer, waarbij hij van 1981 tot 1982 fractievoorzitter van D'66 was. Van 1982 tot 1987 was hij Europees ambassadeur naar Japan. Brinkhorst was van 1994 tot 1999 lid van het Europees Parlement. Van 1999 tot 2002 was hij minister van Landbouw, Natuurbeheer en Visserij in het kabinet-Kok II, van 2003 tot 2006 minister van Economische Zaken in het kabinet-Balkenende II, en van 2005 tot 2006 kortstondig vicepremier in datzelfde kabinet.
Levensloop.
Zijn ouders waren Marius Jacobus Brinkhorst (1902–1943) en Françoise Laurence Wilhelmina Holboom (1901–1981).
Opleiding.
Na het behalen van het diploma gymnasium-B aan Christelijk Gymnasium Sorghvliet in Den Haag studeerde hij rechten aan de Rijksuniversiteit Leiden (doctoraalexamen 1959). Vervolgens behaalde hij in 1961 zijn MA in Public Law and Government aan de Columbia-universiteit te New York.
Juridische werkzaamheden.
Na zijn studie werkte hij bij het advocatenkantoor Shearman &amp; Sterling in New York. Vanaf 1962 was hij werkzaam bij het Europa-Instituut van de Rijksuniversiteit Leiden, waar hij vanaf 1965 tevens lector recht der internationale organisaties was; per datzelfde jaar werd hij directeur van het instituut, na de benoeming van Ivo Samkalden tot minister van Justitie. Van 1967 tot 1973 was hij hoogleraar Europees recht aan de Rijksuniversiteit Groningen op de eerste leerstoel in dat vakgebied in Nederland; hij werd als directeur van het Leidse Europa Instituut opgevolgd door de diplomaat Herman Hendrik Maas.
Politieke werkzaamheden.
Van 1970 tot 1971 was Brinkhorst namens D'66 lid van de Provinciale Staten van Groningen. Van 11 mei 1973 tot 8 september 1977 was hij staatssecretaris van Buitenlandse Zaken, belast met Europese Zaken in het kabinet-Den Uyl. Van 1977 tot 1982 was hij voor D'66 lid van de Tweede Kamer der Staten-Generaal, in 1981/1982 ook als fractievoorzitter.
Europese werkzaamheden.
In 1982 werd Brinkhorst benoemd tot hoofd van de delegatie van de Commissie van de Europese Gemeenschappen te Japan. Vanaf 1987 was hij directeur-generaal voor Milieuzaken, Consumentenbelangen en Nucleaire Veiligheid - vanaf 1989 voor Milieuzaken en Nucleaire Veiligheid - bij de Commissie van de Europese Gemeenschappen.
Aftreden als minister.
In april 2006 besliste de Tweede Kamer over het al dan niet laten deelnemen van Nederlandse militairen aan een missie in de Afghaanse provincie Uruzgan. Brinkhorst dreigde met aftreden als de fractie van D66 tegen de missie zou stemmen, wat tot een kabinetscrisis zou hebben geleid. Hij zou letterlijk "Ik zeg mijn lidmaatschap op en sleur jullie mee in mijn val" hebben gezegd.&lt;br&gt;
Op 29 juni 2006 trok de Tweede Kamerfractie van D66 alsnog de steun aan het kabinet-Balkenende II in, door haar blijvende onvrede met het vreemdelingenbeleid van minister Rita Verdonk, culminerend in de onduidelijkheid met betrekking tot de verblijfsstatus en nationaliteit van Ayaan Hirsi Ali. De koningin verleende Brinkhorst op 3 juli 2006 op de meest eervolle wijze ontslag, nadat Brinkhorst samen met de andere twee bewindslieden van D66, minister Alexander Pechtold en staatssecretaris Medy van der Laan, daartoe een verzoek had ingediend.
Verdere personalia.
Met ingang van 1 november 2006 werd Brinkhorst hoogleraar Internationaal en Europees recht en bestuur aan de Universiteit Leiden. Hierbij ging hij tevens het College van Bestuur adviseren over internationale relaties.
Hij is lid van de raad van advies van The Rights Forum.
Brinkhorst is getrouwd met Jantien Heringa met wie hij een zoon en een dochter heeft. De laatste (Laurentien) trouwde in 2001 met prins Constantijn der Nederlanden.
Opvallende uitspraken.
Van Brinkhorst werden regelmatig uitspraken opgetekend die als kwetsend of denigrerend worden ervaren, met name over boeren. In 2001 gaf hij in het blad Opzij zelfs toe dat hij graag provoceert. Zo zei Brinkhorst tijdens de MKZ-crisis van 2001 dat de getroffen boeren krokodillentranen huilden. Over de twijfel die er heerste in Kootwijkerbroek over de besmetting met MKZ zei hij: 'Zolang Onze Lieve Heer zelf niet heeft gesproken, is er kennelijk geen MKZ. Ik denk dat men daarop nog lang zal kunnen wachten.'
In dagblad "de Volkskrant" merkte hij op dat boeren verwend zijn, omdat ze "veertig jaar lang aan de subsidietrog hebben gelegen" en "Boeren willen als ondernemer door het leven gaan, maar als ambtenaar worden betaald". Een aantal boerenleiders noemde hij "valse profeten en rattenvangers van Hamelen". In een in 2020 uitgezonden interview zei hij over de inwoners van Kootwijkerbroek 'Ik denk ook niet dat heel veel mensen in Kootwijkerbroek het prettig vinden om te zien dat ik nog steeds springlevend ben'.
Over de film "Submission" zei Brinkhorst in 2004 'Je weet wat er gebeurt als je in een munitiemagazijn een sigaret opsteekt'. Een jaar later zei hij over de mogelijkheid dat de Nederlandse bevolking tegen de Europese grondwet zou stemmen: 'Op den duur gaat in Nederland dan het licht uit en dan zetten we ons land op slot'.

</doc>
<doc id="13030" url="https://nl.wikipedia.org/wiki?curid=13030" title="Jeff Buckley">
Jeff Buckley

Jeffrey Scott Buckley (Anaheim, 17 november 1966 – Memphis (Tennessee), 29 mei 1997) was een Amerikaans singer-songwriter en gitarist.
Jeugd.
Buckley werd geboren in Californië en kwam uit een muzikale familie. Zijn vader was de singer-songwriter Tim Buckley, die een aantal folk- en jazzalbums uitgebracht heeft aan het eind van de jaren zestig, begin van de jaren zeventig. Jeff Buckley heeft zijn vader nauwelijks gekend. Tot zijn achtste jaar was zijn naam Scott(y) Moorhead, naar zijn stiefvader. Na een ontmoeting met zijn vader was hij zodanig onder de indruk, dat hij bij zijn geboortenaam, Jeff Scott Buckley, genoemd wilde worden. Buckley sr. stierf in 1975 aan een dodelijke cocktail van heroïne en morfine. De moeder van Buckley had een meer klassieke muzikale achtergrond (piano en cello). Buckley verhuisde in zijn jeugd ongeveer elk jaar een keer. Hij leerde zingen en gitaarspelen en verliet het ouderlijk huis op zijn zeventiende. Hij keerde terug naar Los Angeles om met musiceren in zijn levensonderhoud te voorzien.
Sin-é.
Begin jaren negentig verhuisde Buckley naar New York. Daar leerde hij Gary Lucas kennen, met wie hij enige tijd samenwerkte. Zij traden onder de naam Gods and Monsters op in St. Ann's Church, New York, waar later ook een huldiging ter ere van zijn vader plaatsvond. Buckley trad ergens halverwege op. De platenindustrie wist dat hij "de zoon van" was, maar niet meer dan dat. Hij maakte een verpletterende indruk op de platenbonzen (ook door de gelijkenis met zijn vader) en vertrok met een broekzak vol visitekaartjes. Om zijn muziek ten gehore te brengen speelde hij geregeld in kleine zalen en kroegen. Sin-é was een van zijn favoriete kroegen, waar hij geregeld in zijn eentje met stem en gitaar de zaal betoverde. Tijdens deze optredens werden opnames gemaakt. Enkele daarvan resulteerden in 1994 in de uitgave van zijn eerste minilivealbum "Live at Sin-é". Dit album met deels eigen composities en deels covers (waaronder een nummer van Van Morrison), weerspiegelt de manier waarop Jeff Buckley zijn muziek beleefde. De aandacht van de muziekindustrie was getrokken.
Grace.
In hetzelfde jaar als "Live at Sin-é", 1994, verscheen "Grace", een album dat voortborduurde op het minialbum, maar waarop hij in plaats van solo met een band speelde. Er staan eigen composities op, aangevuld met enkele covers (o.a. van Leonard Cohen) die op geheel eigen wijze door Buckley werden vertolkt. Het album werd goed ontvangen door het publiek, maar de stijl van de muziek stond een grote doorbraak in de weg. In de twee jaar daarna toerde Buckley de wereld rond.
Overlijden.
Na alle optredens volgend op het album "Grace" werd het in 1997 tijd voor een nieuw album. Nummers die op tournee geschreven waren, werden uitgewerkt, en in mei ging hij met zijn band de studio in. Buckley was toen al verhuisd naar het shotgun house in Tennessee waar hij kort ervoor zijn oog op had laten vallen. De eerste opnames verliepen stroef en Buckley laste een korte pauze in. Eind mei was het moment daar om de nummers definitief op te nemen. Buckley liet de rest van de band naar Memphis komen, waar de opnames zouden plaatsvinden. Op de middag van 29 mei ging hij met een vriend in de Wolf River Marina in Memphis (Tennessee) een korte duik nemen voordat hij naar de studio zou gaan. De vriend verplaatste de radio die aan de rand van de rivier stond vanwege een golf die door een boot veroorzaakt werd en toen hij omkeek, bleek Buckley verdwenen. Waarschijnlijk verdronk hij door een gevaarlijke onderstroom.
Zijn lichaam werd, ondanks zoekacties, pas een week later door een toerist op een boot teruggevonden en aan land gebracht. Er werd over gespeculeerd dat Buckley zelfmoord gepleegd zou hebben, omdat hij zijn zware laarzen nog aangehad zou hebben tijdens het zwemmen. De autopsie heeft uitgewezen dat hij geen illegale drugs heeft genomen voor hij ging zwemmen en dat een overdosis dus uitgesloten kon worden als doodsoorzaak.
In de biografie "Dream Brother", over hem en zijn vader, staat dat Buckley jr. de avond voor zijn dood heeft toegegeven dat hij aan manische depressie leed.
Ten tijde van zijn overlijden was Buckley verloofd met Joan Wasser, die later albums zou opnemen onder de artiestennaam Joan As Police Woman.
Latere platen.
Postuum verschenen er nog verschillende platen. Hoofdzakelijk livemateriaal en eveneens onafgemaakte opnamen (sketches) voor een nieuw album.

</doc>
<doc id="13032" url="https://nl.wikipedia.org/wiki?curid=13032" title="Beurskrach">
Beurskrach

Een beurskrach of beurscrash is een plotselinge sterke schoksgewijze daling van de koersen van een aanzienlijk deel van de aandelen op de effectenbeurs.
Een beurskrach is wat anders dan een zogeheten bearmarkt, waarbij koersen over langere tijd gestaag dalen. Een beurskrach is een kwestie van dagen, terwijl een dalende markt lang aan kan houden. Een markt waarbij de prijzen langzaam steeds verder dalen zonder grote schokken noemt men ook wel een "sluipcrash". Doordat de twee bekendste gevallen van een beurskrach plaatsvonden in de maand oktober associeert men in beurskringen deze maand nog steeds met crashes. Er is geen duidelijke kwantitatieve definitie voor het onderscheid van een krach en een gewone beursdaling. Men gaat uit van een daling van tien procent of meer in een paar dagen, waarbij er daarnaast sprake is van paniek. Een krach hoeft niet plaats te vinden in een bearmarkt: de krach van 1987 vond plaats in een opgaande markt. De grote daling van de Japanse markt in de jaren negentig verliep daarentegen zonder enige afzonderlijke krach.
1637.
Tulpenmanie was een hausse in de tulpenhandel in Holland en Utrecht die rond 1634 opkwam en waaraan begin februari 1637 een abrupt einde kwam. De tulpenmanie is een vroege bubbel (speculatiegolf) in de wereldgeschiedenis, waarnaar historici en economen al 100 jaar onderzoek hebben gedaan.
1773.
Krach op de Koopmansbeurs in Amsterdam door economische recessie. Veel plantages in Suriname gingen hierdoor failliet. Daardoor ging de koopkracht van de mensen ook naar beneden in die tijd.
1873.
Krach op de beurs van Berlijn vanwege niet ingeloste verwachtingen omtrent Duitse koloniale aspiraties en een (mislukte) moordaanslag op kanselier Bismarck.
1882.
Krach op de beurs van Parijs. Het debacle van de bank "Union générale" vormde de aanleiding. Er volgde in Frankrijk een recessie, die tot het einde van het decennium heeft geduurd.
1929.
De beurskrach van 1929 in New York (donderdag 24 oktober 1929, Zwarte Donderdag) was de eerste beurskrach met wereldwijde gevolgen.
1987.
Nadat in 1986 wereldwijd de kapitaalmarktrente samen met de aandelenkoersen sterk opliep ontstond er halverwege oktober 1987 een sterke daling op de beurzen.
Nadat in het weekend van 17 en 18 oktober de Amerikaanse minister James Baker zich kritisch over het economische beleid van de Duitsers uitliet, trad een sterke daling van de koersen op.
Op maandag 19 oktober opende de Dow Jones 200 punten lager op een niveau van 2040 punten en sloot de dag af met een recordverlies van 508 punten op 1.738,42 oftewel een daling van 22,6%. De Federal Reserve verlaagde de korte rente, en ook de lange rente die de dagen voor de crash tot boven 10% was gestegen daalt weer onder dit niveau. De volgende dag daalde de Nikkei-index (Tokio) met 15% tot een niveau van 21.911 punten.
2008.
In 2008 kelderden de effectenbeurzen wereldwijd door de gevolgen van de kredietcrisis die zijn oorsprong had in de crisis op de Amerikaanse huizenmarkt vanaf de zomer van 2007. Een aantal Amerikaanse financiële instellingen ging ten onder of werd genationaliseerd. In de Benelux werd bank-verzekeraar Fortis, dat in datzelfde jaar ABNAMRO Bank Nederland had overgenomen, door nationalisatie van de ondergang gered. Beurskoersen over de hele wereld daalden eind september en begin oktober met tientallen procenten, de Nederlandse AEX-index daalde in de eerste week van oktober met 25%. Uiteindelijk stopten de koersen pas in maart 2009 met dalen. Diverse Nederlandse financiële instellingen, waaronder Aegon, ING, NIBC en SNS kregen financiering verstrekt door de Nederlandse overheid om te voorkomen dat deze ten onder gingen en daarmee ook andere zouden omtrekken.
Flash crash.
Op 6 mei 2010, om 14:42:44 uur, stortte de Amerikaanse beurs in, om 20 minuten later weer grotendeels hersteld te zijn. Deze krach staat bekend als de eerste "flash crash". Het herstel werd ingezet na een automatische handelsstop van 5 seconden tussen 14:45:28 en 14:45:33. De VPRO zond in 2011 een documentaire uit over deze krach.
Ook in 2022 vond een dergelijke plotse flash crash plaats.

</doc>
<doc id="13033" url="https://nl.wikipedia.org/wiki?curid=13033" title="Slag bij Heiligerlee (1568)">
Slag bij Heiligerlee (1568)

De Slag bij Heiligerlee op 23 mei 1568 vond plaats tussen het leger van Lodewijk van Nassau en het Spaanse leger van koning Filips II. De veldslag vond plaats bij het plaatsje Heiligerlee, nabij Winschoten, in de heerlijkheid Groningen en eindigde met een overwinning van de opstandelingen in de Tachtigjarige Oorlog.
Legers.
Aan het begin van de Tachtigjarige Oorlog waren de begrippen Staatsgezind en Spaansgezind nog niet in zwang, omdat Filips II toen nog werd gezien als wettig landsheer, ook door Willem van Oranje. Dat veranderde toen de bestuurders van Willem van Oranje, de Staten-Generaal, in 1581 de Spaanse vorst formeel afzwoeren. Spaansgezind en koningsgezind kwamen op hetzelfde neer. Men kan dus spreken van formeel gezag en opstandelingen, al is de volksopstand in Groningen uiteindelijk mislukt en kan men van het leger van graaf Lodewijk grotendeels spreken van huurlingen.
Wat voorafging.
Willem van Oranje had lang geaarzeld voor hij iets ondernam tot hulp aan de onderdrukte Nederlanden. Nog in maart 1567, tijdens de Slag bij Oosterweel, verhinderde hij vanuit Antwerpen het protestantse leger te hulp te komen. Maar zijn eigen behandeling, gecombineerd met dagelijkse verzoeken om hulp, veranderden zijn mening. Hij benaderde verscheidene Duitse vorsten om financiële hulp en verkocht 'zilverwerk, kleinodiën, tapijten en ander vorstelijk huissieraad'.
Hij vond François de Cocqueville, een edelman uit Normandië, bereid om met zeven- of achthonderd man vanuit Frankrijk een inval in het graafschap Artesië te doen, toen een van de Zeventien Provinciën, en in Henegouwen. De vrijwilligers waren overwegend hugenoten, de Franse vorm van protestantisme. Later in de oorlog richtten beide graafschappen de Unie van Atrecht (1579) op en stonden zo aan de wieg van de scheiding in zuidelijke en noordelijke Nederlanden.
De graaf van Hoogstraten zou langs de grote rivieren naar Opper-Gelre trekken. Willems broer, graaf Lodewijk van Nassau, zou in Friesland en Groningen een aanval ondernemen. Hijzelf zou in Brabant oprukken, zodra hij zou vernemen dat Alva zijn leger over deze drie invallen verdeeld zou hebben.
Als eerste wilde Willem van Oranje Roermond innemen. Een militie onder leiding van de graaf van Hoogstraten maakte zich op om het beleg uit te voeren, maar vanwege ziekte werd het bevel door Jan van Montigny overgenomen. Het beleg mislukte en de opstandelingen trokken naar Erkelenz om die stad te veroveren. Alva stuurde echter zijn leger bij het krieken van de dag naar de bij Dalheim slapende opstandelingen, die op 25 april 1568 in de Slag bij Dalheim hun eerste nederlaag leden. Jan van Montigny werd daarbij gevangengenomen.
Van de drie invallen werd die in het noorden het succesvolst. De Staatse huurlingen trokken bij Bellingwolde het land binnen en namen de Wedderborg, het bezit van de Spaanse stadhouder in Groningen, Jan van Ligne, bij diens afwezigheid in. De functie van stadhouder van de noordelijke provinciën vervulde hij vanuit Vollenhove. Daarnaast was hij heer van Westerwolde, sinds hij dit landschap samen met de Wedderborg in 1561 gekocht had.
Na de verovering van Wedde richtten de troepen van graaf Lodewijk zich op de stad Groningen om deze over te halen zich voor de opstand te verklaren, maar deze poging mislukte. De stad was al op 6 juni 1567 onder militaire druk en op advies van de Spaansgezinde luitenant van de Hoofdmannenkamer Johan de Mepsche ingenomen door troepen onder Blasius Vegersheim. Daaraan voorafgaand was de godsdienstvrijheid voor protestanten opgeheven en werden deze uit de stad verdreven. Graaf Lodewijk beschikte over onvoldoende financiële en militaire middelen om de stad Groningen te kunnen belegeren. Door middel van blokkades die hij ten noorden en oosten van de stad opwierp, probeerde hij, zonder succes, de stad af te snijden van de buitenwereld. Aan de zuid- en westzijde bleef de stad bereikbaar.
Ook de poging om de bevolking in opstand te krijgen tegen de landsheer liep op niets uit. De blokkades keerden zich tegen Lodewijk op het moment dat de troepen van Alva de voor Lodewijk belangrijke logistieke route naar Delfzijl afsloten. Het gevolg was dat na zes weken beleg de troepen van Alva naderden en Lodewijk niets anders restte dan te vluchten naar Oost-Friesland. Tijdens deze vlucht werden de troepen van graaf Lodewijk ter hoogte van Heiligerlee onderschept door Spaanse troepen.
De veldslag.
Op 23 mei verkeerde het Staatse leger in slechte toestand door honger en achterstallige soldijbetaling (een endemisch probleem in die tijd). Graaf Lodewijk wist ze echter toch nog een keer in de wapens te krijgen.
Toen Lodewijk van Nassau vernam dat zijn tegenstander tegen hem optrok, wist hij zijn troepen toch te motiveren en stelde hen op bij het klooster van Heiligerlee. Het terrein bevatte drie heuvels (garsten), op één hiervan stond het klooster. De andere twee kunnen de garsten van Westerlee en Napels geweest zijn. Achter de heuvels verschanste hij het merendeel van zijn troepen. Voor de heuvel met het klooster liep een weg, tussen de heuvels bevonden zich kuilen, ontstaan door turfwinning. Ook in deze kuilen werd infanterie verstopt. Tussen de weg en de heuvels bevond zich drassig land. De streek staat tegenwoordig nog bekend als Tranendal.
Met zijn ruiters ondernam Lodewijk van Nassau een aanval. Arenberg, die van plan was op meer versterkingen te wachten, werd verleid de Staatse ruiters te achtervolgen. De Staatse ruiters lokten het Spaanse leger over de weg tussen de heuvels door. De Spaanse troepen kwamen hierbij terecht in het drassige terrein tussen de heuvels, waar ze een gemakkelijke prooi werden voor de Waalse huurlingen, schutters in dienst van graaf Lodewijk.
Volgens sommige bronnen sneuvelde Adolf van Nassau bij de ruiteraanval op het Spaanse leger, volgens andere berichten nadat zijn paard op hol sloeg tijdens het hoofdgevecht en hij midden tussen de vijandelijke troepen belandde. De waarheid zal ergens tussen heroïek en pech hebben gelegen.
De verliezen aan Staatse zijde worden op 50 man geraamd, aan Spaanse zijde op 400-500 man. De Staatse troepen maakten ook 7 stukken geschut buit. Behalve het verlies van graaf Adolf sneuvelde ook de graaf van Arenberg. Beide edelen werden elders begraven. Waar het massagraf van alle gesneuvelde militairen zich bevindt, is niet bekend. Het stoffelijk overschot van graaf Adolf is waarschijnlijk meegenomen door de terugtrekkende militairen en uiteindelijk begraven in Emden. De gebouwen van het klooster in Heiligerlee werden door de troepen van graaf Lodewijk na vertrek in brand gestoken.
De gevolgen.
Deze slag was een succesvolle militaire actie van de Nederlandse opstand. Als begin van de Tachtigjarige Oorlog geldt de voor de opstandelingen mislukte Slag bij Dalheim, een maand eerder op 23 april 1568. Hierbij telt ook mee dat de vrede in 1648 was gesloten. Was de vrede een jaar eerder gesloten, dan was mogelijk de Slag bij Oosterweel uit 1567 als het begin van de tachtigjarige oorlog beschouwd.
Het effect van de Slag bij Heiligerlee was beperkt. Door de op deze slag volgende nederlaag in de Slag bij Jemmingen leverde de overwinning geen strategisch voordeel op. De overwinnaars van de Slag bij Heiligerlee werden bij Jemgum grotendeels allemaal vermoord. Graaf Lodewijk kon op het laatste moment ontkomen door de Eems over te zwemmen, om zo terug te keren bij zijn beginpunt Emden. Het veroverde gebied was zeer tijdelijk in handen van Willem van Oranje geweest, de aanval op Groningen was mislukt, zijn broer Adolf was gesneuveld en van zijn leger was zo goed als niets meer over.
De dood van Adolf van Nassau wordt in het 4e couplet van het Wilhelmus gememoreerd:
De herinnering aan de slag kreeg voor het eerst vorm in de negentiende eeuw, toen in 1826 een eerste eenvoudige gedenknaald (obelisk) werd geplaatst. In 1868 kregen de herdenkingen een meer nationale invulling. In 1873 werd het huidige Graaf Adolfmonument door koning Willem III onthuld. In Heiligerlee is tegenwoordig een museum over de geschiedenis van de slag.
In de sokkel van het monument zijn de volgende teksten geschreven:
Het monument en het parkje waarin het zich bevindt zijn eigendom van de Staat (Rijksgebouwendienst).

</doc>
<doc id="13035" url="https://nl.wikipedia.org/wiki?curid=13035" title="Someș">
Someș

De Someș (Hongaars: "Szamos", Duits: "Samosch") is een zijrivier van de Tisza. Ze stroomt door Roemenië en Hongarije en is verantwoordelijk voor de afwatering van het noorden van Transsylvanië. De rivier ontstaat bij het stadje Dej uit twee bronrivieren. De lengte van de Someș is 465 km, gemeten vanaf bron van de langste toestroom, waarvan er 413,5 op Roemeens grondgebied worden afgelegd en 51,5 op Hongaars.
De noordelijke toestroom heet de Grote Someș (Roemeens: "Someșul Mare", Hongaars: "Nagy Szamos"). Deze ontspringt aan de voet van de Rodnapas in het Rodnagebergte, dat deel uitmaakt van de oostelijke Karpaten. De rivier stroomt via Năsăud en Beclean in westelijke richting.
De Someș heeft behalve die van de Grote Someș nog twee beginpunten: de Warme Someș (Roemeens: "Someșul Cald", Hongaars: "Meleg Szamos") en de Koude Someș (Roemeens: "Someșul Rece", Hongaars: "Hideg Szamos"). Deze ontspringen beide in het Bihorgebergte en verenigen zich bij Gilău even ten westen van de stad Cluj-Napoca in de Kleine Someș (Roemeens: "Someșul Mic", Hongaars: "Kis Szamos"). De Kleine Someș stroomt via Cluj naar het noorden en ontmoet even voor Dej de Grote Someș. Bij Dej begint de eigenlijke Someș.
Vanaf Dej heeft de Someș een sterk meanderende loop, die de rivier uiteindelijk in noordwestelijke richting voert. De Someș verlaat Roemenië even voorbij Satu Mare, de grootste stad aan de rivier (afgezien van Cluj-Napoca, dat aan de Kleine Someș ligt). De monding in de Tisza bevindt zich voor Vásárosnamény in het uiterste noordoosten van Hongarije.
De Someș heeft geen grote zijrivieren. Een kleine zijrivier is de Lăpuș, die in januari 2000 de weg was waarlangs giftig cyanide de Someș instroomde ten gevolge van een ongeluk in een goudmijn bij Baia Mare. De benedenloop van de Someș herstelt zich, evenals die van de Tisza, momenteel langzaam van deze ernstige milieuramp.
De Someș is niet bevaarbaar.

</doc>
<doc id="13037" url="https://nl.wikipedia.org/wiki?curid=13037" title="Beurskrach van 1929">
Beurskrach van 1929

 
De beurskrach (of -crash) van 1929 was de plotselinge ineenstorting van de aandelenkoersen op de beurs van Wall Street (New York) die plaatsvond in oktober 1929. De beurskrach had wereldwijd catastrofale gevolgen en gold als directe oorzaak van de crisis van de jaren 30.
Hoogconjunctuur.
De wereld, en dan voornamelijk de Verenigde Staten, beleefde in de jaren 20 van de 20e eeuw een hoogconjunctuur. Als gevolg hiervan stegen de koersen van aandelen en andere effecten tot enorme hoogten; aandelen werden op de beurs veel meer waard dan redelijk was. De onderliggende economie was echter ongemerkt in kracht verminderd zonder dat dit op de beurs tot uiting kwam. Beleggers verkeerden in euforie en de prijzen van de aandelen werden steeds maar verder opgejaagd – tegen alle economische logica in.
Neerwaartse spiraal.
In de zomer van 1929 begon duidelijk te worden dat de economische cyclus op het punt stond in een neerwaartse spiraal te raken. Veel bedrijven merkten dat de markt verzadigd was en lieten hun productie krimpen. De eerste ontslagen vielen, waardoor bestedingen afnamen en andere bedrijven op hun beurt in de problemen kwamen. Steeds meer bedrijven krompen of gingen failliet. In de zomer van 1929 vlakten de koersen steeds verder af.
Zwarte Donderdag.
Op donderdag 24 oktober 1929 begonnen de aandelenkoersen op de New York Stock Exchange extreem te dalen. In de paniek die hierdoor ontstond, probeerden beleggers hun aandelen te verkopen waardoor de koersen volledig inzakten. Aan het einde van de dag (die de geschiedenis zou ingaan als "Zwarte Donderdag") waren de meeste aandelen sterk gedaald. Na een kleine opleving daalden de koersen later nog verder. Het dieptepunt van de markt zou uiteindelijk pas bereikt worden op 8 juli 1932 op een niveau van 41,22. Dat niveau was voor het laatst gezien in de negentiende eeuw. Het zou nog tot 1954 duren vooraleer de koers weer 381,17 bereikte, wat het hoogtepunt in 1929 was.
Door de crisis konden veel leningen niet terugbetaald worden waardoor banken failliet gingen. Dit had een sneeuwbaleffect tot gevolg: de verslechterende economie kwam versneld in een depressie terecht. De deflatie die daardoor ontstond deed de handel instorten en vervolgens belandde de hele wereld in een laagconjunctuur.
Duitse crisis.
Een voorbeeld van de catastrofale gevolgen van de slechte economische situatie is het feit dat de federale overheid van de VS grote financiële tekorten had. Om te bezuinigen werd de financiële hulp in het kader van het Young-Dawespact aan Duitsland stopgezet. 
Duitsland moest in die periode enorme herstelbetalingen - deze waren berekend tot in 1989 - voldoen aan het Verenigd Koninkrijk, Frankrijk en andere landen, als gevolg van het Verdrag van Versailles, dat de Eerste Wereldoorlog formeel had beëindigd. Vermeldenswaardig is het feit dat deze landen het Duitse geld onder meer gebruikten voor het aflossen van hun oorlogsleningen bij de VS. In Duitsland ontstond een enorme armoede; dit vormde het klimaat waarin Adolf Hitler aan de macht kon komen.
Remedies.
Uiteraard werd van de regering verwacht dat ze zou ingrijpen. Velen vonden dat een crisis behoorde tot het economische leven en dat een economie daar ook vanzelf weer uit kon komen ("laissez-faire"). Bij de verkiezingen in 1933 werd de democraat Franklin D. Roosevelt verkozen. Hij leerde de bevolking de crisis niet lijdzaam te ondergaan, maar ertegen te vechten: "The Fighting Spirit". Ook diens voorganger Herbert Hoover had, in tegenstelling tot wat hem verweten werd, wel degelijk getracht wat aan de crisis te doen. Hoewel de effecten van de overheidsmaatregelen omstreden waren, keerde het vertrouwen in de regering onder Roosevelt wel terug. De econoom Keynes had deze crisis reeds voorspeld in zijn boek "The End Of Laissez-Faire".

</doc>
<doc id="13038" url="https://nl.wikipedia.org/wiki?curid=13038" title="Mensa">
Mensa

Mensa is Latijn voor "tafel". Het kan verwijzen naar:

</doc>
<doc id="13039" url="https://nl.wikipedia.org/wiki?curid=13039" title="Mensa (organisatie)">
Mensa (organisatie)

Mensa (Latijn voor 'tafel') is een internationale vereniging van en voor mensen die bij een IQ-test in de bovenste 2% van de bevolking scoren. Omdat de berekening van de IQ-score verschilt per test, wordt in de toelatingseis gebruikgemaakt van percentielscores. Om lid te kunnen worden van Mensa moet men aantonen dat men een IQ heeft in het 98e percentiel of daarboven. Om lid te worden kan een test worden afgelegd bij de vereniging. Ook kan men de resultaten van een door een erkende psycholoog afgenomen test overleggen.
Doelstelling.
Mensa werd op 1 oktober 1946 in Oxford opgericht door Roland Berril en dr. Lance L. Ware. Hun oorspronkelijke doel was het verenigen van hoogintelligente mensen uit verscheidene vakgebieden om een hypothetische rondetafeldiscussie op gang te brengen rond wereldvrede en andere maatschappelijke onderwerpen en mogelijke oplossingen voor daaraan gerelateerde problemen te bedenken. Enquêtes, volksonderzoeken en opiniemetingen waren een trend en Berrill en Ware dachten een goede ijkgroep te vormen, een soort denktank voor de overheid. Ook IQ-testen waren in opkomst en de uitslag van de IQ-test werd het selectiemiddel dat de heren kozen om de groep samen te stellen. De grens werd getrokken bij het 98e percentiel, oftewel bij personen van wie de score behoort tot de hoogste 2% van de bevolking.
Vereniging Mensa heeft anno 2016 ca. 120.000 leden wereldwijd. Vooral in Groot-Brittannië en de VS heeft het lidmaatschap status. Mensa duikt ook geregeld op in tv-series en films: in de "Simpsons"-aflevering "They Saved Lisa's Brain" wordt Lisa Simpson lid bijvoorbeeld. In sommige landen, zoals in Nederland en België, is het veel minder gebruikelijk openlijk uit te komen voor het lidmaatschap.
Mensa International vermeldt op de website een drieledige doelstelling:
"to identify and foster human intelligence for the benefit of humanity, to encourage research in the nature, characteristics and uses of intelligence, and to promote stimulating intellectual and social opportunities for its members."
In het Nederlands: "Mensa International heeft als doelen: intelligentie herkennen en bevorderen ten gunste van de mensheid; onderzoek bevorderen naar de aard, kenmerken en mogelijke toepassingen van intelligentie, en: voor de leden een stimulerende, intellectuele en sociale omgeving bevorderen." In de praktijk blijkt dat onderzoek (steunen) voor nationale verenigingen meestal geen actief doel is. In Nederland is hiertoe, vanuit de vereniging, het onafhankelijke Stichting Mensa Fonds opgericht.
Doelen in de praktijk.
Verenigingen Mensa Nederland en België behartigen de belangen van zeer intelligente mensen en zijn buiten een gezelligheidsvereniging ook een plek waar gelijkgestemden elkaar kunnen ontmoeten en ervaringen kunnen uitwisselen.
Een hoog IQ wordt vaak synoniem gesteld met hoogbegaafdheid, maar een IQ-test meet slechts het cognitief vermogen van een persoon. Critici zeggen zelfs dat een IQ-score slechts aangeeft hoe goed men een IQ-test kan maken. Zeer intelligente mensen worden ook wel HIQ genoemd, naar de Engelse aanduiding High-IQ. Veel leden van Verenigingen Mensa Nederland/België geven de voorkeur aan het 'HB' (van hoogbegaafd) of 'Mensaal'/'Mensaan'.
Mensa als vereniging neemt geen politieke of godsdienstige standpunten in. Wel behartigt ze de belangen van haar leden en verleent ze aan geïnteresseerden informatie over hoogbegaafdheid en het hebben van een hoog IQ. De vereniging kent wereldwijd vele groepen rond bepaalde thema's: SIG's (speciale interessegroepen), BIG's (besloten interessegroepen) en BGN's (beroepsgroepnetwerken).
Vereniging Mensa Nederland en Mensa België.
Vereniging Mensa werd oorspronkelijk in de jaren vijftig van de twintigste eeuw opgericht in België, als Mensa Benelux. Begin jaren zestig kregen de drie Benelux-landen elk een afzonderlijke afdeling. Mensa België heeft ongeveer 600 leden.
Vereniging Mensa Nederland is opgericht in 1963. Mensa had begin 2016 ruim 4500 leden in Nederland en behoort daarmee tot de grotere nationale Mensaverenigingen. Sindsdien neemt het ledenaantal echter wel af, waardoor Mensa Nederland krimpende is. In maart 2017 had Mensa Nederland nog 4314 leden. Zowel Mensa Nederland als Mensa België kent veel regionale en plaatselijke ontmoetingsmogelijkheden. Veel Mensaleden treffen elkaar tijdens 'borrels', maandelijkse bijeenkomsten in de regio, nemen deel aan spelletjesmiddagen of gaan naar lezingen. Ook ontmoet men elkaar tijdens culturele uitstappen, motorritten, bowling- en restaurantbezoeken. Om dit alles draaiend te houden heeft Mensa een groot aantal vrijwilligers. Sinds 2015 heeft Mensa België ook een jongerenafdeling, Mensa Youth. Deze is bedoeld voor kinderen en jongeren tot 25 jaar. Van zodra iemand 16 wordt kan hij/zij ook toetreden tot Mensa België zelf, en dus effectief lid zijn van beide verenigingen gedurende enkele jaren.
Ontmoeting en herkenning vinden.
De rol van ontmoetingsplaats voor zeer intelligente personen is mogelijk de belangrijkste rol van Mensa. De communicatie tussen HIQ's en mensen met een gemiddelde intelligentie kan moeilijk zijn, aangezien denkprocessen verschillend lopen. Hoogintelligenten slaan stappen over, denken in hogere abstractieniveaus, associëren meer en verder, waardoor anderen dit vaak moeilijk kunnen volgen. Er zijn veel Mensaleden die een doorsnee leven leiden, er zijn er die uitblinken in de samenleving en er zijn er die een solitair bestaan leiden zonder veel aansluiting in hun omgeving. Maar net zoals iedereen houden zij ook van sociaal contact met gelijkgestemde zielen.
Europese ontmoetingen.
De bij Mensa aangesloten landelijke verenigingen kennen regionale en nationale mogelijkheden voor ontmoeting. In de Verenigde Staten bijvoorbeeld kunnen lokale groepen in plaatsen, regio's en staten hun eigen plannen ontwikkelen en zo ontstaat een zekere diversiteit. Voorts vindt in de Verenigde Staten jaarlijks een bijeenkomst plaats voor alle Amerikaanse leden, de zogenaamde Annual Gathering. Deze duurt meestal vijf dagen en er is een uitgebreid programma van activiteiten en lezingen.
In Europa bestond eerst nog niet zo'n omvangrijk evenement. De afzonderlijke landen kennen een jaarlijkse landelijke bijeenkomst. Geïnspireerd door het voorbeeld van Amerika ontstond de wens in Europa supranationale evenementen te organiseren. In 2008 werd in Keulen de eerste Europese bijeenkomst, de European Mensa Annual Gathering (EMAG), gehouden in de zomer. De jaren erna waren de gaststeden Utrecht (2009), Praag (2010), Parijs (2011), Stockholm (2012), Bratislava (2013), Zürich (2014), Berlijn (2015), Krakau (2016), Barcelona (2017), Belgrado (2018), Gent (2019), Brno (2021), Straatsburg (2022) en Rotterdam (2023). In 2024 is de EMAG gepland in Boekarest.
De oud-en-nieuwviering in Duitsland is uitgegroeid tot een internationale bijeenkomst, die in Warschau voor het eerst plaatsvond (2014) onder de naam 'Silvensa', een samentrekking van het Duitse woord 'Silvester' en 'Mensa'. Erna volgden edities in Wenen (2015) en Maastricht (2016). Vanaf 2018 vindt de bijeenkomst plaats onder een nieuwe naam: Mensa Silvester (naar het Duitse woord voor oud en nieuw) en heeft eind 2018 in het Duitse Münster plaatsgevonden.
Zie ook.
Intertel, de tweede oudste IQ-vereniging.

</doc>
<doc id="13040" url="https://nl.wikipedia.org/wiki?curid=13040" title="Canis major">
Canis major



</doc>
<doc id="13042" url="https://nl.wikipedia.org/wiki?curid=13042" title="A-ha">
A-ha

A-ha is een popgroep uit Noorwegen, bestaande uit zanger Morten Harket, gitarist Paul Waaktaar-Savoy en toetsenist Magne Furuholmen. De groep ontstond in 1982 en het trio verliet Noorwegen om in Londen een muziekcarrière op te bouwen.
In 27 landen scoorde de band nummer 1-hits: "Summer Moved On" (zeventien landen), "Forever Not Yours" (twaalf landen), "Take On Me" (negen landen), "Stay on These Roads" (vier landen), "The Sun Always Shines on T.V.", "The Living Daylights", "Minor Earth Major Sky", "Velvet" en "The Sun Never Shone That Day" (elk drie landen), "Crying in the rain" (twee landen), "Hunting high and low", "I've been losing you", "Manhattan skyline" en "Touchy" (elk één land).
Geschiedenis.
De band werd opgericht in Oslo in 1982. De naam van de band ontstond toen de leden de ABBA-song "Knowing me, knowing you", hoorden. Daar kwam 'a-ha' in voor.
Hun debuutsingle "Take On Me" werd een grote hit, zowel in Europa als in de Verenigde Staten, mede door de bijzondere videoclip die veel op MTV gespeeld werd. Na twee populaire albums ging de verkoop enigszins achteruit, maar a-ha bleef met succes muziek maken.
A-ha heeft het record op zijn naam staan van meeste betalende bezoekers op een eigen concert, namelijk een publiek van meer dan 195.000 mensen in het Maracana Stadion in Rio de Janeiro in Brazilië op 26 januari 1991.
Op 15 oktober 2009 werd aangekondigd dat a-ha, 25 jaar na de doorbraak van de band, zou stoppen in 2010. Er volgde een jubileum- en afscheidstour, de Ending On A High Note Tour. Op 10 oktober 2010 verzorgde a-ha een optreden in de Heineken Music Hall (nu de AFAS Live) te Amsterdam, een dag later in Vorst Nationaal te Brussel. Het laatste concert uit de reeks vond plaats in Oslo op 4 december 2010. Op 21 augustus 2011 speelde de band bij uitzondering nog eenmaal in Oslo, op de nationale herdenkingsbijeenkomst voor de slachtoffers die vielen tijdens de aanslagen daar.
In 2015 werd duidelijk dat A-ha terugkeert naar Brazilië voor een optreden tijdens Rock In Rio. Op 25 maart belegde de band een persconferentie om een reünie aan te kondigen. De comeback ging vergezeld van een nieuw album, "Cast in Steel", dat op 4 september 2015 verscheen.
Morten Harket heeft inmiddels ook een aantal solo-cd's uitgebracht: "Poetenes evangelium", "Wild seed" en "Vogts villa". Morten Harkets stem heeft volgens sommige bronnen een bereik van vijf octaven.
Pål Waaktaar-Savoy speelt samen met zijn vrouw Lauren Savoy en drummer Frode Unneland in de band Savoy. Van Savoy zijn er inmiddels al vier cd's verschenen: "Mary is coming", "Lackluster me", "Mountains of time" en "Reasons to stay indoors".
Magne Furuholmen heeft samen met Kjetil Bjerkestrand onder de naam Timbersound diverse cd's uitgebracht, voornamelijk soundtracks voor films/televisieseries etc. Ook is Furuholmen in Noorwegen een bekende kunstenaar. Hij heeft al diverse exposities gehad en maakt kunstwerken van diverse materialen. Sinds 2010 is Furuholmen lid van de groep Apparatjik.
In 2022 verscheen de documentaire "A-ha: The movie".
Invloed.
Chris Martin van Coldplay zei in 2005 geïnspireerd te zijn geweest door de muziek van A-ha.

</doc>
<doc id="13043" url="https://nl.wikipedia.org/wiki?curid=13043" title="Botticelli">
Botticelli



</doc>
<doc id="13044" url="https://nl.wikipedia.org/wiki?curid=13044" title="Korfbal">
Korfbal

Korfbal is een van oorsprong Nederlandse sport, bedacht door de Amsterdamse onderwijzer Nico Broekhuysen in 1902. Het spel is gebaseerd op het Zweedse "ringboll", zelf een variant van "vrouwenbasketbal", waarmee Broekhuysen op het Zweedse landgoed Nääs in 1902 in aanraking kwam. Korfbal kenmerkt zich door het feit dat het een van de weinige teamsporten is die niet is voorbehouden aan dames en heren apart: korfbal wordt van oudsher gemengd gespeeld. Er bestaat een aparte categorie voor mensen met een geestelijke of lichamelijke beperking, deze categorie heet G-korfbal. Wat ook opvallend is, is dat er bij de hogere categorieën met twee helften wordt gespeeld, niet met één groot veld, wat meestal het geval is bij de meeste sporten. Bij korfbal is er een zaalseizoen en een veldseizoen.
Basisspelregels.
Korfbal is een balsport waarbij getracht wordt een bal zo vaak mogelijk door de korf van de tegenstander te werpen. Elk team heeft een korf die op een hoogte van 3,5 meter is opgehangen aan een paal. Bij de jongere jeugd gelden aangepaste hoogtes van de korf: 2,5/3,0 meter. Men dient de bal te gooien. Lopen met de bal is verboden. Ook de bal opzettelijk naar jezelf gooien is niet toegestaan, de scheidsrechter fluit dan af voor 'alleen spelen'. 
Het team dat het vaakst de bal door de korf heeft gegooid heeft gewonnen. Een geldig doelpunt wordt gemaakt door de bal van bovenaf door de korf van de tegenpartij te gooien.
Korfbal wordt in de winter en herfst in de zaal gespeeld (vroeger microkorfbal genoemd) en in de lente en zomer op het veld. In totaal zijn dat drie competities per jaar; twee op het veld en één in de zaal. Een team bestaat uit acht spelers: vier vrouwen en vier mannen. Twee vrouwen en twee mannen in het ene vak en twee mannen en twee vrouwen in het andere vak. De rest van de spelers zijn reservespelers, en zitten op de bank. Als er bij de jeugd (breedtesport) niet genoeg jongens of meisjes zijn voor het spel, mag er met een hesje of een speciaal shirt een meisje voor een jongen spelen, of andersom. Tot 1991 werd korfbal in de veldvariant gespeeld met twaalf spelers, zes dames en zes heren. In die variant was er sprake van een "middenvak" (zie over vakken hieronder).
Het veld.
Het korfbalveld - afmeting bij de senioren en junioren 40 × 20 meter (zowel zaal als veld) - is verdeeld in twee vakken (helften van het speelveld). Een van de vakken is het aanvalsvak, het andere is het verdedigingsvak. Een team plaatst twee dames en twee heren in het aanvalsvak, de andere twee dames en twee heren in het verdedigingsvak. Elke keer als er twee doelpunten (in totaal over beide teams) gescoord zijn, wordt er van vak gewisseld.
Bij de F-jeugd (van 6 t/m 8 jaar) en de E-jeugd (van 8 t/m 10 jaar) wordt eenvakskorfbal gespeeld, de E-jeugd doet dit pas sinds seizoen 2014-2015 wegens het invoeren van een nieuwe regel. Hiervoor mochten de clubs zelf kiezen, waardoor meestal de hogere teams tweevakskorfbal speelden en de lagere teams eenvakskorfbal. Bij eenvakskorfbal (ook wel mono-korfbal genoemd) moet je zowel aanvallen als verdedigen over het hele veld. Bij de jeugd D (van 10 t/m 12 jaar), C (van 12 t/m 14 jaar), B (14 t/m 16 jaar) en A (16 t/m 19 jaar) wordt in twee vakken gespeeld. Er wordt afhankelijk van de leeftijdscategorie en speelsterkte gewisseld van vak en functie. In leeftijdscategorie D na 12,5 minuut. In de D-hoofdklasse en leeftijdscategorieën C en verder wordt er van vak gewisseld nadat er twee doelpunten zijn gescoord. De spelers uit het verdedigingsvak gaan naar het aanvalsvak, en andersom.
Het "middenvak" is sinds 1991 afgeschaft. Eerst in 1990 in België en een jaar later in Nederland. Dit vak lag tussen het aanvalsvak en het verdedigingsvak. De enige functie was het overbrengen van de bal van het verdedigingsvak (waar de bal was onderschept) naar het aanvalsvak (waar gescoord moet worden). Omdat het middenvak nauwelijks een toegevoegde waarde had voor de sport (de bal werd er nauwelijks onderschept en bleef er vaak hooguit enkele seconden), werd het achterwege gelaten.
Op 14 december 2013 heeft de Bondsbestuur van het KNKV (Koninklijk Nederlands Korfbalverbond) aan de bondsraad bekendgemaakt de afmetingen van het speelveld voor veldkorfbal voor Senioren, Dames, A, B en C-jeugd aan te passen van 60 × 30 meter naar 40 × 20 meter. Door de kleinere afmetingen wordt het spel directer en aantrekkelijker. Het resultaat van deze aanpak moet uiteindelijk zijn dat meer kinderen en volwassenen veel plezier aan de korfbalsport beleven, waarbij elke speler zich maximaal kan ontwikkelen.
Deze aanpassing is toegestaan met ingang van het seizoen 2014-2015. In de periode van 1 juli 2014 t/m 30 juni 2026 hebben alle korfbalverenigingen de tijd om hun huidige wedstrijdvelden op kunstgras aan te passen naar de vaste afmeting van 40 × 20 meter. Wedstrijdvelden op gras waren per 1 juli 2014 verplicht om aan te passen naar de verplichte vaste afmeting van 40 x 20 meter.
Scoren.
Punten worden behaald wanneer de bal door de korf van de tegenpartij gaat. Deze moet volledig door de korf vallen. Wanneer de bal van onder door de korf gaat en daarna weer door de korf valt, telt dit niet als doelpunt, maar af en toe als de bal heel hoog boven de korf uitkomt wordt hier weleens een uitzondering in gemaakt. Mocht de bal van bovenaf in de korf vallen, maar door het effect dat erin zit de korf ook weer aan de bovenkant verlaten, dan telt dit eveneens niet als doelpunt.
Iedere keer dat de bal door de korf valt, telt dit als 1 punt.
Een doelpunt kan worden gemaakt door een "afstandsschot"; in deze variant schiet de speler van relatief grote afstand (6 tot ruim 10 meter) de bal in de korf. Een variant is de "doorloopbal"; hierbij loopt de speler zijn directe tegenstander voorbij en krijgt de bal aangespeeld door een medespeler die zich meestal in de buurt van de korf heeft opgesteld en 'schiet' de bal onderhands in de loop. Verder bestaat er nog de "korte kans (vaak ook wel een kansje genoemd)" waarbij er van korte afstand geschoten wordt, dit komt vooral veel voor bij vrije ballen of bij een rebound. 
Een bijzondere vorm van scoren is de "strafworp". Als de verdediging van de ene partij de aanval van de andere partij een directe doelkans ontneemt door middel van een spelregelovertreding, wordt een strafworp toegekend. Ook wordt er een strafworp gegeven door de scheidsrechter wanneer een verdediger herhaaldelijk een overtreding maakt die het aanvalsspel belemmert. Eén speler van de aanvallende partij moet vanaf 2,5 meter voor de korf ongehinderd een doelpoging doen. Alle andere spelers moeten daarbij op minimaal 2,5 meter afstand van de paal en de schutter blijven. De strafworp moet per fout worden genomen door diegene wiens doelkans verloren gaat. Is dat niet het geval, dan degene tegen wie de overtreding wordt gemaakt. Als de speler die de strafworp moet nemen gewisseld wordt voor het nemen van de strafworp heeft de ploeg de vrije keuze wie de strafworp mag nemen.
Een andere manier om te scoren is de "vrije worp". Een vrije worp wordt gegeven als er een zware of bewuste overtreding wordt gemaakt waarbij geen doelkans verloren gaat (als er een indirecte scoringskans wordt ontnomen). Bij deze spelonderbreking moet de nemer achter de strafworpstip gaan staan en alle andere spelers 2,5 meter afstand nemen van de strafworpstip. Ook mogen de spelers van de aanvallende partij niet binnen een afstand van 2,5 meter van elkaar af staan. De speler die de bal uitneemt mag niet direct scoren, maar moet eerst naar een medespeler gooien. Vaak gooit de speler onder de paal terug naar de nemende speler zodat die speler direct kan proberen te scoren, maar er zijn ook veel andere variaties mogelijk zodra alle spelers zich aan de afstanden en lijnen houden. 
Bij een lichte overtreding wordt er een "spelhervatting" toegekend door de scheidsrechter. Bij een spelhervatting wordt de bal toegekend aan de benadeelde partij op de plek waar de overtreding plaatsvond. Hij mag niet actief worden gehinderd door een tegenstander, mag niet rechtstreeks scoren en niet naar een medespeler gooien die binnen 2,5 meter van hem staat. Hij moet naar een medespeler gooien binnen vier seconden.
De spelregels betreffende de vrije worp en de spelhervatting zijn sinds 1 juli 2007 bij alle korfbalwedstrijden van toepassing en daarvoor alleen bij wedstrijden in de "Korfbal League".
Verdedigen.
Een aanval kan door de tegenpartij worden verdedigd. Indien de verdediger zich zo opstelt dat hij dichter bij de korf is dan de aanvaller, op een afstand waarbij hij het lichaam van de tegenspeler kan aanraken, wanneer hij de aanvaller aankijkt en daadwerkelijk tracht het schot te blokkeren (de arm uitsteken) en dichter bij de paal staat dan de aanvaller, dan is de aanvaller verdedigd, en mag deze niet op de korf schieten. Als hij toch schiet, geldt een eventueel doelpunt niet en mag de tegenstander de bal uit nemen.
Bij het verdedigen geldt dat dames alleen dames mogen verdedigen en de heren ook alleen heren. Als een dame een doelpoging waagt, die verdedigd wordt door een heer, wordt er een strafworp gegeven. Omgekeerd is dat uiteraard ook het geval. Wél mag er onderling van tegenstander worden gewisseld, zolang deze van hetzelfde geslacht is.
Lopen.
Een speler die in balbezit is, mag niet lopen met de bal. Het is voor de speler die in balbezit is wél toegestaan van voet te wisselen, mits deze op dezelfde plaats blijft staan. Zodra de bal is afgespeeld mag uiteraard weer worden gelopen. Dribbelen is ook niet toegestaan.
Deze regel heeft tot gevolg dat veel van de acties (bijna per definitie) wel van de andere drie spelers in het (aanvals)vak moeten komen. Een speler, die zojuist de bal heeft afgespeeld, zal direct weer in actie komen om zich vrij te lopen en aanspeelbaar te zijn. Korfbal is daardoor van nature een beweeglijk en explosief spel.
De korf.
Zoals hierboven al was vermeld, hangt bovenaan de paal een korf. Dit is een ronde mand zonder bodem met een diameter van 38 tot 42 centimeter.
Van oudsher werd deze mand van riet of rotan gemaakt. Dit natuurlijke materiaal leverde echter nogal wat verschillen in korven op. Met name bij regelmatig gebruikte, vaak oudere manden hing de voorkant nog weleens duidelijk naar beneden. Hieraan is een einde gekomen met de komst van de kunststofkorf.
Sinds 1 januari 2004 worden alle internationale wedstrijden onder auspiciën van de Internationale Korfbal Federatie (IKF) gespeeld met goedgekeurde kunststofkorven en aluminium palen. In Nederland en België zijn deze kunststofkorven en aluminium palen verplicht materiaal. Per 1 juli 2008 speelt de gehele korfbalgemeenschap in de wereld (65 landen) reglementair haar wedstrijden met kunststofkorven.
Het hoogste punt van de korf is 3,5 m boven de grond. Bij pupillen is dit 3 m. Bij een wedstrijd moeten de clubs een paal met een korf in de grond zetten (dit noem je een vaste paal). Dit omdat een paal opzetten met een plaat een risico met zich mee kan brengen. 
Korfbal in België, Nederland en Suriname.
België.
België telt ± 50 clubs en 7000 leden die aangesloten zijn bij de Koninklijke Belgische Korfbal Bond (KBKB). De meeste van deze clubs zijn gevestigd in de provincie Antwerpen, doch er zijn er ook in de Gentse regio en Vlaams-Brabant actief. België kent twee competities, een voor het zaalkorfbal en een voor het veldkorfbal. De hoogste klasse in de zaalvariant is de Topkorfbal League, in de veldvariant is dat de Eerste klasse A.
Eenmaal werd België wereldkampioen korfbal (in 1991), tijdens alle andere edities behaalden ze de zilveren medaille (1978, 1984, 1987, 1995, 1999, 2003, 2007, 2011, 2015 en 2019). Het Europees kampioenschap werd nog nooit gewonnen, wel behaalde België driemaal de zilveren medaille (1998, 2006 en 2010) en eenmaal de bronzen (2002). Twaalfmaal werd de Europa Cup in België georganiseerd, waarbij Antwerpen de absolute voorkeur genoot (1968, 1971, 1974, 1978, 1983, 1987, 1988, 1998, 2003, 2007). Daarnaast werd dit Europees kampioenenbal ook eenmaal in Ekeren (1981) en eenmaal in Herentals (2010) georganiseerd. Het Wereldkampioenschap ten slotte werd tweemaal georganiseerd te Antwerpen (1984 en 1991), deze eer is hen opnieuw te beurt gevallen (samen met Gent en Herentals) tijdens het WK 2015.
AKC uit Antwerpen slaagde er het vaakst in kampioen te worden. Ze werden achtmaal landskampioen in de zaal (1928, 1929, 1937, 1957, 1985 - 1988) en achttienmaal op het veld (1928, 1929, 1937, 1957, 1985 - 1988, 1998 - 2004, 2007 en 2008). Daarnaast wonnen ze elfmaal de Beker van België (1983, 1986, 1993, 1995, 1999, 2000 - 2004, 2015, 2016) en eenmaal de Europa Cup (1986). Royal Scaldis Sporting Club behaalde tienmaal de landstitel op het veld (1922 - 1927, 1930, 1965, 1991 en 2009) en viermaal in de zaal (1968 - 1970 en 2010) tevens behaalden ze de tweemaal de Beker van België (2012- 2013). Een andere grote club uit het korfbal is Kon. Riviera K.C. dat elfmaal landskampioen werd op het veld (1932 - 1935, 1973 - 1975, 1977, 2005 en 2010) en tweemaal zaalkampioen (2005 en 2006). Voort werden ze viermaal bekerkampioen (1988, 2005 - 2007) en wonnen ze eenmaal de Europa Cup (1977). Catbavrienden behaalde zesmaal de landstitel in het veldkampioenschap (1990, 1992, 1993, 1995, 1996 en 1997) binnen en zesmaal het zaalkampioenschap (1989, 1991, 1992, 1994, 1996 en 1997). Daarnaast wonnen ze vijfmaal de beker (1992, 1994 en 1996 - 1998), driemaal de Europa Cup (1992, 1997 en 1998) en waren ze drie keer verliezend finalist (1990, 1993 en 1995). Andere noemenswaardige teams zijn Meeuwen KV (11 keer veld en 2 keer beker), huidig zaal- en veldkampioen Boeckenberg KC (11× zaal, 6× veld en 6× beker) en KC Sikopi Leftbank Rabbits (4× zaal, 2× veld, 3× beker en eenmaal de Europa Cup '91).
Nederland.
De Nederlandse korfbalverenigingen zijn vertegenwoordigd in het Koninklijk Nederlands Korfbalverbond (KNKV). Deze bond is ontstaan op 1 juli 1973 na een fusie tussen de NKB en de CKB. De NKB (Nederlandsche Korfbal Bond) is opgericht op 2 juni 1903 en kreeg op 16 mei 1938 het predicaat Koninklijk. De CKB (Christelijke Korfbal Bond) was de christelijke tegenhanger van deze bond en werd opgericht in 1919. Naast deze twee bonden was er ook nog een bond voor dameskorfbal, de Nederlandse Dames Korfbal Bond, opgericht in september 1947. Deze fuseerde met het KNKV in 1994. Er waren in Nederland anno 1989 zo'n 100.000 korfballers, verdeeld over ongeveer 515 verenigingen waarvan PKC/Vertom de grootste vereniging is met ruim 1000 leden.
Sinds 2005 kent de Nederlandse korfbalcompetitie de Korfbal League. Hierin spelen de 10 beste clubs in de Nederlandse zaalkorfbalcompetitie. De top 4 uit de eindrangschikking spelen in play-offs om een plaats in de zaalfinale die in het Rotterdamse Ahoy gespeeld wordt. Vanaf 2016 wordt de zaalfinale gespeeld in de Ziggo Dome te Amsterdam. Per 2020 wordt de zaalfinale weer in Ahoy gespeeld.
De korfbal League is de hoogst haalbare competitie van Nederland. In deze competitie strijden 10 topploegen om een plaats in de zaalfinale.
Suriname.
Korfbal werd rond 1910 in Suriname geïntroduceerd. De eerste sportbond was de Surinaamse Korfbal Bond. Na de jaren 1980 raakte de sport in de vergetelheid. In 2017 werd de Surinaamse Korfbal Federatie opgericht om de sport in Suriname nieuw leven in te blazen. Het Surinaams korfbalteam, bestaande uit Nederlanders van Surinaamse komaf, werd vierde tijdens het Wereldkampioenschap korfbal van 2019.
Internationaal korfbal.
In 1933 is de International Korfball Federation (IKF) opgericht (oorspronkelijk "Féderation Internationale de Korfbal"), om internationaal korfbal te stimuleren. Bij de IKF zijn inmiddels 72 nationale federaties aangesloten. Niet al deze landen hebben genoeg actieve spelers om mee te doen aan internationale wedstrijden of toernooien. Er zijn in de wereld ongeveer 300.000 korfballers.
Olympische Spelen.
Tijdens de Olympische Spelen van 1920 in Antwerpen en tijdens Olympische Spelen 1928 in Amsterdam was korfbal een demonstratiesport. Het stond niet op het officiële olympische programma, maar werd georganiseerd om de sport internationale bekendheid te geven. Sinds 1993 is de IKF officieel erkend door het IOC. Korfbal is echter geen olympische programmasport, maar neemt deel aan de World Games, dat de derde tak van het olympische gedachtegoed is. Momenteel wordt korfbal gespeeld in 61 landen. Eind 2007 moesten dit er minimaal 50 zijn om de olympische status te kunnen behouden.
Varianten van korfbal.
Vrouwenkorfbal als variant op gemengd.
Sinds 1938 is er een variant op het gewone korfbal en dat is vrouwenkorfbal. Dit wordt gespeeld in twee vakken met twee partijen van elk 8 speelsters. Een grote afwijking is er niet.
Vrouwenkorfbal in optima forma.
In het zuiden van Nederland (Noord-Brabant, Limburg en een deel van Gelderland) werd in 1947 de Nederlandse Dames Korfbalbond (NDKB) opgericht. Vanuit het Katholieke geloof werd destijds niet gemengd gesport, maar wel speelden vrouwen deze teamsport. Niet met hesjes, zoals bij het gemengde korfbal, maar gewoon 'woman to woman'. Vrouwenkorfbal is daardoor vooral tactisch een ander spel. Iedereen mag iedereen verdedigen, daarom moet er over het algemeen iets langer gecombineerd worden, voordat de vrije schotkans ontstaat. Het vrouwenkorfbal wordt in met name Zuid-Nederland beoefend door ruim 10.000 vrouwen en kent onder andere met ingang van het seizoen 2007-2008 twee topklassen op het veld en twee hoofdklasse-poules. In de zaal blijft er één Topklasse. Hoogtepunt van de zaalcompetitie is de finale in april in de Maaspoort Den Bosch, goed voor zo'n 4000 bezoekers. De NDKB voerde als eerste korfbalbond 2-vakskorfbal en midweekkorfbal in. De voormalige NDKB is in 1994 gefuseerd (subsidiekwestie) met het KNKV.
G-korfbal.
Een sterk groeiende groep binnen het verenigingsleven zijn korfballers met een verstandelijke beperking. Het G-korfbal (gehandicapten korfbal) is al een tijd een volwaardige korfbalvorm met een eigen Nederlands kampioenschap.
Studentenkorfbal.
Er zijn ook korfbalverenigingen speciaal voor studenten. De belangen van deze studentenkorfbalverenigingen en de promotie van studentenkorfbal in Nederland gebeurt door de Studentenkorfbalcommissie (SKC) van het KNKV. Studentenkorfbalverenigingen zijn qua vorm grotendeels gelijk aan niet-studentenkorfbalverenigingen, ze bestaan echter volledig of grotendeels uit studenten en pas afgestudeerden. Het studentenkorfbal kent een zeer dynamisch karakter, mede door de continue toestroom van nieuwe leden.
In juni 2006 heeft het KNKV een bestuursbesluit aangenomen waardoor het mogelijk wordt om voor studenten aan competitiewedstrijden deel te nemen namens twee verenigingen waarvan één studentenvereniging en één niet-studentenvereniging, op de voorwaarde dat de ploegen van deze studenten bij de niet-studentenkorfbalvereniging niet hoger ingedeeld mogen zijn dan de derde klasse van de standaardcompetitie of de reserve tweede klasse van het gemengde korfbal of de hoofdklasse van het dameskorfbal.
In sommige landen waar korfbal beoefend wordt gebeurt dit zelfs voornamelijk als studentensport, bij universiteiten, zoals in Engeland.
Beachkorfbal.
Een variant op het standaard korfbalspel is beachkorfbal, dat gespeeld wordt in een aantal varianten. Een variant is met 4 tegen 4 spelers en wordt gespeeld op een veld van 20x10 meter met aan beide zijden een korf. In elke hoek van het veld is een driehoek. Vanuit die driehoek is elk doelpunt 2 punten waard. In het midden van het veld is een extra zone aangeduid door 3 lijnen. 1 van deze lijnen is de middenlijn van waar de bal na elk doelpunt en aan het begin van elke helft wordt uitgenomen. De 2 extra lijnen zijn de zogenoemde '2 point virtual line', wanneer vanachter deze lijn gescoord wordt geldt het doelpunt voor 2 punten.
Vanaf de World Games van 2025 is Beachkorfbal een officieel onderdeel waar teams kunnen spelen voor een medaille. De kwalificatie hiervan wordt gedaan door middel van de ranking aan het einde van de WK Beach Korfbal. Voor de World Games van 2025 kwalificeren de beste 8 ploegen zich voor het eerder genoemde toernooi.
Daarnaast is er ook een variant ontwikkeld waarbij er in drietallen wordt gespeeld op een veld van 8 bij 16 meter met twee korven op 3 meter van de achterlijn. In deze laatste vorm is in 2013 voor het eerst een NK Beach georganiseerd, dat als winnaars LDODK/AH Gorredijk (bij de senioren) en AW.DTV/e-senzaz.com (bij de junioren) opleverde.
Een keer per jaar wordt er in Noordwijk (Zuid-Holland) een groot beachkorfbaltoernooi georganiseerd op het strand. Dit werd tot 2024 gedaan door de Noordwijkse korfbalvereniging Fluks. Door het KNKV wordt er 2 keer per jaar een beachkorfbaltoernooi georganiseerd. In februari wordt het NK beachkorfbal georganiseerd in de binnenlocatie The Beach Aalsmeer. In augustus wordt er een buitentoernooi georganiseerd bij The Hague Beach Stadium.
1 tegen 1.
Bij deze vorm van korfbal worden de individuele kwaliteiten van korfballers met elkaar gemeten. Het spel wordt gespeeld in een cirkel met een straal van 13 meter van de korf. Binnen deze cirkel is er nog een cirkel met een straal van 6 meter van de korf.
Een score binnen de binnenste cirkel levert 2 punten op en een score tussen de binnenste en de buitenste cirkel levert 1 punt op.
De aanvaller heeft 45 seconden om zo veel mogelijk punten te scoren. Na afloop worden de functies omgedraaid en zal de aanvaller zijn score moeten verdedigen. De winnaar krijgt 2 punten, de verliezer nul en bij een gelijkspel krijgen beiden een punt. De ontwikkelaars van 1 tegen 1 zijn korfballegende Barry Schep en sportcommentator Frank Stout.

</doc>
<doc id="13050" url="https://nl.wikipedia.org/wiki?curid=13050" title="OSCAR (protocol)">
OSCAR (protocol)

OSCAR is het instant messaging-protocol van AOL. Het staat voor Open System for CommunicAtion in Realtime (Nederlands: Open systeem voor realtimecommunicatie). OSCAR wordt gebruikt in ICQ en AIM.
Ondanks de naam zijn de specificaties van het protocol verre van vrij beschikbaar. AOL ging erg ver om te voorkomen dat anderen er details over te weten kwamen en zo compatibele clients zouden maken. Grote delen van de protocolspecificatie zijn nu echter bekend dankzij reverse-engineering. Het aantal OSCAR-compatibele programma's vertoont dan ook een stijgende lijn, tot ongenoegen van AOL. In 2008 werd er officiële documentatie over het OSCAR-protocol beschikbaar gesteld.

</doc>
<doc id="13051" url="https://nl.wikipedia.org/wiki?curid=13051" title="Zuiveldrank">
Zuiveldrank

Zuiveldrank is een verzamelnaam voor allerlei drinkbare zuivelproducten.
De zuiverste zuiveldrank is melk, afkomstig van en gemolken uit een koe, schaap of geit (buiten Europa ook van de buffel, zeboe, jak of kameel). Melk, en dan vooral koemelk, is de grondstof van de zuivelindustrie.
Andere zuiveldranken zijn karnemelk en drinkyoghurt. Tot de buitenlandse zuiveldranken behoren ayran en kefir.
Ook worden er zuiveldranken uit melkwei gemaakt, zoals Rivella, Djoez, Taksi, Tjolk.
Veel nieuwere soorten zuiveldrank bevatten ook vruchtenextracten, kleur- en smaakstoffen, voedingsvezels, toegevoegde vitamines en/of calcium.

</doc>
<doc id="13052" url="https://nl.wikipedia.org/wiki?curid=13052" title="Limburgs Dagblad">
Limburgs Dagblad

Het Limburgs Dagblad was een Nederlands-Limburgse krant. De krant vormde samen met "De Limburger" de Media Groep Limburg (MGL) en was de oudste regionale krant in Limburg.
Het kantoor van het "Limburgs Dagblad" was tot medio 1979 gevestigd in de Nobelstraat te Heerlen. In de loop van 1979 betrok men het toen nieuwe bedrijfspand op industrieterrein In de Cramer te Heerlen, langs de stadsautoweg/rijksweg N281. Het oude hoofdkantoor aan de Nobelstraat is omstreeks 1982 gesloopt voor nieuwbouw.
De Nederlandse Mededingingsautoriteit ging in mei 2000 onder voorwaarden akkoord met een overname van "De Limburger" door De Telegraaf. Belangrijkste voorwaarde was dat De Limburger niet mocht fuseren met het Limburgs Dagblad, maar dat de twee dagbladen zelfstandig moesten blijven bestaan. Het Limburgs Dagblad was reeds in 1972, onder destijds luide protesten, door het Telegraaf concern overgenomen. Sinds medio 2006 waren beide kranten identiek, op de titel en het logo na. Per dinsdag 27 mei 2008 werden beide kranten voortaan in het tabloid formaat uitgebracht. Daarmee kwam een einde aan een 140 jaar oude Limburgse traditie.
In 2006 verkocht het Telegraafconcern de Media Groep Limburg aan de Britse investeringsmaatschappij Mecom. Het Belgisch-Limburgse Concentra nam 1 oktober 2014 Media Groep Limburg over; sinds 2017 is Mediahuis − een "joint venture" van Concentra en Corelio − de officiële eigenaar. Het drukken van de dagbladen is eind maart 2015 van Heerlen overgeplaatst naar Beringen in Belgisch-Limburg.
Van september 2014 tot mei 2017 verzorgden het "Limburgs Dagblad" en "Dagblad de Limburger" in samenwerking met regionale omroep L1 de nieuwswebsite 1Limburg.
Op 29 december 2017 werd het "Limburgs Dagblad", dat sinds medio 2006 op de titel en logo na identiek was aan "De Limburger", voor de laatste keer bezorgd in de regio "Parkstad", ook wel bekend als de voormalige "Oostelijke Mijnstreek". De kleine 18.000 abonnees ontvangen sindsdien "De Limburger".
Hoofdkantoor.
Het oude, in de loop van 1979 geopende hoofdkantoor van het "Limburgs Dagblad" in het Heerlense industriegebied In de Cramer was een kleinere kopie van het gebouw van "De Telegraaf" in Amsterdam. De enorme en hypermoderne drukpers die naast het kantorencomplex stond werd medio 1998 in gebruik genomen. Beide gebouwen zijn inmiddels gesloopt (augustus 2017). Na het verplaatsen van de activiteiten en de drukpers naar Beringen in België stonden deze leeg en werd er regelmatig een overdekte rommelmarkt gehouden en waren er tijdelijk diverse bedrijfjes gevestigd. Het volledige terrein is inmiddels leeg opgeleverd. De reclamemast met lichtreclames van de kranten die in Heerlen werden gedrukt van "Limburgs Dagblad", "weekblad De Trompetter", "The Walstreet Journal", "Nikei Index", "El Pais", "de Telegraaf" voor Zuid-Nederland en drukwerkverspreider "DistriQ" stond er nog tot week 50 van 2017 en is inmiddels samen met het hekwerk en de toegangspoorten weggehaald en het terrein is geëgaliseerd. Het is op dit moment nog niet bekend wat de bestemming wordt van het voormalige Limburgs Dagblad-terrein.
Trivia.
In het oude stadion Gemeentelijk Sportpark Kaalheide waar Roda JC tot en met het seizoen 1999-2000 haar thuiswedstrijden speelde, stond tot december 2022 nog steeds het geel-zwarte elektronische scorebord van sponsor "Limburgs Dagblad", Dé krant van Limburg. Dit scorebord werd op vrijdagavond 15 oktober 1993 tijdens de competitie wedstrijd tegen Vitesse (2-1) feestelijk in gebruik genomen, zoals destijds vermeld in het Roda JC programmaboekje voor deze thuiswedstrijd.
Wegens de renovatie van Gemeentelijk Sportpark Kaalheide en de aanleg van een nieuwe sintelbaan, is het elektronische scorebord, samen met enkele geluids-en lichtmasten en hekwerken van de onoverdekte Oosttribune en het uitvak in december 2022 verwijderd en opgeslagen voor herplaatsing in het nieuwe te realiseren Roda JC museum in het Parkstad Limburg Stadion.
De letters die aan het gebouw in de Cramer de naam 'Limburgs Dagblad' vormden zijn voor een groot deel hergebruikt. Ze vormen langs de Euregioweg ter hoogte van de rotonde Kerkraderweg en de voormalige Philips fabriek in de Heerlense wijk Molenberg, de groet 'Dag Limburg'.

</doc>
<doc id="13053" url="https://nl.wikipedia.org/wiki?curid=13053" title="Kubisme">
Kubisme

Het kubisme is een stroming binnen de moderne kunst van het begin van de 20e eeuw. Het is een van de vier grote schilderstijlen (naast het dadaïsme, het expressionisme en de abstracte kunst) in de Europese schilderkunst van de 20e eeuw. Het kubisme vierde zijn hoogtijdagen als avant-gardekunststroming in de periode van 1906 tot circa 1920.
Oorsprong.
Kunsthistorisch gezien ontstond het kubisme als reactie op het intuïtieve fauvisme met zijn felle kleuren en vlakke vormen. Kubisme daarentegen ging in de richting van orde, reflectie en constructie en maakte gebruik van driedimensionaal voorgestelde vormen.
Van de 19e-eeuwse schilder Paul Cézanne, een voorloper van het kubisme, is de uitspraak dat alle vormen in de natuur in feite zijn opgebouwd uit een aantal oervormen zoals bol, kegel, cilinder en kubus. In het werk van Paul Cézanne wordt het klassieke perspectief losgelaten en worden kleuren gebruikt om het gevoel van diepte te creëren. Heldere kleuren staan op de voorgrond en donkere kleuren op de achtergrond. Dit is goed te zien in de serie "Mont Sainte Victoire", die werd getoond op een tentoonstelling in 1907 met zijn werken van de laatste tien jaar.
Het schilderij "Les Demoiselles d'Avignon" van Pablo Picasso baande definitief de weg voor het "kubisme" in de schilderkunst. Picasso liet zich hiervoor inspireren door de Afrikaanse maskers die hij zag in het Musée de l'Homme. Op het doek staan vijf prostituees afgebeeld, wier lichamen hij versimpelde tot geometrische vormen. Volgens de dichter Max Jacob zou het kubisme "uitgevonden" zijn op een avondje bij Matisse, waar deze aan Picasso een Afrikaans beeldje toonde dat hij in zijn bezit had.
Het belangrijkste - en vernieuwendste - aspect van het kubisme is dat het in eerste instantie om een nieuwe manier van kijken gaat. De oude vragen: 'Hoe leg ik mijn waarnemingen vast?' en 'Hoe geef ik een driedimensionale ruimte weer op een tweedimensionaal vlak?', die ooit tot de ontdekking van het meetkundig perspectief leidden, werden nu gevolgd door nieuwe vragen: 'Kan ik volstaan met weer te geven wat ik door één oog zie?' en 'Kan ik mijn waarneming vertrouwen?'
Pas na de expositie van "Les Indépendants", te Parijs op 25 mei 1910 bestempelde de Franse criticus Louis Vauxcelles in het blad Gil Blas de werken van Georges Braque echter als "bizarreries cubiques."
Kenmerken.
Kenmerken van het kubisme zijn: afgevlakt volume, verwarrend perspectief, collage, meerdere standpunten, stilleven, analytisch, synthetisch. Het woord kubisme hangt samen met kubus. De kubisten deden alsof de natuur alleen maar bestond uit kubussen, kegels en bollen. Alles werd met deze vormen getekend.
In het kubisme wordt gebruikgemaakt van verschuivende standpunten. Een tafel kan vanuit verschillende hoeken worden bekeken. Van bovenaf als men staat, vanaf de zijkant als men zit, of van onderaf als men iets van de vloer wil oppakken. Kubisten proberen dit in een schilderij te verwerken.
In het kubisme wordt geen onderscheid gemaakt tussen driedimensionale vormen die naar de kijker toe buigen en vormen die van de kijker af moeten buigen. Kubisten maken vormen vlak en vermenigvuldigen ze dan.
Het meest kenmerkende van het kubisme is de vereenvoudiging van alles. Kleur was niet zo belangrijk. Men gebruikte geen felle kleuren, alleen maar grijsachtige en bruine tinten. Kleur werd in een later stadium wel weer belangrijk.
Er werd een hoofdvorm getekend, maar ook de restvorm was belangrijk (het wit dat op een tekening overblijft, is de restvorm).
Belangrijke onderwerpen waren landschappen, mensen en stillevens.
Waarneming.
Hoe belangrijk het expressionisme ook is geweest voor de verdere ontwikkeling van de kunst van de 20e eeuw, zonder de nieuwe manier van kijken van het kubisme zouden we niet spreken over futurisme, dadaïsme, surrealisme, constructivisme, bepaalde vormen van abstracte kunst en kinetische kunst en evenmin van conceptuele kunst.
Het kubisme bevruchtte de basisstroming van de 20e eeuw, het expressionisme, en bracht zo mengvormen voort als het "Vlaams" expressionisme en de kunst van Picasso.
Het kubisme wil een directe "registratie" zijn van wat in ons hoofd omgaat wanneer wij naar de dingen kijken. Vandaar de bizarre gedachtesprongen, de fragmentering, de collages, de schijnbaar "onjuiste" kleuren.
Geometrisch kubisme (1907-1909).
Het "geometrische kubisme" liep van 1907 tot 1909 met de sterke invloed van Cézanne op de landschappen van Braque en de door Afrikaanse sculpturen geïnspireerde techniek van Picasso.
Braque en Picasso lieten eens en voor altijd het lineaire perspectief achterwege vanuit de gedachte dat het hier uiteindelijk ook maar om een manier van kijken ging, die onmogelijk de volheid van de visuele ervaring kon weergeven (laat staan de rest).
In de eerste fase zoekt de kubistische kunstenaar naar de basisstructuren achter de dingen en zijn er nog herkenbare, tamelijk samenhangende vormen (zoals "Huizen in L'estaque" en "Grand Nu" van Braque, "Fruits et Verre" en "Briquetterie à Tortosa" van Picasso). De objecten vertonen een vergaande stilering: de schilderijen lijken in eerste instantie opgebouwd uit meetkundige vormen.
Intussen had de bekende schrijver-dichter-essayist Guillaume Apollinaire de twee protagonisten samengebracht in Le Bateau-Lavoir aan de Rue Ravignan 13 in Parijs.
Analytisch kubisme (1910-1914).
Het "analytische kubisme" duurde van 1910 tot 1914.
In deze periode spat het beeld dat Picasso en Braque van de werkelijkheid bieden uiteen in kleine fragmenten.
De vaste vormen van de objecten worden gebroken, ontleed in alle facetten en niet beperkt tot de toevallig zichtbare facetten alleen, door ze naast en vaak over elkaar uit te beelden.
Zo komt men tot de "compositions simultanées", waarbij verscheidene gezichtspunten weergegeven worden, zonder nog te denken aan enig centraal perspectief. Door de obsessie van de schilders met vorm en structuur werd kleur van ondergeschikt belang.
Tijdens het analytisch kubisme balanceren Picasso en Braque op de rand van het abstracte; ze deinzen er wel voor terug, overtuigd als ze zijn dat alleen de werkelijkheid die zich aan onze zintuigen vertoont de basis kan zijn voor kunst (voorbeelden hiervan zijn "Ambroise Vollard" van Picasso en "Stilleven met kruik en viool" van Braque).
Synthetisch kubisme (1913 - circa 1920).
Na 1913 wil men in het "synthetische kubisme" de breuk met de realiteit weer herstellen. Niet door terug te gaan naar zijn oorspronkelijke vorm maar door de karakteristieke omtreklijn en de materie van objecten zo reëel mogelijk weer te geven. Hiervoor gebruikt men de "trompe-l'oeil" en de bekende "collages".
Deze "synthetische" fase, die zich vlak voor het uitbreken van de Eerste Wereldoorlog ontwikkelt, kan evengoed de "associatieve fase" genoemd worden. Violen en gitaren worden herleid tot de kleur en de textuur van het materiaal waarvan ze gemaakt zijn. Tegelijk wordt gezocht naar elementen om iets te zeggen over de muziek zelf of de sfeer van de kamer (wolken, blauw, een krul hier en daar). In de collages met stukken van kranten, stoelbekledingen en touw komen stukjes van de werkelijkheid letterlijk in het kunstwerk terecht.
Schilderijen uit de synthetische fase van het kubisme vertonen de volgende kenmerken: kleur wordt weer toegelaten, schilderijen zien eruit alsof ze met behulp van knippen en plakken uit allerlei materialen tot stand zijn gekomen, patroonornamenten in de verschillende kleurvlakken, de voorstelling wordt weer meer herkenbaar en er komt weer perspectief in het beeldvlak.
Een voorbeeld is "Stilleven op tafel" van Braque.
Overgangen.
Het kubisme liep tot 1920 en het leidde zowel naar het dadaïsme als naar de abstracte kunst. Er zijn tevens overgangen naar het purisme, het orphisme, het precisionisme en het constructivisme.
Ook in de beeldhouwkunst is het kubisme een productieve beweging. Alexander Archipenko, Raymond Duchamp-Villon, Jacques Lipchitz, Ossip Zadkine en natuurlijk Pablo Picasso zijn er de belangrijkste meesters van.
In Praag ontwikkelde zich tussen 1910 en 1925 een kubistische architectuur (o.a. Josef Gočár). In Wenen staat de kubistische Wotrubakerk van Fritz Wotruba.
In de literatuur vinden we het kubisme vooral terug bij de Vlaamse dichter Paul van Ostaijen. Van Ostaijen ontwikkelt zich in zijn poëtisch oeuvre van expressionisme (tonen van alle emotie) via kubisme (de wereld zelf laten spreken) naar de grote onthechting die hij vindt in de abstracte kunst.
Kubistische schilderijen.
Voorbeelden van andere kubistische schilderijen zijn:
Bekende kunstschilders van het kubisme.
De bekendste kunstschilders van het kubisme waren:
De meest vooraanstaande Franse kubisten:
De meest vooraanstaande Nederlandse kubisten:

</doc>
<doc id="13054" url="https://nl.wikipedia.org/wiki?curid=13054" title="Cees Veerman (politicus)">
Cees Veerman (politicus)

Cornelis Pieter (Cees) Veerman (Nieuw-Beijerland, 8 maart 1949) is een Nederlands voormalig politicus, landbouwer en econoom. Hij was van 22 juli 2002 tot 22 februari 2007 minister van Landbouw, Natuur en Voedselkwaliteit (tot 1 juli 2003 Landbouw, Natuurbeheer en Visserij geheten). Hij was voorzitter van Natuurmonumenten van 2007 tot 2011. Van mei 2012 tot januari 2014 was hij voorzitter van de Raad van Toezicht van de Stichting Vu-VUmc.
Loopbaan.
De boerenzoon Veerman studeerde economie aan de Erasmus Universiteit Rotterdam (doctoraalexamen 1973). In 1983 promoveerde hij aan de Landbouwuniversiteit Wageningen op het proefschrift "Grond en grondprijs".
Van 1971 tot 1976 was hij leraar economie en bedrijfseconomie, en tot 1989 achtereenvolgens wetenschappelijk medewerker, hoofdmedewerker en universitair hoofddocent - economie, kennis en wetenschapsleer, onderzoeksmethodologie - aan respectievelijk de Interfaculteit Bedrijfskunde te Delft, later Rotterdam en de faculteit Bedrijfskunde van de Erasmus Universiteit Rotterdam.
Van 1989 tot 2002 was hij bijzonder hoogleraar Agrarische bedrijfseconomie- en sociologie aan de Katholieke Universiteit Brabant. Van 1990 tot 1997 was hij ook bijzonder hoogleraar agribusiness aan de Erasmus Universiteit Rotterdam. Van 1997 tot 2002 was hij eveneens voorzitter van de raad van bestuur van het Wageningen Universiteit en Researchcentrum.
Veerman bekleedde een aantal commissariaten en was onder meer voorzitter van de Nationale Coöperatieve Raad voor Land- en Tuinbouw, bestuursvoorzitter van de Verenigde Tuinbouwveilingen, voorzitter van het DLO-Landbouw-Economisch Instituut, lid van de Raad van Advies Moret, Ernst &amp; Young en lid van de Sociaal-Economische Raad (SER, 1990-1993). Verder was hij lid van het dagelijks bestuur van het Zuiveringsschap Hollandse Eilanden en Waarden te Dordrecht (1979-1986) en waarnemend dijkgraaf van het Waterschap De Groote Waard te Klaaswaal (1980-1996).
Hij was voor het CDA van 1973 tot 1980 lid van de gemeenteraad van Nieuw-Beijerland en van 1986 tot 1991 lid van de gemeenteraad van de nieuwe gemeente Korendijk, waarin Nieuw-Beijerland na een gemeentelijke herindeling was opgegaan. In Korendijk was hij ook fractievoorzitter.
Naast bovengenoemde werkzaamheden is hij akkerbouwer van 180 ha in Goudswaard en 450 ha. in de Franse Dordogne.
Ministerschap.
Veerman was vanaf 22 juli 2002 minister van Landbouw, Natuurbeheer en Visserij in het Kabinet-Balkenende I, vanaf 27 mei 2003 in het Kabinet-Balkenende II en ten slotte vanaf 7 juli 2006 in het Kabinet-Balkenende III.
Veerman schreef in 2001 een rapport voor het CDA wat er in het verkiezingsprogramma over landbouw moet staan; hierbij pleitte hij voor 'revival van de oude boerenethiek'. Op zijn advies kiest het CDA voorzichtig voor duurzame landbouw. Tijdens zijn kabinetsperiode blijkt de Tweede Kamerfractie van het CDA echter vaak een conservatievere koers te kiezen.
In augustus 2005 raakte Veerman in opspraak doordat hij, tegen de regels, tijdens zijn ministerschap ook statutair directeur bleek te zijn van een aantal landbouwbedrijven in Frankrijk. Bovendien had hij zich als Nederlandse Minister van Landbouw hard gemaakt voor landbouwsubsidies van de Europese Unie (subsidies dus waar zijn eigen bedrijven voordeel bij hadden), wat vragen opwierp over belangenverstrengeling. In augustus 2005 bleek ook dat Veerman €185.000 ontving van de Unie ingevolge het gemeenschappelijk landbouwbeleid. Ook bleek hij de jaarrekening over 2003 van een van zijn bedrijven te hebben ondertekend, wat een minister niet mag doen. Uiteindelijk liep deze zaak met een sisser af. Wel leidde de zaak tot een inventarisatie van nevenfuncties van bewindslieden.
In augustus 2006 raakte hij opnieuw in opspraak omdat hij volgens NRC Handelsblad ten onrechte met zijn dienstauto privéreizen zou hebben gemaakt en bovendien vliegreizen voor privédoeleinden zou hebben gedeclareerd. Een deel van deze reizen had zijn Franse landbouwbedrijven als bestemming. Uit onderzoek bleek opnieuw dat Veerman binnen de regels had gehandeld. Toch besloot hij geld terug te betalen.
Veerman gaf na de zomer van 2006 aan niet terug te zullen keren als minister in een volgend kabinet. Eerder dat jaar was Veerman door een aantal leden van het CDA benaderd om het partijleiderschap van Jan Peter Balkenende over te nemen. Hij besloot dit echter niet te doen en verliet de actieve politiek.
Na de politiek.
Op 12 mei 2007 werd Veerman gekozen als voorzitter van de Vereniging Natuurmonumenten als opvolger van Herman Wijffels. Veerman is tevens voorzitter van de Meta-evaluatiecommissie Kwaliteitszorg Wetenschappelijk Onderzoek ingesteld door de Koninklijke Nederlandse Akademie van Wetenschappen, de Nederlandse Organisatie voor Wetenschappelijk Onderzoek (NWO) en de Vereniging van Universiteiten VSNU. Hier volgde hij de in 2007 overleden professor Ad Geelhoed op. Veerman is daarnaast lid van de raad van commissarissen van de Rabobank en sinds maart 2007 vanwege het Wageningen Universiteit Fonds bijzonder hoogleraar duurzame plattelandsontwikkeling in Europees perspectief aan de Wageningen Universiteit en de Universiteit van Tilburg.
In september 2007 werd Veerman benoemd als voorzitter van de commissie duurzame kustontwikkeling, die werd ingesteld om te adviseren over de bescherming van Nederland tegen de gevolgen van de zeespiegelstijging. De commissie-Veerman bracht op 3 september 2008 haar advies uit.
Veerman is sinds november 2007 voorzitter van het Wetenschappelijk Instituut voor het CDA (WI). In juli 2008 is Veerman tot de raad van commissarissen van de Royal Barenbrug Group toegetreden. In februari 2009 werd hij voorzitter van een commissie die moet onderzoeken hoe de bouw van de Amsterdamse Noord/Zuidlijn weer kan worden vlotgetrokken.
En najaar 2009 werd hij ook voorzitter van de Commissie Toekomstbestendig Hoger Onderwijs Stelsel, ingesteld door toenmalig onderwijsminister Plasterk, die wilde weten of hoger onderwijs in zijn huidige vorm een toekomst heeft en hoe de Nederlandse situatie zich verhoudt tot die in andere landen. Deze commissie bracht in april 2010 haar advies uit, getiteld "Differentiëren in drievoud. Omwille van kwaliteit en verscheidenheid in het hoger onderwijs".
Verder is Veerman voorzitter van de Raad van Advies van de "Dutch Delta Academy", een samenwerkingsverband op initiatief van drie hogescholen (Hogeschool Zeeland, Hogeschool Rotterdam en Van Hall Larenstein) en negen grote werkgevers met als doel attractief, hoogwaardig, actueel delta(technologie) onderwijs en vraaggericht praktijkonderzoek, ingebed in een duurzame relatie tussen scholen en bedrijven. En Cees Veerman is een van deskundigen in de stuurgroep van het "European Innovation Partnership (EIP) on Water" namens de Vereniging van waterbedrijven (Vewin) en de Unie van Waterschappen.
Hij werd per 1 januari 2012 benoemd als lid van de Raad van Toezicht van de Stichting VU-VUmc. In mei 2012 nam hij het voorzitterschap van de Raad van Toezicht over van Pieter Bouw, die sinds 2001 voorzitter was. Hij is ook lid en beoogd voorzitter van de Raad van Toezicht van de VU-Vereniging. Op 1 januari 2014 nam hij afscheid van het VUmc.

</doc>
<doc id="13055" url="https://nl.wikipedia.org/wiki?curid=13055" title="De Gooi- en Eemlander">
De Gooi- en Eemlander

De Gooi- en Eemlander is een regionaal Nederlands dagblad in het Gooi, Soest en Baarn (Eemland). De krant verscheen vanaf 1923 als centrumrechts dagblad en bleef tot 1996 zelfstandig. Na de overname door "De Telegraaf" werd "De Gooi- en Eemlander", samen met het later opgeheven "Dagblad van Almere", toegevoegd aan de Hollandse Dagbladcombinatie. Sinds 2004 verschijnt "De Gooi- en Eemlander" als ochtendblad. De krant is onderdeel van het Noordhollands Dagblad, een van de titels van Mediahuis Nederland.
Geschiedenis.
"De Gooi- en Eemlander" ontstond uit het "Gooisch Nieuwsblad", opgericht in 1871 door Johannes Geradts, en gedrukt op een zolder in Hilversum op een kleine handpers. Al gauw werd dit nieuwsblad ook in Bussum/Naarden, Laren/Blaricum, Eemnes en Baarn/Soest verspreid en koos Geradts de titel "De Gooi- en Eemlander".
In 1900 riep Geradts na een grote brand de hulp in van de drukkers, de gebroeders Klene, die de krant wat later overnamen en eigenaren bleven tot 1996. Redactioneel ging het in de eerste jaren slechts om het weergeven van feiten. Nadat in 1901 de krant twee keer per week verscheen, werd de krant in 1923 dagblad.
In 1920 verschenen er al 8.500 exemplaren. In 1940 telde "De Gooi- en Eemlander" al bijna 19.000 abonnees. De krant ging toen echter meewerken aan de eisen die de Duitse bezetter stelde (gelijkschakeling), en moest dat bekopen met een verschijningsverbod in 1945. Dit kwam de krant weer te boven, en hij groeide mee met de sterke groei van Hilversum in de jaren 50 en 60.
In de jaren zeventig kreeg de krant een centrumlinkse signatuur, mede door de opkomst van de PvdA in Hilversum, dat voor de oorlog een overwegend liberale en katholieke gemeente was. De groei van de krant zette nog verder door.
In 1980 bereikte de krant haar hoogste oplage van 60.000. In die tijd bestond "De Gooi- en Eemlander" uit een beheersmaatschappij (Dagblad De Gooi- en Eemlander B.V.) en vijf werkmaatschappijen: De Gooi- en Eemlander, Dagblad van Almere (sinds 1978), Goois Weekblad, Groene Weekblad en de Kabelkrant, die in de loop der tijd vanwege reorganisaties, fusies en bezuinigingen op De Gooi- en Eemlander na, allemaal zijn verdwenen.
Sinds 1996 is de krant deel van de Telegraaf Holding en vormt hij samen met het "Haarlems Dagblad" en het "Leidsch Dagblad" de Hollandse Dagblad Combinatie (HDC); in 2001 werd ook het "Noordhollands Dagblad" aan deze combinatie toegevoegd.
De krant telde in 2005 52 medewerkers, voornamelijk redacteuren. De meeste ondersteunende diensten vinden centraal plaats vanuit Alkmaar. De distributie en bezorging van de krant geschieden door een Telegraaf-bedrijf, DistriQ. Het aantal abonnees was anno 2016 17.337.
Bekende journalisten van de krant waren onder meer de later bekende en succesvolle katholieke schrijver Antoon Coolen en de dichter Gabriël Smit, die daarna bij "de Volkskrant" zou gaan werken en Chris Kijne, die later bij de VPRO en het radioprogramma Met het Oog op Morgen zou gaan werken.
Op 11 november 2021 vierde de krant haar 150 jarig bestaan. In de jubileumeditie, met op de voorpagina een cartoon van de vaste tekenaar Frank Muntjewerf, geeft de redactie aan dat 'de krant als kool groeit door een nieuwe manier van werken'. Volgens hoofdredacteur Corine de Vries was de krant in 2022 sinds enige maanden de snelstgroeiende titel.

</doc>
<doc id="13056" url="https://nl.wikipedia.org/wiki?curid=13056" title="Gooi- en Eemlander">
Gooi- en Eemlander



</doc>
<doc id="13057" url="https://nl.wikipedia.org/wiki?curid=13057" title="Tabun">
Tabun

Tabun (ook wel aangeduid als GA) is een zenuwgas uit de zogenaamde G-reeks (samen met onder andere de structureel analoge verbindingen sarin en soman) en behoort tot de organofosfaten. Tabun is een zeer giftige vloeistof en is gecatalogeerd als een lijst 1-stof conform het Verdrag chemische wapens.
Tabun inhibeert acetylcholinesterase. Hierdoor dissocieert de neurotransmitter acetylcholine niet meer van de receptor op de motorische eindplaat. Dit heeft verkramping van het lichaam tot gevolg en zal uiteindelijk tot de dood leiden. Bij een lage dosis zullen de effecten van tabun echter niet dodelijk zijn en zal het slachtoffer volledig herstellen.
Geschiedenis.
Ontdekking.
Tabun was het eerste zenuwgas van de zogenaamde G-reeks - zenuwgassen die in januari 1936 per ongeluk werden ontdekt door de Duitse scheikundige Gerhard Schrader, werkzaam bij IG Farben in Elberfeld. Schrader deed onderzoek naar nieuwe insecticiden met een organofosfaatstructuur, die insecten doden door hun zenuwstelsel te ontregelen. Hij ontdekte tabun, dat niet alleen erg toxisch is voor insecten maar ook voor mensen. In 1939 werd een proeffabriek voor de productie van tabun opgezet in Munster-Lager op de Lüneburger Heide, vlak bij het Duitse leger. In januari 1940 begon de bouw van een geheime fabriek met de codenaam "Hochwerk", voor de productie van tabun in Dyhernfurth aan de Oder (nu Brzeg Dolny in Polen).
Wegens geheimhouding van de fabriek en de moeilijkheidsgraad van het productieproces, werd de fabriek pas in 1942 operationeel. Veel van de chemische precursors van tabun waren zo corrosief, dat uitsluitend reactiecompartimenten gebruikt konden worden die waren gelaagd met kwarts of zilver. Tabun zelf is zo toxisch dat de laatste stappen uitgevoerd moesten worden in compartimenten met dubbel glas, waartussen een stroom perslucht circuleerde. De fabriek produceerde zowel alle intermediaire producten als het eindproduct, tabun. Ook was er een ondergronds gedeelte waar munitie gevuld werd, waarna deze werd opgeslagen in Krappitz (nu Krapkowice). De fabriek hoorde bij Anorgana GmbH, een dochterbedrijf van IG Farben.
Aangezien tabun het minst effectieve zenuwgas van de G-reeks is, zijn de meeste landen overgegaan op de productie van GB en GD. Tot 10.000 ton tabun, onder andere in granaten, geproduceerd in Duitsland, is gedumpt in zee om de substantie te neutraliseren. Maar omdat tabun makkelijker te produceren is dan de andere zenuwgassen van de G-reeks, beginnen landen die niet de middelen hebben vaak met de productie van tabun.
Incidenten.
In de geheime Duitse fabriek Hochwerk waren ongeveer 3000 Duitsers werkzaam. Allen droegen een gasmasker en een pak dat bestond uit lagen van rubber-katoen-rubber. Na de tiende keer dragen werd het pak vernietigd. Ondanks alle voorzorgsmaatregelen vonden er meer dan 300 ongelukken plaats voor de productie zelfs maar was begonnen. Minstens tien werknemers overleden in de 2,5 jaar dat de fabriek operationeel was. In het boek "A Higher Form of Killing: The Secret History of Chemical and Biological Warfare" werden de volgende gevallen beschreven:
Tijdens de Irak-Iranoorlog (1980-1988) gebruikte Irak grote hoeveelheden chemische wapens, waaronder ook tabun.
Synthese.
Het syntheseproces van tabun bestaat uit twee stappen. In de eerste stap reageert gasvormig dimethylamine (1) met een overmaat fosforylchloride (2), waardoor dimethylamidofosfordichloride (3) en dimethylammoniumchloride (4) gevormd worden. Het ontstane dimethylamidofosfordichloride wordt opgezuiverd door middel van een vacuümdestillatie. Vervolgens wordt het in reactie gebracht met een overmaat natriumcyanide (5), dat gedispergeerd is in droge chloorbenzeen, en ethanol (6). Daarbij wordt eerst het intermediair dimethylamidofosfordicyanide gevormd en vervolgens tabun (7). Nevenproducten zijn natriumchloride (8) en het toxische waterstofcyanide (9).
Metabolisme.
Cyanide is een metaboliet van tabun. Daarnaast zijn ook dimethylaminoethoxyhydroxyfosfineoxide en ethoxydihydroxyfosfineoxide metabolieten van tabun.
Toxicologie en veiligheid.
Tabun werkt net als andere zenuwgassen op het enzym acetylcholinesterase. Het is met name een zeer krachtige inhibitor van acetylcholinesterase: het bindt met een serineresidu, waarbij het cyanide als leaving group dient. Daardoor ontstaat een ester, die ervoor zorgt dat acetylcholinesterase het acetylcholine niet meer kan afbreken. Op die manier stapelt het zich op in de synaps. Acetylcholine is een belangrijke neurotransmitter, die vooral betrokken is bij de impulsoverdracht van de zenuw naar de skeletspiercellen. Opstapeling zorgt er dus voor dat de spiercellen zich niet meer voldoende kunnen ontspannen en dit leidt onder meer tot stuiptrekkingen.
Door het overstimuleren van de acetylcholinereceptoren treden er allerlei effecten op. De gevaarlijkste zijn het falen van de ademhaling en het hart. De effecten van vergiftiging met organofosforverbindingen variëren in snelheid van optreden, ernst en aanhoudendheid. De symptomen die acuut optreden zijn trillen, onregelmatige samentrekkingen van spieren en het stokken van de ademhaling. Andere symptomen die optreden zijn:
Wanneer men niet aan een dodelijke dosis tabun is blootgesteld, zullen de effecten verdwijnen na 1 of 2 weken.
De LD50 bedraagt 0,15–0,4 mg/kg voor een intraveneuze toediening en 0,6 mg/kg voor opname in de maag.
Detoxificatie.
De structuur van tabun maakt het moeilijk een goed werkend tegenmiddel te vinden, want door het vrije elektronenpaar op de aminestikstof is het bijna niet mogelijk een andere stof via een nucleofiele aanval te binden. Een gebruikelijk middel tegen het toxisch effect van tabun op de perifere cholinerge receptoren is atropine. Andere geneesmiddelen, gebaseerd op monopyridinium (zoals pralidoxime) of bispyridiniumoximen (zoals obidoxime of methosime), zijn niet in staat alle effecten van tabun te bestrijden vanwege hun lage acetylcholinesterase-reactivatie. Dit kan verklaard worden door de moeilijke nuclefiele aanval.
Sinds de jaren 20 van de 20e eeuw is een nieuwe generatie van oximen (zogenaamde H-oximen) in gebruik die een hogere effectiviteit in acetylcholinesterase-reactivatie hebben. Een van de meest bestudeerde H-oxime is HI-6, dat ook al heel effectief tegen de toxische effecten van soman is ingezet. Uit studies blijkt echter dat de reactivatie voor tabun minder goed werkt dan voor soman. Obidoxime en trimedoxine zijn goede tegenmiddelen, maar omdat obidoxime een laag potentiaal heeft om over de bloed-hersenbarrière te diffunderen, is trimedoxime de meest belovende reactivator van acetylcholinesterase "in vivo".

</doc>
<doc id="13058" url="https://nl.wikipedia.org/wiki?curid=13058" title="Medy van der Laan">
Medy van der Laan

Medy Catharina van der Laan (Spijkenisse, 14 augustus 1968) is een Nederlands bestuurder en voormalig politica. In het kabinet-Balkenende II was zij staatssecretaris van Cultuur en Media namens D66.
Biografie.
Opleiding.
Na het behalen van het vwo-diploma studeerde Van der Laan aan de Katholieke Universiteit Nijmegen Nederlands recht (doctoraalexamen 1990). In haar afstudeerjaar volgde zij de postdoctorale opleiding tot wetgevingsjurist. Daarnaast volgde zij van 1985 tot 1987 aan het Conservatorium Arnhem de vooropleiding harp.
Werkzaamheden.
In 1991 trad Van der Laan in dienst als ambtenaar bij het ministerie van Binnenlandse Zaken, vanaf 1998 het ministerie van Binnenlandse Zaken en Koninkrijksrelaties. Zij werkte daar tot 1994 als beleidsmedewerker algemeen politiebeleid bij de afdeling Juridische en Bestuurlijke Zaken van de Directie Politie, en was daarna tot 1998 projectleider bij de projectenpool van het bureau Secretaris-Generaal en politiek assistent van de staatssecretaris, Jacob Kohnstamm. Ze was tot 2001 hoofd van de afdeling Bestuurlijke, Internationale en Juridische Zaken van de directie Brandweer en Rampenbestrijding. In 2001 ging ze bij de directie Personeelsmanagement Rijksdienst werken. Ze werd daar benoemd tot hoofd RAAC (centrum voor arbeidsmarktcommunicatie) en in 2002 op interim-basis tot kwartiermaker HRM-Academie Rijk. In 2002 werd ze verkozen tot Jonge Ambtenaar van het jaar.
Politieke werkzaamheden.
Van der Laan werd op 27 mei 2003 benoemd tot staatssecretaris van Onderwijs, Cultuur en Wetenschappen in het tweede kabinet-Balkenende, als vertegenwoordiger van D66. Haar belangrijkste beleidsplan was het uitwerken van een herstructureringsplan voor de publieke omroepbestel, waartoe de kabinetspartijen in het Voorjaarsoverleg van 2005 hadden besloten. Volgens dat plan zou enerzijds de rol van de Raad van Bestuur van de Publieke Omroep worden versterkt, anderzijds zouden de omroepverenigingen het alleenrecht krijgen op het uitzenden van opiniërende programma's. Voor de NPS zou in het nieuwe omroepbestel geen plaats meer zijn, en evenmin voor samenwerkingsprogramma's als "Nova", "Zembla" en "Buitenhof". Het plan oogstte veel kritiek van programmamakers. Door het aftreden van de D66-bewindslieden in juni 2006 kwam het niet tot behandeling in de Tweede Kamer.
Op 29 juni 2006 trok de Tweede Kamerfractie van D66 de steun aan het kabinet in, wegens haar blijvende onvrede met het vreemdelingenbeleid van minister Verdonk, culminerend in de crisis rond de verblijfsstatus en nationaliteit van VVD-Kamerlid Ayaan Hirsi Ali. Op 3 juli 2006 werd haar eervol ontslag verleend, nadat zij samen met de andere twee bewindslieden van D66, de ministers Alexander Pechtold en Laurens Jan Brinkhorst, daartoe een verzoek bij de koningin had ingediend.
Na de politiek.
Op 1 maart 2007 werd Van der Laan programmadirecteur van het bedrijf TCN Property Projects, de beheerder van onder meer het Mediapark in Hilversum. In datzelfde jaar werd ze mede-initiatiefnemer en voorzitter van Stichting Kosmopolis, die tot doel had het multiculturele debat op gang te brengen. Na twee jaar bleek de stichting in de schulden te zitten en stopte het ministerie van Onderwijs, Cultuur en Wetenschap de subsidie. De stichting raakte daarop in faillissement.
In juni 2009 werd Van der Laan benoemd tot algemeen directeur van de Kamer van Koophandel Oost Nederland waar ze op 1 augustus 2009 aan de slag ging. Een maand later werd ze benoemd tot voorzitter van de AOC-Raad, de belangenvereniging van de agrarische opleidingscentra (de "groene" VMBO- en MBO-scholen) in Nederland. Per 16 augustus 2010 werd dit haar hoofdfunctie en beëindigde zij haar werkzaamheden bij de Kamer van Koophandel.
Van 1 september 2015 tot 1 augustus 2021 was Van der Laan voorzitter van Energie-Nederland, de branchevereniging van energiebedrijven. Tussen 5 oktober 2015 tot oktober 2019 was ze voorzitter van de Referendumcommissie. Daarnaast was zij lid van de Raad van Toezicht van de Consumentenbond en het topklinisch ziekenhuis Medisch Spectrum Twente. Verder is zij onafhankelijk voorzitter van RODAP (RechtenOverleg Distributie van Audiovisuele Producties), onafhankelijk voorzitter van het de Stichting Nationaal Luisteronderzoek en lid van het bestuur van de Stichting Berenschot Beheer. Per 1 augustus 2021 is Van der Laan voorzitter van de Nederlandse Vereniging van Banken.
Verdere personalia.
Van der Laan is een leerling van het Lectorium Rosicrucianum en was in die hoedanigheid lid van het bestuur van de "Stichting Scholen van het Rozenkruis" (1999-2003). Van der Laan is gehuwd en heeft twee kinderen.

</doc>
<doc id="13059" url="https://nl.wikipedia.org/wiki?curid=13059" title="Aart Jan de Geus">
Aart Jan de Geus

Aart Jan de Geus (Doorn, 28 juli 1955) is een Nederlands voormalig politicus en bestuurder. Sinds januari 2023 is hij Kroonlid in het College van Toezicht op de Advocatuur en voorzitter van het Wetenschappelijk Instituut voor het CDA. Voorheen was hij bestuursvoorzitter van de Goldschmeding Foundation voor Mens, Werk en Economie (2020-2023) en voorzitter van het college van bestuur van de Bertelsmann Stiftung (2012-2019). Hiervoor was hij plaatsvervangend secretaris-generaal van de Organisatie voor Economische Samenwerking en Ontwikkeling (OESO) in Parijs. In het verleden was hij namens het CDA minister van Sociale Zaken en Werkgelegenheid in de kabinetten Balkenende I, Balkenende II en Balkenende III.
Biografie.
De Geus behaalde in 1975 zijn propedeuse NIVRa (accountancy) en studeerde aan de Erasmus Universiteit in 1980 af in Nederlands recht. In 1981 rondde hij de postdoctorale opleiding arbeidsrecht af aan de Katholieke Universiteit Nijmegen. Van 1974 tot 1975 was hij assistent-accountant en projectleider bij Pelser Hamelberg, Van Til en Co., Accountants. Vervolgens werkte hij drie jaar als parttime boekhouder bij Wijers adviesbureau, financieringen, belastingzaken en administratie voor artsen.
Vanaf 1980 werkte De Geus bij de Industriebond CNV. Hij begon als assistent-bestuurder, werd daarna juridisch beleidsmedewerker en was de laatste jaren lid van het dagelijks bestuur van de vakbond. In 1988 stapte hij over naar de Vakcentrale CNV, waar hij in 1993 vicevoorzitter werd met in zijn portefeuille de sociale zekerheid, pensioenen, volksgezondheid en arbeidsvoorziening. In deze hoedanigheid was hij lid van het bestuur van de Stichting van de Arbeid en van de Sociaal-Economische Raad.
In 1998 werd hij partner bij adviesbureau Boer &amp; Croon. Hij deed opdrachten in de sfeer van de verzorgingsstaat, zowel voor publieke instellingen als voor private partijen.
De Geus was lid van de raad van toezicht van het Academisch Ziekenhuis Maastricht, lid van de raad van advies van Zorgverzekeraars Nederland, lid van de sectie Sociale vragen van de Raad van Kerken en voorzitter van de verenigingsraad van VluchtelingenWerk Nederland.
Hij was vanaf 22 juli 2002 minister van Sociale Zaken en Werkgelegenheid in het kabinet-Balkenende I. Vanaf 16 oktober 2002 was hij tevens Minister van Volksgezondheid, Welzijn en Sport. De Geus werd op 27 mei 2003 opnieuw benoemd tot minister van Sociale Zaken en Werkgelegenheid, in het tweede kabinet-Balkenende.
in 2003 kreeg hij van het bestuur van de JOVD de titel Liberaal van het Jaar voor de hervormingen van de sociale zekerheid. Hij weigerde echter de bijbehorende prijs in ontvangst te nemen.
In oktober 2004 lanceerden de coalitiefracties een plan om het minimumloon voor langdurig werklozen die instromen op de arbeidsmarkt met 20% te verlagen. Toen De Geus daar, in de ogen van de oppositie, te weinig afstand van nam, dienden PvdA, SP en GroenLinks een motie van wantrouwen tegen hem in. Deze werd verworpen.
In 2007 verliet De Geus de politiek en ging hij werken als plaatsvervangend secretaris-generaal van de Organisatie voor Economische Samenwerking en Ontwikkeling (OESO). Hij was daar verantwoordelijk voor het sociaal-economisch beleid en hervormingen, alsmede de voorbereiding van de ministeriële bijeenkomsten en speciale zittingen van de Uitvoerende Raad. Per september 2011 vond hij een baan als bestuurslid bij de Bertelsmann Stiftung, waar hij in 2012 werd gekozen tot bestuursvoorzitter.
In 2011-2012 was De Geus tevens voorzitter van het strategisch beraad CDA, een functie waarvoor hij gevraagd was door partijvoorzitter Ruth Peetoom. Namens het strategisch beraad presenteerde hij het rapport "Kiezen en Verbinden" op 21 januari 2012 aan de partijraad.
Eind mei 2014 trad Aart Jan de Geus aan als voorzitter van de raad van commissarissen van Triodos Bank, voor een periode van vier jaar. Hij bleef bij die bank tot 2022.
Sinds 2023 is hij Kroonlid van het College van Toezicht Advocatuur, en bestuursvoorzitter van het Wetenschappelijk Instituut voor het CDA. De Geus geeft sinds 2022 les aan de Paris School of International Affairs en is sinds 2024 board member van Conclave for Europe, EuropaNova en Reimagine Europe.
Persoonlijk.
De Geus is gehuwd, heeft drie kinderen en was lid van de Christelijke Gereformeerde Kerken, totdat hij in 2004 overging naar de PKN.

</doc>
<doc id="13060" url="https://nl.wikipedia.org/wiki?curid=13060" title="Rita Verdonk">
Rita Verdonk

Maria Cornelia Frederika (Rita) Verdonk (Utrecht, 18 oktober 1955) is een Nederlandse politica. Zij was lid van de Tweede Kamer en minister en sinds 2022 gemeenteraadslid in Den Haag.
Tijdens haar studietijd verkeerde Verdonk in linkse kringen. Ze werkte vóór haar politieke carrière bij het ministerie van Justitie, de Dienst Justitiële Inrichtingen, de Binnenlandse Veiligheidsdienst en accountantskantoren. In 2002 werd ze lid van de Volkspartij voor Vrijheid en Democratie (VVD) en werd een jaar later namens die partij minister voor Vreemdelingenzaken en Integratie. Na een motie van afkeuring in 2006 werd haar portefeuille beperkt en was ze minister voor Integratie, Jeugdbescherming, Preventie en Reclassering.
Verdonk deed in 2006 mee aan het VVD-lijsttrekkersreferendum, maar verloor van Mark Rutte. Bij de Tweede Kamerverkiezingen in 2006 stond ze op de tweede plaats en behaalde meer voorkeurstemmen dan Rutte. Onenigheid en rivaliteit tussen Verdonk en Rutte leidden er uiteindelijk toe dat Verdonk in september 2007 uit de fractie werd gezet. Ze ging verder als eenmansfractie en richtte de partij Trots op Nederland op. Deze partij wist bij de gemeenteraadsverkiezingen van 2010 zestig zetels te behalen, maar behaalde bij de Tweede Kamerverkiezingen datzelfde jaar geen zetels. Verdonk trad af als partijvoorzitter en verliet de politiek. Tussen 2019 en 2022 was ze speciaal adviseur voor jeugd- en thuiszorg. In 2022 werd ze gekozen als gemeenteraadslid in Den Haag als lid van Groep de Mos.
Achtergrond.
Verdonk groeide op in Utrecht. Haar vader, Ad Verdonk (1930), diende als KNIL-militair in Nederlands-Indië en kwam op 19 januari 1952 als repatriant naar Nederland. Daarna werkte hij aanvankelijk voor Douwe Egberts, maar runde later een zelfstandig administratie- en incassobureau. Drie jaar later werd Rita geboren in Utrecht, in de wijk Lombok, waar zij woonde, totdat ze vier jaar oud was. Zij verhuisde naar Harmelen en zat op de Sint-Bavoschool. Ze doorliep in Utrecht het atheneum aan het Niels Stensencollege. In 1974 begon ze met een studie rechten aan de Katholieke Universiteit Nijmegen. Later stapte ze over op sociologie, met specialisaties organisatiesociologie en criminologie. Eind jaren 70 was ze secretaris van de studenten-badmintonvereniging Stuban.
Tijdens haar studententijd was Verdonk kortstondig lid van de Pacifistisch Socialistische Partij (PSP) en naar eigen zeggen eerder lid van de Politieke Partij Radikalen (PPR). Verdonk ontkende dit aanvankelijk, maar toen ze geconfronteerd werd met de door haar zelf geschreven aanmeldingsbrief, alsmede aanwezigheidslijsten van PSP-vrouwengespreksgroepen, zei ze dat ze zich "daarin vergist had".
Ook was Verdonk actief in de Bond van Wetsovertreders (BWO), een organisatie die opkwam voor de rechten van gevangenen. Ook werkte ze in het politiek-culturele centrum "O'42". In februari 1981 raakte ze als demonstrant verzeild in de Piersonrellen, een ontruiming van een aantal kraakpanden in de Nijmeegse Piersonstraat.
Later in 1981 verhuisde Verdonk naar Den Haag, waar ze ging samenwonen.
Verdonk studeerde in 1983 af en ging vervolgens als stagiaire aan de slag op het ministerie van Justitie. In 1984 werd ze adjunct-directeur van het Huis van Bewaring in Scheveningen, in 1988 lid van de directie en plaatsvervangend directeur van de gevangenis "De Schie" in Rotterdam. Van 1992 tot 1996 vervulde zij diverse managementfuncties op het ministerie van Justitie, zowel bij de directie Gevangeniswezen als bij de Justitiële Jeugd- en TBS-inrichtingen. Verdonk was vervolgens tot 1999 directeur Staatsveiligheid bij de Binnenlandse Veiligheidsdienst. Tot 2003 was zij werkzaam als senior manager en directeur bij accountantsorganisaties KPMG en Atos (KPMG) Consulting.
Bij de vorming van het kabinet-Balkenende II werd Verdonk minister voor Vreemdelingenzaken en Integratie op het haar vertrouwde ministerie van Justitie, als opvolger van LPF'er Hilbrand Nawijn. Ze was een jaar eerder lid geworden van de VVD en was opgevallen bij de partijleiding, toen ze zich kandidaat wilde stellen voor het lidmaatschap van de partijraad.
Minister.
Beleid en publieke opinie.
Verdonk werd vanwege haar portefeuille Vreemdelingenzaken en Integratie en de inhoud van haar beleid op die terreinen een van de bekendste politici uit het kabinet-Balkenende II. Verdonk voerde een streng beleid dat erop toezag dat de Vreemdelingenwet 2000 zo veel mogelijk nageleefd werd. De publieke opinie over haar beleid was zeer sterk verdeeld. In december 2005 werd Verdonk door een kijkerspanel van de actualiteitenrubriek TweeVandaag en door de lezers van "de Volkskrant" gekozen als beste politicus van het jaar. Ze werd tegelijkertijd derde in het TweeVandaag-rijtje 'slechtste politicus van het jaar'. Ook was Verdonk de "winnaar" van de 'Wie zien we liever niet terug in 2007'-verkiezing van Planet Internet.
Verdonk was vooral als Minister voor Vreemdelingenzaken zowel gehaat als geliefd.
Op het gebied van asielbeleid voerde Verdonk een terugkeerbeleid volgens de Vreemdelingenwet 2000 (Eind jaren 90 (mede) ontworpen door Job Cohen, destijds Staatssecretaris van Justitie). Ondanks publieke druk, mede veroorzaakt door het televisieprogramma 26.000 gezichten, heeft Verdonk geweigerd een generaal pardon te verstrekken aan een groep van 26.000 asielzoekers die al vóór de ingang van de nieuwe wet op 1 april 2001 hun asielverzoek hadden ingediend en die sindsdien in Nederland verblijven. Uiteindelijk kwam dit pardon er toch, tot ongenoegen van Verdonk en de VVD. De daling van het aantal ingediende asielverzoeken, die begon tijdens de regering van het kabinet-Kok II, zette zich onder haar leiding verder door.
Ook werd onder haar ministerschap de Wet inburgering ingevoerd.
In de uitvoering van de Vreemdelingenwet 2000 werd de Nederlandse Staat veroordeeld door het Europees Hof voor de Rechten van de Mens wegens een onrechtmatige terugzending van een asielzoeker naar diens zeer onveilige thuisland Somalië. Deze veroordeling was gebaseerd op artikel 3 van het Europees Verdrag voor de Rechten van de Mens (EVRM): de bepaling waarin is vastgelegd dat er niet mag worden uitgezet als betrokkene geen veilig of menswaardig bestaan te wachten staat. Het was een van de uitzettingen die in 2003 tijdens Verdonks ministerschap hebben plaatsgevonden.
Dossiers en incidenten.
Onder Verdonks ministerschap hebben zich verscheidene politieke kwesties en incidenten voorgedaan.
Deportatiekwestie.
Eind 2003 lanceerde Verdonk het plan om uitgeprocedeerde asielzoekers op straat te zetten. Op 18 december verklaarde de Tweede Kamerfractie van het CDA zich tegen. Hierdoor was er in de Kamer geen meerderheid meer voor dit plan.
Jan Pronk noemde als voorzitter van de Vereniging van Vluchtelingenorganisaties (VON) Verdonks beleid begin 2004 het 'deporteren' van mensen. Deze term werd door Verdonk opgevat als een verwijzing naar de deportatie van Joden tijdens de Tweede Wereldoorlog. Zij weigerde Pronk daarom te accepteren als afgevaardigde van de VON. Pronk wees erop dat de IND het woord 'deportatie' op dat moment ook gebruikte. De VON weigerde aanvankelijk een ander af te vaardigen, maar ging daar op voorstel van Pronk later toch mee akkoord.
Schipholbrand.
Naar aanleiding van de Schipholbrand werden er (vooral op kraakpanden) diverse spandoeken opgehangen met voor Verdonk beledigende teksten. De spandoeken werden verwijderd op bevel van burgemeesters Cohen (Amsterdam), Wallage (Groningen) en Pop (Haarlem), en Rita Verdonk deed aangifte wegens smaad. De rechter besloot in een kort geding over die verwijdering dat het verwijderen van de spandoeken onterecht was. In dezelfde uitspraak verbood de rechter de Staat om posters te verwijderen van de ramen van het pand met de tekst "Reisbureau [R.], arrestatie deportatie crematie adequaat tot het bittere eind". De vervolging wegens smaad eindigde in hoger beroep in "Ontslag van alle rechtsvervolging", artikel 261 van het Wetboek van Strafrecht werd "buiten toepassing gelaten in verband met artikel 10 van het Europees Verdrag voor de Rechten van de Mens en de fundamentele vrijheden." Later gaf Verdonk een verblijfsvergunning aan 39 slachtoffers van de Schipholbrand.
Imam weigert hand te schudden.
Op 20 november 2004 weigerde de Syrische imam Ahmed Salam uit Tilburg op een bijeenkomst van circa 50 imams over de vrijheid van meningsuiting minister Verdonk de hand te schudden. Als verklaring hiervoor gaf hij "Dat mag niet van de islam". Verdonk reageerde hier kritisch op met "Dan hebben we gelijk iets om over te praten". De dagen erna veroorzaakte dit incident veel commotie in de media en barstte de publieke discussie los over of moslims verplicht beter moeten integreren. Uit een onderzoek van Maurice de Hond bleek dat 77% van de ondervraagden vond dat de imam Verdonk een hand had moeten geven, vond 76% het terecht dat Verdonk het niet accepteerde dat hij dit niet deed en was 36% het eens met de kritiek dat Verdonk als minister van integratie had moeten weten dat er een orthodoxe opvatting binnen de islam is die lichamelijk contact (waaronder het schudden van handen) tussen mannen en vrouwen niet toestond.
Op 26 april 2006 kreeg de minister te maken met een vergelijkbare situatie.
Ook heeft Verdonk in november 2006 gedreigd een imam het land uit te zetten wegens controversiële uitspraken, zoals onder andere het vervloeken van Theo van Gogh kort voor hij vermoord werd.
Congo-affaire.
In december 2005 bleek dat minister Verdonk de Tweede Kamer onjuist en onvolledig had geïnformeerd over Congolese uitgeprocedeerde asielzoekers. Onder Verdonks verantwoordelijkheid werd aan Congolese autoriteiten informatie verstrekt over de asielzoekers, wat direct en voorspelbaar levensgevaar voor de teruggekeerde asielzoekers opleverde. Deze handelwijze is dan ook niet toegestaan. Verdonk ontkende deze feiten aanvankelijk. De oppositie in de Kamer vond dit reden voor de minister om af te treden. Nadat de minister de gemaakte fouten erkend had en excuses aan de Kamer had aangeboden, haalde een ingediende motie van afkeuring het niet. De motie kreeg wel de steun van de PvdA, de SP, GroenLinks en de ChristenUnie. Later werd deze affaire onderzocht door de "commissie-Havermans", die concludeerde dat de minister de ex-asielzoekers had moeten informeren over hun recht te zwijgen over hun asielachtergrond.
Gedragscode voor gemeenten.
In januari 2006 stelde Verdonk in een interview dat op straat in Nederland alleen Nederlands gesproken zou moeten worden, en dat overheden hiervoor een gedragscode zouden moeten opstellen. In de stad Rotterdam kende men al richtlijnen voor een dergelijke gedragscode. Terwijl er onduidelijkheid was gerezen over de formele status van zo'n eventuele gedragscode en de wettigheid van een eventueel verbod op het spreken van andere talen dan het Nederlands in het publieke domein, en verschillende VVD-partijgenoten (zoals Laetitia Griffith) en de JOVD het niet met haar plan eens bleken te zijn, nuanceerde minister Verdonk haar uiting daags na de ophef.
Zaak-Taida Pasić.
Begin januari 2006 kwam minister Verdonk in het nieuws door de ophef rond Taida Pasić, een 18-jarige vrouw uit Kosovo die als vluchtelinge in 1999 met haar ouders naar Nederland was gekomen. Begin 2005 keerde de familie Pasić vrijwillig terug naar Kosovo en kreeg daarvoor van de Immigratie- en Naturalisatiedienst (IND) 6800 euro mee om daar een nieuw leven op te bouwen. In 2005 keerde Taida op een Frans toeristenvisum terug naar Nederland en kwam zij via omwegen terecht bij een pleeggezin in Winterswijk. In januari 2006 kwam de zaak in het nieuws nadat zij op school werd aangehouden en in vreemdelingenbewaring genomen, waarna Verdonk delen uit haar dossier lekte en haar van een misdrijf (fraude) beschuldigde.
Naturalisatie Salomon Kalou.
De Ivoriaanse voetballer Salomon Kalou, toentertijd actief bij Feyenoord, vroeg in oktober 2004 een naturalisatie tot Nederlander aan, om namens Nederland mee te kunnen doen aan het Wereldkampioenschap voetbal 2006. Verdonk wees deze aanvraag af omdat Kalou niet wist te slagen voor zijn inburgeringstest. Veel mensen waren van mening dat er voor Kalou een uitzondering gemaakt moest worden omdat hij een bekende voetballer was. Verdonk is echter aan de wet blijven vasthouden, waarmee ze veel sympathie heeft geoogst. Aanvankelijk wilde de Raad van State dat Verdonk haar besluit beter zou motiveren, maar de rechter stelde Verdonk in het gelijk.
Uitzetting van Iraanse homoseksuelen.
In maart 2006 kwam minister Verdonk in opspraak omdat ze had aangekondigd door zullen te gaan met het uitzetten van homoseksuele vluchtelingen naar Iran, toen hier opheldering over was gevraagd door het COC. Reeds in juli 2005 werden er twee homo's in Iran tot de doodstraf veroordeeld en publiekelijk opgehangen. Verdonk verklaarde het land echter veilig: "Wie in Iran homo is hoeft er niet bang voor te zijn dat alleen het enkele feit dat iemand homo is, voor de Iraanse autoriteiten reden is tot uitvoeren van de doodstraf." Als reactie hierop stelde mensenrechtenorganisatie Human Rights Watch op basis van eigen onderzoek dat "homo's in Iran systematisch worden vervolgd en een groot risico lopen op foltering en de doodstraf." Een meerderheid in de Tweede Kamer heeft Verdonk tot een tijdelijke stop gedwongen tot er meer onderzoek gedaan was. In oktober 2006 verklaarde Verdonk dat "Iraanse homo's voortaan als een speciale risicogroep behandeld worden en zij niet zelf hoeven te bewijzen dat ze vanwege hun homoseksualiteit worden vervolgd."
Syrië-affaire.
Op 6 april 2006 werd er voor de tweede maal een motie van afkeuring tegen Verdonk ingediend. De motie was ingediend door de SP wegens het niet volledig informeren van de Kamer en het verstrekken van de gegevens van 181 Syrische ex-asielzoekers aan de Syrische autoriteiten. De motie werd afgewezen.
Nederlanderschap Ayaan Hirsi Ali en de val van Balkenende-II.
In mei 2006 werd in een tv-uitzending van het documentaire-programma Zembla aangetoond dat VVD-Tweede Kamerlid Ayaan Hirsi Ali tijdens haar naturalisatieproces niet de waarheid gesproken had. Daags na de uitzending stelde Verdonk een onderzoek in, en kwam tot de conclusie dat Ayaan Hirsi Ali de Nederlandse nationaliteit formeel nooit zou hebben verkregen. Ze beriep zich hierbij op een arrest van de Hoge Raad waarin staat dat als er een valse naam wordt opgegeven de betreffende persoon wordt geacht het Nederlanderschap nooit te hebben verkregen. Verdonk verklaarde zelf "geen besluit" te hebben genomen maar de wet te hebben uitgevoerd, en daarbij de conclusie getrokken te hebben dat Hirsi Ali op basis van het arrest het Nederlanderschap nooit heeft gekregen. Voor de zaak definitief was afgerond, kondigde Hirsi Ali aan per direct haar werk als Kamerlid op te zeggen en naar de Verenigde Staten te emigreren (wat ze al eerder van plan was).
Met name door de grote snelheid van handelen werd de indruk gewekt dat de minister onzorgvuldig zou hebben gehandeld en niet alle bijzondere omstandigheden zou hebben onderzocht, waardoor Hirsi Ali mogelijk toch de Nederlandse nationaliteit had kunnen behouden. De Tweede Kamer nam moties aan waarin Verdonk alsnog dringend werd verzocht te gaan onderzoeken of zich dergelijke bijzondere omstandigheden hebben voorgedaan. Na een 11 uur durend debat in de Tweede Kamer beloofde Verdonk alsnog de zaak opnieuw te bekijken, om daags na het debat tijdens een partijbijeenkomst te verklaren niet tot een andere beslissing te kunnen komen voor Ayaan Hirsi Ali. Deze uitspraken zorgden ervoor dat minister-president Balkenende Verdonk op het matje riep en openlijk 'onder curatele' stelde om erop toe te zien dat de desbetreffende moties ook zouden worden nageleefd.
Verdonk overleefde donderdagochtend 29 juni 2006 een motie van afkeuring, maar deze zelfde motie leidde uiteindelijk tot de val van het kabinet over haar functioneren. D66 besloot zich namelijk terug te trekken uit de coalitie toen de motie werd afgewezen.
Ondanks grote druk van onder andere D66 bleef Verdonk ook in Balkenende III minister. Ze had nog wel een gesprek met informateur Ruud Lubbers die samen met fractievoorzitter Mark Rutte enkele moeilijke dossiers had besproken. Onder haar ministerschap werd de inburgeringswet ingevoerd.
De gang van zaken tijdens dit incident kwam haar, ook binnen haar eigen partij (de VVD), op veel kritiek te staan. Directeur Patrick van Schie van de Teldersstichting verklaarde op 16 mei in Netwerk dat Verdonk zich had "gediskwalificeerd" als lijsttrekker van de VVD en beschuldigde haar van gedraai.
Generaal pardon en motie van afkeuring.
Na de verkiezingen van 22 november 2006 stemde de Kamer op 30 november, haar eerste werkdag, over een motie van PvdA-Kamerlid Dijsselbloem waarin Verdonk werd opgeroepen geen asielzoekers uit te zetten die langer dan vijf jaar in Nederland verblijven, in afwachting van een generaal pardon waarover in de coalitieonderhandelingen moet worden besloten. De motie werd met 75 tegen 74 aangenomen (het 150e Kamerlid Polderman (SP) was nog niet geïnstalleerd). Verdonk weigerde daarop het meerderheidsbesluit van de Kamer uit te voeren omdat deze een 'beleidswijziging' zou inhouden en schorste de uitzetting slechts tijdelijk. Ondanks kritiek van de Kamer, en zelfs van de burgemeesters van de regio Twente die verklaarden dat hun politiekorps niet zou meewerken aan door de Kamer niet gewenste uitzettingen, bleef het kabinet Verdonk steunen.
Op 12 december werd er in de avond motie 1113 aangenomen (75 stemmen voor, 72 tegen) die vroeg om een verlenging van de tijdelijke schorsing. Minister Verdonk vond dat dit zou neerkomen op een generaal pardon, en meende dat dit ook 200.000 ex-asielzoekers een verblijfsrecht zou kunnen opleveren; een opvatting die door de oppositie werd weersproken. Ook vond zij dat ze het kabinetsbeleid moest uitvoeren en dat ze de wet moest handhaven, zoals de Partij voor de Vrijheid en de VVD van haar hadden gewild. Om deze redenen weigerde zij deze motie uit te voeren. Hierbij had zij de steun van het kabinet.
Op 13 december 2006 om even na half één 's nachts werd er door Kamerlid Dijsselbloem (PvdA) een motie van afkeuring ingediend tegen minister Verdonk. Dit omdat de minister weigerde om de eerder die dag aangenomen motie uit te voeren. De motie van afkeuring werd door de PvdA, SP, GroenLinks, ChristenUnie, D66 en Partij voor de Dieren gesteund. Het was voor het eerst dat er een motie van afkeuring werd aangenomen tegen een minister in een demissionair kabinet. De volgende dag werd besloten dat het deel vreemdelingenbeleid niet langer door Verdonk maar voortaan door Ernst Hirsch Ballin zou worden behandeld. Verdonk bleef aan als minister van Integratie en kreeg er de beleidsterreinen jeugdbescherming, preventie en reclassering bij. Uitzetting van asielzoekers zal niet worden uitgevoerd, aldus premier Balkenende in de Kamer, 'wanneer dat op humanitaire bezwaren stuit, in het bijzonder bij gezinnen met kinderen'.
Onduidelijk bleef vooralsnog bij welke precieze groep sprake is van dergelijke 'humanitaire bezwaren'.
De Tweede Kamer ging in meerderheid akkoord met deze regeling, die door D66-fractievoorzitter Pechtold evenwel werd gekenmerkt als een 'prostituering van het staatsrecht'.
Verdonks partijgenoot Gerrit Zalm noemde de situatie een 'zwarte dag' in de parlementaire geschiedenis; niet vanwege de weigering van een minister om een meerderheidsbesluit uit te voeren of haar weigering op te stappen na een motie van afkeuring, maar omdat het besluit überhaupt genomen is.
Omdat de VVD zich verzette tegen het besluit van een Kamermeerderheid om de uitzettingen van uitgeprocedeerde asielzoekers op te schorten en de VVD zich hier niet mee kon verenigen, boden de VVD-bewindslieden op 13 december 2006 hun ontslag bij minister-president Balkenende aan. Uiteindelijk hebben zij toch besloten de steun aan het kabinet niet op te zeggen, omdat het kabinet al demissionair was.
Kandidaat-lijsttrekker VVD.
Op 4 april 2006 maakte ze bekend kandidaat-lijsttrekker te zijn voor de Tweede Kamerverkiezingen van 2006. Na haar bekendmaking steeg de VVD in de peilingen. Voor het eerst konden de VVD-leden in een intern referendum bepalen wie de lijsttrekker zou worden. Omdat de stemprocedure fraudegevoelig zou zijn, eiste Verdonk bij de verkiezing de aanwezigheid van eigen waarnemers. Ondanks peilingen onder de bevolking die de voorkeur gaven aan Verdonk werd op 31 mei 2006 bekend dat niet zij maar Mark Rutte de lijsttrekker voor de VVD was geworden, met 51% van de stemmen van de VVD-leden tegen 46% voor Verdonk. 
Kamerlid.
Nasleep leiderschapsverkiezing.
Na de verkiezingen voor de Tweede Kamer bleek Verdonk 620.555 stemmen te hebben gekregen, 67.355 meer dan lijsttrekker Rutte. Naar aanleiding van het grote aantal voorkeurstemmen vroeg zij op 28 november 2006 het bestuur van de VVD te onderzoeken welke consequenties dit zou moeten hebben. De vroegere VVD-leiders Frits Bolkestein en Hans Wiegel gaven aan zitting te willen nemen in een in te stellen adviescommissie, waarna de nieuw gekozen Tweede Kamerfractie van de VVD evenwel aangaf niet in te gaan op het verzoek van Verdonk: er was geen discussie mogelijk over het leiderschap.
In HP/De Tijd van 5 juni 2007 zei Verdonk over partijleider Mark Rutte: "Hij is een fatsoenlijke VVD'er, maar niet echt rechts. Dat kan ik er niet van maken""." Rutte tekende hiertegen bezwaar aan, maar VVD-prominent Hans Wiegel nam het op voor Verdonk. Uiteindelijk bood Verdonk haar excuses aan en distantieerde ze zich van haar uitlatingen. Na het rumoer zakte de VVD in de peilingen. Rutte zei daarna dat VVD-Kamerleden moesten 'luisteren of ophoepelen'.
De commissie-Dekker (onder leiding van oud-VROM-minister Sybilla Dekker), ingesteld om de verkiezingsnederlaag bij de Tweede Kamerverkiezingen 2006 te analyseren, stelde op 13 juni 2007 dat de partijleider de koers van de VVD zou bepalen en dat de rest van de partij hem daarbij volle ondersteuning moest bieden. Volgens de commissie moest het partijbestuur maatregelen treffen tegen "soloartiesten" die er een andere mening op nahouden dan de partijleider, en had Rita Verdonk eigenlijk uit de partij gezet moeten worden.
Omstreeks 21 juni 2007 verscheen er in Radboud Magazine een artikel waarin Verdonk zei dat dat de VVD "gekaapt" was door "linkse liberalen", en dat ze dat wilde "terugdraaien". Hoewel Rutte haar daarvoor een waarschuwing had gegeven, maakte hij hier geen probleem van omdat het interview al in april afgenomen was.
Breuk met VVD-fractie.
Op 13 september 2007 raakte Verdonk in opspraak doordat ze in een besloten bijeenkomst waar journalisten en persfotografen bij aanwezig waren, wederom kritiek uitte op de koers van de VVD. Ze had gezegd dat de VVD "onzichtbaar" was in het vreemdelingendebat. De Tweede Kamerleden van de VVD kwamen die middag bijeen om het lot van Verdonk te bespreken; Rutte wilde Verdonk uit de fractie zetten. Hij zei dat Verdonk "door uitspraken in de media de partij te vaak schade heeft berokkend". Later op die dag werd bekendgemaakt dat Rita Verdonk uit de VVD-fractie was gezet. Verdonk kreeg vierentwintig uur bedenktijd om zich te beraden, of zij als Kamerlid in een eenmansfractie verder zou gaan, dan wel de politiek zou verlaten en haar zetel inleveren. "Het gaat om mijn toekomst, maar ook om 620.555 voorkeurstemmen." Wel bevestigde zij dat ze zich niet zou aansluiten bij de Partij voor de Vrijheid van Geert Wilders. Wilders gaf echter aan hierover graag met Verdonk te willen spreken.
Bij het verstrijken van de vierentwintig uur vroeg zij op 14 september om meer bedenktijd.
Fractieleider Rutte weigerde haar die bedenktijd, waarmee de breuk definitief werd.
De kritiek van Verdonk kwam aan de vooravond van een al eerder bijeengeroepen landelijke ledenvergadering op 15 september 2007. De avond voor deze ledenvergadering verklaarde Joshua Livestro op televisie dat Verdonk hem twee weken daarvoor al om steun had gevraagd voor het opzetten van een eigen partij. Verdonk verklaarde later dat ze met haar vraag niet op een nieuwe partij had gedoeld.
De ledenvergadering nam alleen een motie aan dat het hoofdbestuur samen met ereleden een poging zou moeten doen om Rita Verdonk voor de VVD te behouden. Voorstellen om het besluit van de Tweede Kamerfractie terug te draaien of het partijbestuur en fractievoorzitter Mark Rutte op te laten stappen, werden verworpen. Op 17 september 2007 maakte Verdonk bekend haar Kamerzetel te willen behouden en ook lid van de VVD te willen blijven. Volgens de nieuwe regels van de Tweede Kamer over Kamerleden die zich afsplitsen, wordt deze eenmansfractie voortaan aangeduid als 'lid-Verdonk'.
De website van de Tweede Kamer noemt onder de fracties naast de VVD eenvoudigweg 'Verdonk'.
Een gesprek met een drietal ereleden van de VVD leidde niet tot een oplossing.
Het hoofdbestuur van de VVD vroeg Verdonk op 15 oktober 2007 om uiterlijk 19 oktober een keus te maken tussen haar lidmaatschap van de Tweede Kamer en dat van de VVD.
Diezelfde avond maakte zij bekend haar lidmaatschap van de VVD op te zeggen.
Trots op Nederland.
Op 17 oktober 2007 maakte Rita Verdonk bekend een nieuwe politieke beweging op te willen richten met de werktitel Trots op Nederland. De beweging zou zich volgens haar vooral bezig gaan houden met maatschappelijke problemen als files, ouderenzorg, onderwijs, immigratie en integratie. De beweging kent geen leden; vrijwilligers en donateurs hebben geen invloed op het programma.
In september 2008 leverde haar voormalige medestander Ed Sinke kritiek op Rita Verdonk: hij stelde dat ze te weinig Kamerdebatten bijwoonde, alleen nog naar mensen luisterde die haar narcisme voeding gaven, en niet met politieke ideeën kwam.
Diezelfde maand meldde "HP/De Tijd" dat van de oorspronkelijke 18 medestanders er 14 hadden afgehaakt. Ook de bankier Alexander van Ketwich Verschuur, die het partijprogramma van Trots op Nederland zou schrijven stapte op.
Rita Verdonk gaf na het afhaken van Ed Sinke in het voorjaar van 2008 zelf leiding aan de "Stichting Vrienden van Rita Verdonk".
Op 29 november 2008 kwam het tot een breuk met haar spindoctor Kay van der Linde.
Het Openbaar Ministerie in Arnhem begon in mei 2010 een onderzoek naar Verdonk naar aanleiding van een aangifte door voormalig coördinator van de partij Jacques Smits en nog twee aangiftes. Verdonk werd beschuldigd van laster en smaad.
Bij de Tweede Kamerverkiezingen van 9 juni 2010 haalde "Trots op Nederland" 52.937 stemmen, hetgeen niet het vereiste aantal voor een zetel was. Hiermee verdween Rita Verdonk uit de Tweede Kamer. De verkiezingswinst voor de PVV leidde tot speculaties dat Rita Verdonk misschien als minister zou terugkeren in een kabinet met de PVV. Partijleider Geert Wilders van de PVV ontkende dit en verklaarde dat de PVV zelf genoeg kandidaat-bewindslieden had.
Op 21 oktober 2011 maakte Rita Verdonk bekend per direct de politiek te verlaten. Een week later was zij bij Eva op Zondag te gast en gaf oud-LN-lid Fred Teeven aan dat iedereen terug mocht komen bij de VVD en dat hij altijd had gevonden dat Verdonk bij de VVD hoorde. Verdonk op haar beurt sloeg de uitnodiging om terug te keren af. Na de politiek richtte ze haar eigen adviesbureau op, "Rita Verdonk B.V." In 2012 begon ze CVmonitor, een bedrijf dat de gegevens van sollicitanten controleert, waar ze in 2017 weer opstapte, nadat ze door geldschieters van oplichting was beticht. In september 2016 trad de oud-minister toe tot de Raad van Advies van internetbedrijf White Canvas.
Speciaal adviseur regeldruk.
Tussen 2019 en 2022 werkte Verdonk als speciaal adviseur voor het ministerie van Volksgezondheid om de regeldruk in de thuiszorg en jeugdzorg te verminderen.
Gemeentepolitiek.
Partijleider Richard de Mos van Groep de Mos/Hart voor Den Haag vroeg Verdonk in 2018 om actief te worden voor zijn partij. Toen sloeg ze het aanbod af, onder meer omdat ze destijds nog in Nootdorp woonde. Bij de gemeenteraadsverkiezingen van maart 2022 in de gemeente Den Haag stond Verdonk als nummer twee op de lijst van Groep de Mos/Hart voor Den Haag en werd op 16 maart 2022 als gemeenteraadslid gekozen en de partij werd met 30.988 stemmen (17%) de grootste partij van Den Haag.
Persoonlijk.
Verdonk woont sinds 1981 samen met haar partner met wie ze twee kinderen heeft.

</doc>
<doc id="13061" url="https://nl.wikipedia.org/wiki?curid=13061" title="Annette Nijs">
Annette Nijs

Annette Dorothea Sophia Maria Nijs (Waalwijk, 16 december 1961) is een Nederlands econoom en Chinadeskundige, en voormalig politica. Nijs was staatssecretaris van Onderwijs, Cultuur en Wetenschap in het kabinet-Balkenende I en kabinet-Balkenende II tot haar aftreden op 9 juni 2004.
Carrière.
Opleiding.
Na het behalen van het diploma Gymnasium studeerde zij macro-economie aan de Erasmus Universiteit in Rotterdam, waar zij in 1987 het doctoraalexamen aflegde. Tijdens haar studie was zij werkzaam bij Unilever in Rotterdam. Eind jaren 80 was Annette Nijs een jaar voorzitter van de JOVD, de onafhankelijke liberale jongerenorganisatie.
Begin loopbaan.
Van 1986 tot 1990 was zij beleidsadviseur economische zaken bij het Koninklijk Nederlands Ondernemers Verbond (KNOV). Begin jaren 90 maakt zij de overstap naar het bedrijfsleven. Van 1991 tot 2002 werkte zij voor Shell, in verschillende financiële en commerciële management functies, vanuit diverse locaties (onder andere Den Haag, Londen, Muscat, Houston, Texas en Manilla).
Tevens gaf zij gastcolleges in e-business aan de London Business School en over leiderschap op de Said Business School van Oxford University. In 1999 behaalde zij een Executive Master of Business Administration (MBA) aan de London Business School.
Staatssecretaris.
Rond de eeuwwisseling stapt Nijs over naar de landelijke politiek. Ze werd op 22 juli 2002 staatssecretaris van Onderwijs, Cultuur en Wetenschap in het kabinet-Balkenende I. Ook in het volgende kabinet-Balkenende, in functie vanaf 27 mei 2003 vervolgde ze haar baan als staatssecretaris.
Gedurende haar beide kabinetsperioden als staatssecretaris had Nijs enige aanvaringen met de minister van OC&amp;W, Maria van der Hoeven. Zo kondigde Nijs in november 2002 aan dat een tweede studie niet langer gratis zou zijn. Van der Hoeven was het hier niet mee eens en wees Nijs terecht.
Op 9 juni 2004 trad Nijs af en bood zij haar ontslag aan bij de Koningin. Dit was de dag na een spoeddebat in de Tweede Kamer over een interview met het weekblad Nieuwe Revu, waarin ze aarzelingen uitte over het vertrouwen van de minister in haar staatssecretaris en de ruimte om eigen beleid te kunnen voeren. In het Kamerdebat werd een "motie van treurnis" tegen Nijs ingediend door een van de oppositiepartijen, maar die werd niet aangenomen. De minister zelf drong niet aan op het vertrek van haar staatssecretaris. Op 17 juni 2004 werd Nijs opgevolgd door partijgenoot Mark Rutte.
Op 7 juni 2005 kwam Nijs in de VVD-fractie van de Tweede Kamer, in plaats van Laetitia Griffith, die wethouder werd in Amsterdam.
Vervolg loopbaan.
Na haar aftreden werkte ze enige tijd in het bedrijfsleven en zit ze in verschillende besturen. Van 2009 tot 2019 was Nijs 'Executive Director Global Initiative' van de "China Europe International Business School" (CEIBS) in Shanghai.
Ze zet zich nog altijd in voor de belangen van Chinezen en verschillende adviesorganen voor China. Sinds 2021 is Annette Nijs president van Business School Nederland.

</doc>
<doc id="13062" url="https://nl.wikipedia.org/wiki?curid=13062" title="Karien van Gennip">
Karien van Gennip

Catharina Elisabeth Godefrida (Karien) van Gennip (Leidschendam, 3 oktober 1968) is een Nederlandse politica namens het CDA. Van 2022 tot 2024 was zij minister van Sociale Zaken en Werkgelegenheid in het kabinet-Rutte IV, en vanaf 2023 tevens vicepremier. Eerder was ze van 2003 tot 2007 staatssecretaris van Economische Zaken in de kabinetten-Balkenende II en III.
Biografie.
Na het behalen van het diploma vwo aan het Aloysius College te Den Haag studeerde Van Gennip aan de Faculteit der Technische Natuurkunde van de Technische Universiteit Delft (diploma Natuurkundig Ingenieur 1993). Haar afstudeeropdracht verrichtte zij in dienst van het ministerie van Welzijn, Volksgezondheid en Cultuur en het Rijksinstituut voor Volksgezondheid en Milieuhygiëne. In 1995 behaalde zij tevens een Master of Business Administration (MBA) aan het European Institute of Business Administration (INSEAD) te Fontainebleau (Frankrijk).
Van Gennip was in 1994 en van 1996 tot 2002 werkzaam bij McKinsey &amp; Company, te Amsterdam en San Francisco. Vanaf september 2002 was zij projectleider reorganisatie bij de Autoriteit Financiële Markten, waar zij in mei 2003 werd benoemd tot directeur. Zij was in 2002-2003 bestuurslid van het CDA in de gemeente Amsterdam.
Van Gennip werd op 27 mei 2003 benoemd tot staatssecretaris van Economische Zaken in het kabinet-Balkenende II. Zij was in 2004 het eerste lid van het kabinet dat zwangerschapsverlof nam en ook de eerste bewindsvrouw in functie die een kind kreeg. Over haar ervaringen als moeder/staatssecretaris schreef zij een column in het weekblad Margriet. Eind 2005 nam Van Gennip nogmaals zwangerschapsverlof op, zij beviel in januari 2006 van een tweeling. In Balkenende IV keerde Van Gennip niet terug in het kabinet. Vanaf 22 november 2006 was zij lid van de Tweede Kamer voor het CDA.
In september 2008 verliet Van Gennip de Tweede Kamer; zij had een functie aanvaard bij ING. In november 2020 werd zij benoemd tot voorzitter van de Raad van Bestuur van VGZ.
Op 10 januari 2022 werd Van Gennip beëdigd als minister van Sociale Zaken en Werkgelegenheid in het kabinet-Rutte IV. Met ingang van 5 september 2023 was Van Gennip een van de vicepremiers, nadat Wopke Hoekstra opstapte als minister. Haar ministerschap duurde tot 2 juli 2024, toen het kabinet-Schoof aantrad.
Persoonlijk.
Van Gennip is een dochter van Jos van Gennip, oud-directeur van het Wetenschappelijk Instituut voor het CDA en ten tijde van haar staatssecretariaat senator. Ze is gehuwd en heeft vier dochters. Ze is rooms-katholiek.
Wetenswaardigheid.
Bij de campagne voor de Tweede Kamerverkiezingen 2006 gebruikte Van Gennip de leus "Trots op Nederland", die later in 2007 door Rita Verdonk werd gebruikt als partijnaam.

</doc>
<doc id="13063" url="https://nl.wikipedia.org/wiki?curid=13063" title="Alevieten">
Alevieten



</doc>
<doc id="13064" url="https://nl.wikipedia.org/wiki?curid=13064" title="Karnemelk">
Karnemelk

Karnemelk of botermelk (informeel) is een vetarm, zuur en drinkbaar zuivelproduct.
Productie.
Van oudsher is karnemelk een bijproduct van kleinschalige boterproductie. Het ontstaat door het karnen van (verzuurde) room. Hierbij wordt de room in een speciale bak met kracht geroerd. Het deel dat roert, is traditioneel vaak een plank met een aantal grote gaten, al zijn er ook andere manieren uitgevonden om de boter van de karnemelk te scheiden (zoals simpelweg schudden). Een veelgebruikt Europees model uit het verleden is de stootkarn, een smalle, rechtopstaande ton waarin een ronde plank of ander roerinstrument middels een stok op en neer wordt gestoken. Een ander bekend model is de karnton, een kleine liggende of staande ton waarin meerdere planken, gemonteerd op een as, middels een zwengel worden rondgedraaid. Tijdens het karnen komt het vet uit de melk vrij en klontert het samen tot boterklonten. De boter wordt uit de container verwijderd en opgeslagen. De overgebleven zure vloeistof wordt gedronken als karnemelk.
Tegenwoordig is karnemelk meestal geen bijproduct meer van boterproductie, maar aangezuurde magere melk. Aan de melk worden melkzuurbacteriën toegevoegd, waardoor de melksuiker (lactose) wordt omgezet in melkzuur. Deze zure melk wordt ook verkocht onder de naam karnemelk. Biologisch-dynamische karnemelk wordt nog wel op de traditionele manier gemaakt. Klassieke karnemelk is meestal wel nog te krijgen op boerderijen die zelf hun melk verwerken tot boter, yoghurt en/of diverse kazen.
Gebruik.
Vooral in Nederland wordt de drank van oudsher op prijs gesteld, al loopt de populariteit wel wat terug. Karnemelk wordt het hele jaar gedronken, maar vooral in de zomer bij hoge temperaturen. Een ouderwets Nederlands nagerecht is karnemelkse pap: gekookte karnemelk met bloem (of een ander ingrediënt) en vaak gezoet met stroop. Ook hangop wordt vaak van karnemelk gemaakt. 
Karnemelk wordt in België wel verkocht, maar daar heeft het niet de bekendheid die het in Nederland heeft. In de streek rond Geraardsbergen is het een ingrediënt bij de bereiding van mattentaarten. Aan kokende volle melk wordt karnemelk toegevoegd waardoor de melk stremt. Na uitlekken houdt men 'matten' over. Deze worden gemengd met eieren en amandelen en dan in taartvormpjes gedaan die zijn bekleed met bladerdeeg. Het geheel wordt afgedekt met een andere laag bladerdeeg waarna het wordt gebakken. Mattentaarten hebben sinds 2007 een door de Europese Unie beschermde herkomstbenaming.
Vroeger werd in Vlaanderen karnemelk geconsumeerd voor het hoofdgerecht, ter vervanging van soep. Het komt ook voor in een hoofdgerecht: aardappelen met karnemelk en zachtgekookte eieren met in boter gestoofde uien. Een variant is "totjespap" (totje = patatje = aardappeltje), bestaande uit aardappelpuree met karnemelk en gebruinde boter met daarop een gebakken eitje.
In Duitsland kent men karnemelk als "Buttermilch", maar wat smaak betreft, lijkt het meer op andere soorten zure zuivel zoals het vettere Sauermilch. In de Verenigde Staten wordt karnemelk vooral in pannenkoeken verwerkt. In Frankrijk wordt karnemelk gedronken met vruchtenstroop. In Afghanistan en Iran wordt karnemelk ook wel gemengd met kruiden en geserveerd als bijgerecht, genaamd "doegh". In Zuid-Afrika is "karringmelk" algemeen verkrijgbaar, maar wordt daar weinig gedronken. Wel is het een vaak gebruikt ingrediënt voor de thuisbakker, bijvoorbeeld voor karringmelkbeschuit.
Varianten.
Uit de Kaukasus stamt "kefir", een gefermenteerde licht alcoholische melkdrank die veel in het Midden-Oosten wordt gedronken. In dezelfde regio kent men "ayran", een licht gezouten yoghurtdrank, en "koemis", gefermenteerde merriemelk.
Strepen in een leeg karnemelkglas.
De strepen die ontstaan na het leegdrinken van een glas karnemelk vinden hun oorzaak in de samenstelling van karnemelk. Karnemelk bestaat uit water, eiwit, zouten en melkzuur. Het melkzuur tast eiwitdeeltjes aan zodat ze in karnemelk tot grotere deeltjes samenklonteren dan in melk, tot wel duizend keer groter. Deze grote eiwitdeeltjes zakken door de zwaartekracht na verloop van tijd naar beneden. Als een hoeveelheid karnemelk enkele dagen stil staat, gaat de karnemelk zich vanzelf verdelen in een dunner en zuurder laagje bovenin en een dikker deel onderin.
Bij het leegdrinken van een glas karnemelk blijven de eiwitdeeltjes aanvankelijk aan het glas kleven. De grootste en zwaarste deeltjes glijden het eerst naar beneden en schuiven de deeltjes die ze tegenkomen aan de kant of voor zich uit en er ontstaat een 'schoon' spoor op de glaswand.

</doc>
<doc id="13065" url="https://nl.wikipedia.org/wiki?curid=13065" title="Frans Joseph Haydn">
Frans Joseph Haydn



</doc>
<doc id="13066" url="https://nl.wikipedia.org/wiki?curid=13066" title="Servants of the Wankh">
Servants of the Wankh



</doc>
<doc id="13069" url="https://nl.wikipedia.org/wiki?curid=13069" title="Gadu-Gadu">
Gadu-Gadu

Gadu-Gadu (vertaald: "babbel-babbel") is een chatprogramma en -netwerk dat vooral veel gebruikt wordt in Polen en door in het buitenland wonende Polen. Het heeft meer dan 15 miljoen geregistreerde accounts. De websites van GG Network hadden in januari 2011 een bereik van 6 miljoen gebruikers in Polen en de applicatie 6,9 miljoen.
Functies.
De officiële versie ondersteunt instant messaging (met meer dan 150 smileys), offline berichten, dataoverdracht, webcam en VoIP. Het programma kan gebruikt worden in het Engels en in het Pools.
Er bestaat een XMPP-transport voor dit netwerk waardoor men via XMPP op het netwerk kan. Ondanks het eigen protocol, bestaan diverse onofficiële plugins zodat andere netwerken ook bereikt kunnen worden. Communicatie met Gadu-Gadu is mogelijk via Miranda IM, Adium, Kopete, Pidgin en het chatprogramma van Tlen.

</doc>
<doc id="13071" url="https://nl.wikipedia.org/wiki?curid=13071" title="907">
907

Het jaar 907 is het 7e jaar in de 10e eeuw volgens de christelijke jaartelling.

</doc>
<doc id="13072" url="https://nl.wikipedia.org/wiki?curid=13072" title="960">
960

Het jaar 960 is het 60e jaar in de 10e eeuw volgens de christelijke jaartelling.

</doc>
<doc id="13073" url="https://nl.wikipedia.org/wiki?curid=13073" title="1011">
1011

Het jaar 1011 is het 11e jaar in de 11e eeuw volgens de christelijke jaartelling.

</doc>
<doc id="13074" url="https://nl.wikipedia.org/wiki?curid=13074" title="1100">
1100

Het jaar 1100 is het 100e jaar in de 11e eeuw volgens de christelijke jaartelling.

</doc>
<doc id="13075" url="https://nl.wikipedia.org/wiki?curid=13075" title="1125">
1125

Het jaar 1125 is het 25e jaar in de 12e eeuw volgens de christelijke jaartelling.

</doc>
<doc id="13076" url="https://nl.wikipedia.org/wiki?curid=13076" title="1 v.Chr.">
1 v.Chr.

Het jaar 1 v.Chr. is een jaartal volgens de christelijke jaartelling.

</doc>
<doc id="13077" url="https://nl.wikipedia.org/wiki?curid=13077" title="2 v.Chr.">
2 v.Chr.

Het jaar 2 v.Chr. is een jaartal in de 1e eeuw v.Chr. volgens de christelijke jaartelling.

</doc>
<doc id="13078" url="https://nl.wikipedia.org/wiki?curid=13078" title="6 v.Chr.">
6 v.Chr.

Het jaar 6 v.Chr. is een jaartal volgens de christelijke jaartelling. 

</doc>
<doc id="13079" url="https://nl.wikipedia.org/wiki?curid=13079" title="Buurtbus">
Buurtbus

De buurtbus, ook wel wijkbus genoemd, is een in 1977 in Nederland ingevoerde vorm van openbaar vervoer, waarmee dunbevolkte gebieden of wijken volgens een vaste route en dienstregeling verbonden worden. Dit gebeurt meestal via een uurs- of twee-uursdienst. Om de exploitatiekosten laag te houden wordt de buurtbus gereden door vrijwilligers met een achtpersoonsbus. Deze kleine bus mag met rijbewijs B (personenauto) gereden worden. Als alle zitplaatsen bezet zijn kan er niemand meer mee, want wettelijk is bepaald dat er geen staanplaatsen zijn. Wie er nog bij de halte staat te wachten moet op de volgende bus wachten. Wanneer de capaciteit niet toereikend blijkt, worden bepaalde ritten met een grote streekbus gereden of wordt een extra achtpersoonsbus ingezet. In de praktijk komt het voor dat reizigers alsnog worden meegenomen, waarbij deze op de grond dienen plaats te nemen.
Gedurende de bestrijding van de coronacrisis in Nederland werd een groot deel van de buurtbusdiensten in maart 2020 gestaakt. De bussen werden aanvankelijk niet ingezet omdat ze nog niet coronaproof ingericht kunnen worden. Op een deel van de lijnen zijn reguliere streekbussen ingezet. Een ander deel is vervangen door andere vormen van kleinschalig vervoer. In de loop van 2020 of 2021 is de dienstverlening hervat.
Geschiedenis.
In 1977 zijn vijf projecten als experiment begonnen met als doel meer inzicht te verkrijgen in de mogelijkheid van deze vorm van openbaar vervoer. In een aantal van de gebieden waar met een buurtbus is gestart, was het openbaar vervoer in de loop van de jaren zestig verdwenen, in andere gebieden is er nooit openbaar vervoer geweest. De vervoersstromen in sommige gebieden waren zo dun dat een normale streekvervoervoorziening geen verantwoorde oplossing was. 
Eind jaren zeventig kostte een streekbuslijn al gauw tussen de €90.000,- en €135.000,- per jaar. Op routes waar de vervoervraag niet groter was dan 10 tot 50 reizigers per dag per richting, kon het gewone streekvervoer bovendien slechts een zeer gering voorzieningenniveau bieden. Aangezien de Rijksoverheid destijds ook in de landelijke gebieden belang hechtte aan het bieden van openbaar vervoer werd door middel van experimenten de oplossing gezocht in alternatieve vormen van openbaar vervoer. Hierbij ging het om vervoer dat beter aansloot bij de wensen van de reiziger en tegen aanvaardbare kosten.
Experiment.
Op 27 augustus 1977 ging in Berkenwoude het eerste buurtbusproject van start, geëxploiteerd onder de vlag van Westnederland. Twee weken later volgde het project Ederveen bij Centraal Nederland en kort daarna in Horst bij de Zuidooster.
In samenspraak met de provincies kwam de Rijksoverheid met de volgende voorwaarden om een buurtbusproject op te zetten:
Na toetsing aan deze criteria is in 1979 en later voor 48 gebieden toestemming verleend voor de uitvoering van een buurtbusproject.
Evaluatie na de eerste jaren.
In 1980 hield het Ministerie van Verkeer en Waterstaat de eerste evaluatie van het project buurtbus. Bij de eerste prognose ten behoeve van de opbrengstenraming was uitgegaan van circa 1000 reizigers per maand per buurtbusproject, maar dit bleken er uiteindelijk 1060 te zijn. Het gemiddelde aantal reizigers per buurtbusproject varieerde sterk; van 281 in het project IJhorst tot 2030 bij het project Boukoul/Asenray.
De kosten van de buurtbusprojecten waren door Rijksoverheid werden in 1979 geschat op €12.478,- per jaar, de opbrengsten uit de kaartverkoop op €3403,- per jaar. Na het eerste jaar bleek dat de kosten van de buurtbusprojecten uiteenliepen van €11.344,- tot €20.420,- per jaar. Deze grote bandbreedte werd voornamelijk veroorzaakt door het verschil in afgelegde kilometers, een resultaat van de combinatie van lijnlengte en het aantal afgelegde ritten. Hierdoor waren onderhouds- en brandstofkosten ongelijk. Daarnaast was niet bij elk buurtbusproject een stallingsruimte bij een streekvervoerbedrijf beschikbaar, waardoor deze soms moesten worden gehuurd. De opbrengsten bedroegen overigens €3766,- per project.
Actueel.
Anno 2013 kent Nederland circa 170 buurtbuslijnen. Op de buurtbus is de OV-chipkaart niet altijd geldig. Er zijn soms alleen speciale buurtbuskaarten (enkeltjes, vierrittenkaarten en tienrittenkaarten) geldig. Er kan nu ook met een bankpasje of een creditcard worden ingecheckt.
Buurtbussen stoppen bij reguliere bushaltes, maar die liggen vaak verder op grotere afstand van elkaar. Reizigers kunnen daarom langs de gehele route, voor zover de bus daar veilig kan stoppen, instappen door hun hand op te steken, of uitstappen door de chauffeur te waarschuwen.
Niet alle buurtbussen dienen ter ontsluiting van dorpen. Zo is de Enschedese lijn 508 (Syntus) een buurtbus, die de zuidelijke woonwijken onderling met elkaar verbindt. In Breda was er lijn 3, ook wel 'Wijkbus' genoemd. Deze lijn werd gereden door betaalde chauffeurs. Lijn 3 verbond beide ziekenhuizen (Molengracht en Langendijk) met elkaar en reed door tot het centrum van Breda. Daarnaast had buslijn 3 vaste haltes en werd er officieel niet gestopt buiten de haltes. Na twee jaar werd deze lijn vanwege te weinig animo opgeheven.
Materieel.
Enkele veel voorkomende buurtbustypes zijn:
Dit soort voertuigen worden vaak aangepast ter behoeve van het gebruik in het openbaar vervoer.

</doc>
<doc id="13080" url="https://nl.wikipedia.org/wiki?curid=13080" title="11 v.Chr.">
11 v.Chr.

Het jaar 11 v.Chr. is een jaartal in de 1e eeuw v.Chr. volgens de christelijke jaartelling.

</doc>
<doc id="13081" url="https://nl.wikipedia.org/wiki?curid=13081" title="People mover">
People mover

People movers zijn automatisch bestuurde voertuigen (bijvoorbeeld zelfrijdende busjes, kabelbanen en monorails) die rijden op een eigen infrastructuur. Wanneer de voertuigen of cabines ervan erg klein zijn (geschikt voor twee tot zes passagiers) kan gesproken worden over personal rapid transit-systemen (PRT).
Types.
Er zijn drie soorten automatische people mover-systemen (APM-systemen), namelijk: rail, kabel (fixed grip of detachable) en systemen zonder geleiderail:
People moversystemen in Nederland.
Phileas.
In Eindhoven reed tot 2017 een 18 meter lange bus onder de naam Phileas als openbaar vervoer. Deze bus reed tussen 2004 en 2008 met geleiding tussen Eindhoven Centrum, Meerhoven, Eindhoven Airport en Veldhoven. Daarna is de bus echter als reguliere bus bestuurd. Er bestond ook een 24 meter lange variant.
ParkShuttle.
Tussen 1999 en 2002 reed een ParkShuttle van metrostation Kralingse Zoom in Rotterdam naar kantoorpark Rivium in Capelle aan den IJssel. Op 1 december 2005 werd ParkShuttle II officieel in gebruik genomen door premier Balkenende. Sinds september 2008 is deze verbinding weer in dienst na een periode van stilstand. In totaal gaat het om 6 Parkshuttles en 5 haltes op een lineair tracé van 1800 meter. Dit is tot op heden nog steeds het enige permanente autonome vervoerssysteem ter wereld dat zonder safety steward aan boord op maaiveld niveau opereert en kruisingen heeft met ander verkeer. Sinds 3 juni 2019 is de dienst buiten gebruik gesteld in verband met vernieuwing en uitbreiding van baan en materieel. De herindienststelling van de ParkShuttle vond op 5 december 2022 plaats, waarbij de huidige route werd gehandhaafd.
ParkingHopper.
De ParkingHopper was met vier voertuigen tussen 1997 en 2004 in werking op grote parkeerterrein P3 op Schiphol. De ParkingHopper reed over de parkeerplaats P3 en overbrugde de afstand tussen de geparkeerde auto en de toegangspoort van het parkeerterrein. Vanaf de toegangspoort reed een pendelbus (een reguliere autobus) naar de aankomst- en vertrekhallen. Sinds 2004 is het project niet meer operationeel, de baan voor de peoplemover wordt gebruikt als parkeerruimte.
People moversystemen in andere landen.
Tot nu toe zijn people movers vooral veel toegepast als intern vervoermiddel op luchthavens. Deze kunnen we echter niet tot het openbaar vervoer rekenen.
Een aantal voorbeelden van openbaar toegankelijke people movers in andere landen:

</doc>
<doc id="13082" url="https://nl.wikipedia.org/wiki?curid=13082" title="Automatische people mover">
Automatische people mover



</doc>
<doc id="13084" url="https://nl.wikipedia.org/wiki?curid=13084" title="42 v.Chr.">
42 v.Chr.

Het jaar 42 v.Chr. is een jaartal in de 1e eeuw v.Chr. volgens de christelijke jaartelling.

</doc>
<doc id="13085" url="https://nl.wikipedia.org/wiki?curid=13085" title="SPQR">
SPQR

SPQR is de afkorting van het Latijnse "Senatus Populusque Romanus", "De Senaat en het Volk van Rome", de zinsnede die fungeerde als de officiële naam van het Romeinse Rijk.
De afkorting werd als insigne gebruikt vanaf de tijd van de Romeinse Republiek en stond als inscriptie op openbare gebouwen en triomfbogen. Het is niet bekend waar of wanneer de uitdrukking oorspronkelijk is ontstaan, maar ze is niet weg te denken uit de Romeinse geschiedenis. De vaste uitdrukking wordt in ieder geval vanaf de 1e eeuw v.Chr. gemeengoed en zou onder het "principaat" verder nog worden verspreid over het gehele rijk. Vergaderingen en documenten werden er officieel mee afgesloten en de letters stonden op munten en de vaandels die voor de legioenen werden uitgedragen. De Romeinse politieke en juridische literatuur zijn ervan doordrenkt, maar ook meer beschouwende werken zoals de geschiedschrijving van Titus Livius gebruiken de vier letters om de lezer vrees, ontzag en bewondering in te boezemen. In het taalgebruik kon SPQR worden opgevat als een pesterige dooddoener of zelfs als een nauwelijks schertsend dreigement met vervolging en veroordeling. Cicero maakt in zijn pleidooien gebruik van het choquerende effect.
Hoewel in 42 v.Chr. de Republiek voorgoed werd overgenomen door de leden van het Tweede Triumviraat, waaruit zich het "principaat" zou ontwikkelen, is ook in de keizertijd de afkorting in gebruik gebleven omdat men vasthield aan het idee dat de republiek nog altijd bestond en het volk nog steeds inspraak had.
Boog van Titus.
Een van de bekendste toepassingen van de spreuk in de oudheid is op Boog van Titus in Rome:
Merkteken.
Vegetius schrijft aan het eind van de vierde eeuw dat nieuwe rekruten in het leger werden voorzien van "het militaire teken". Het is onduidelijk of dit een tatoeage of brandmerk was, maar de bedoeling om deserties tegen te gaan is helder. In de vierde eeuw was de status van het leger niet meer wat hij geweest was, maar waren ook de levensomstandigheden verslechterd. Eerder zou de eerloze en pijnlijke behandeling zeker tot verzet hebben geleid. Maar de praktijk van het merken was vermoedelijk wijdverbreid. Een decreet uit 398 bepaalde dat arbeiders in de keizerlijke bewapeningswerkplaatsen "in navolging van het merken van rekruten" moesten worden voorzien van "het nationale teken". Naar alle waarschijnlijkheid was dit SPQR.
Na het Romeinse Rijk.
Het huidige gemeentebestuur van Rome handhaaft nog steeds "SPQR" in het wapen van de stad, op vele publieke gebouwen en op de putdeksels van het stedelijk waterleidingbedrijf. De folklore wil dat dit een idee was van Mussolini, maar de oudste deksels dateren van voor zijn tijd. Ook sieren de letters de sjaals en vlaggen van de Romeinse voetbalclub AS Roma.
Andere steden hebben hun eigen invulling gegeven aan het motto. 
"SPQA" staat gebeiteld op bruggen in Amsterdam en in het centrale fries bovenaan de façade van de Stadsschouwburg aan het Leidseplein als afkorting van "Senatus Populusque Amstelodamensis". "SPQA" staat ook geschreven op de Waagtoren te Alkmaar. Hier staat het voor "Senatus Populusque Alcmariensis". "SPQA" ("Senatus Populusque Antverpiensis") siert ook het stadhuis en het gebouw van het loodswezen van Antwerpen.
"SPQB" staat meermalen te lezen op de gevel van het Justitiepaleis en in de grote zaal van de Koninklijke Muntschouwburg in Brussel, maar is ook waargenomen in Brugge en op putdeksels in de Italiaanse stad Benevento.
"SPQC" staat onder meer in het wapen van Capua, maar werd al in de derde eeuw gebruikt door Catania. In 1827 laat het stadsbestuur van Kraków (Krakau) "Senatus PopulusQue Cracoviensis Restituit" in een gedenksteen beitelen op een openbaar gebouw.
"SPQD" staat voor "Senatus Populusque Dixmudensis" op het grote gebrandschilderde Heilig-Bloed-Raam in het plaatselijke Karmelietenklooster, vervaardigd door Abraham van Diepenbeke in 1684 en aan het klooster geschonken door de senaat en het volk van Diksmuide, een bezitting van de heer van Boxmeer.
"SPQE" stond op de Eschpoort in Enschede, die bij de stadsbrand van 1862 is verwoest.
"SPQF" staat in Florence voor "Senatus Populusque Florentinus"; de opname van de spreuk in de decoraties in het "oude paleis" "Palazzo Vecchio" duidt op een vroeg Florentijns republikeins bewustzijn en trots op de Romeinse wortels van de stad.
"SPQG". Boven de ingang van de Der Aa-kerk in Groningen staat "SPQG". Ook in de Belgische stad Gent sieren deze letters - vaak subtiel - diverse gebouwen, zoals het Stadhuis van Gent, de Aula Academica, de Sint-Baafskathedraal en de protestantse kerk te Gent-Centrum. "SPQG" staat hier voor "Senatus Populusque Gandavensis".
"SPQH". Boven de entree van het stadhuis in Haarlem staat "SPQH" en dat is ook te vinden boven het toneel in de Koninklijke Schouwburg in Den Haag. Op het perroen voor het Hasseltse stadhuis in Belgisch-Limburg en het wapen van Hasselt staan ook deze letters. Zij verwijzen naar "Senatus Populusque Hasselensis". Ook valt SPQH terug te vinden in het stadhuis van Hamburg waar het staat voor "Senatus Populusque Hamburgus."
"SPQK" is opgemerkt in Kerkrade. De tekst is aangebracht in het hardstenen fronton boven de centrale hoofdingang van het oude gemeentehuis anno en staat voor "Senatus Populus Que Kerkradiensis". Boven het stadhuis in Kortrijk is de SPQC te zien.
"SPQL" is opgemerkt in Lier, Liverpool, Londen, Luzern, op de Holstentor in Lübeck en in de Pijlsteeg te Leeuwarden.
"SPQM". Op het in 1849 opgerichte standbeeld van Margaretha van Oostenrijk te Mechelen staat "S.P.Q.M." ("Senatus Populusque Mechliniensis"), zoals evenwel zonder puntjes reeds op het 'Vadderik' genoemde Neptunusbeeld uit 1718; in Italië is het het stadsmotto van Marino ("Marinensis") en staat het in het wapen van Molfetta ("Melphictensis").
"SPQN" staat voor de "Senatus Populus Que Norimbergensis" op een obelisk op de Karelsbrug in Neurenberg en sinds 1659 op de preekstoel van de dorpskerk in het Friese Nijland voor "Senatus Populus Que Nova Terra".
"SPQO". In het wapen van Olomouc (Tsjechië) staat "SPQO".
"SPQP" staat als "Senatus Populusque Pisanus" voor Pisa, maar ook als "Palermitanus" op de putdeksels in Palermo.
"SPQR". Op de 17e-eeuwse sokkel van het Erasmusbeeld in Rotterdam staat "S.P.Q.Roteradamus" en "SPQR" staat centraal in een wandschildering op het Rotterdamse stadhuis. De Duitse stad Weil der Stadt, ontstaan als Romeinse nederzetting en vanaf de 13e eeuw een vrije rijksstad met een op Romeins recht gebaseerde grondwet, houdt het in haar wapen ook op "SPQR". De stad van de gevierde patroonheilige Rombout ("Rumoldus") heet "senatus populusque Rumoldo" op 240 in 1825 te Mechelen aan kinderen uitgedeelde zilveren penningen.
"SPQS" staat als "Senatus Populusque Signiae" sinds de 15e eeuw in het wapen van de Italiaanse gemeente Segni, maar is ook "Sienensis" het motto van Siena, "Sessana" in het wapen van Sessa Aurunca, "Syracusanum" in Syracuse en sinds 1996 "Sipontinus" op het wapenlint van Manfredonia nabij de door een aardbeving verwoeste antieke stad Siponto. Het Fries Scheepvaartmuseum bezit een zilveren gesp die is voorzien van het stadswapen van Sneek en "Senatus Populusque Snecanus" de tekst "SPQS 1742".
"SPQT" staat op een poort bij het voormalige Derde Minderbroedersklooster aan de Tongersestraat in Maastricht voor "Senatus Populusque Trajectensis".
"SPQV" staat in Wenen voor "Senatus Populusque Vindobona".
"SPQW". In Winschoten staat boven de ingang van het stadhuis "SPQW" ("Senatus Populesque Winschotanus").
Parodieën.
In de loop der tijd zijn er veel parodieën gemaakt. Italianen die hun hoofdstad maar een arrogante beestenboel vinden, lezen in de afkorting "Sono Porci Questi Romani", "Het zijn varkens, die Romeinen". Daarentegen zien Romeinse burgers zelf er het bewijs in van de machtswellust van het Vaticaan, want "Soli Papi Qui Regnano", "Alleen pausen regeren er".
De Italiaanse bewerker Marcello Marchesi van de Franse Asterix-strips vertaalde de favoriete woorden van Obelix "Ils sont fous, ces Romains" tamelijk letterlijk als "Sono Pazzi Questi Romani", "Ze zijn gek, die Romeinen". De vrijere Nederlandse vertaling "Rare jongens, die Romeinen" is op eigen kracht beroemd geworden.
Muziek en literatuur.
"S.P.Q.R." is een muziekstuk van de Britse componist Guy Woolfenden uit 1988. "SPQR" is ook de titel van een roman uit 1990 van de Amerikaanse schrijver John Maddox Roberts, het eerste deel uit zijn tiendelige "SPQR-serie". Het tweede album van de Engelse experimentele band This Heat uit 1981, Deceit, bevat een nummer onder de titel S.P.Q.R.

</doc>
<doc id="13086" url="https://nl.wikipedia.org/wiki?curid=13086" title="41 v.Chr.">
41 v.Chr.

Het jaar 41 v.Chr. is een jaartal volgens de christelijke jaartelling.

</doc>
<doc id="13087" url="https://nl.wikipedia.org/wiki?curid=13087" title="40 v.Chr.">
40 v.Chr.

Het jaar 40 v.Chr. is een jaartal in de 1e eeuw v.Chr. volgens de christelijke jaartelling.
Gebeurtenissen.
Midden-Oosten.
Parthische kroonprins Pacorus I 
pleegt hij een staatsgreep. Hij verklaart dat het Hasmonese rijk in ere is hersteld. Om ervoor te zorgen dat zijn oom Hyrkanus II voorgoed ongeschikt zal zijn voor het hogepriesterschap, snijdt Antigonus hem de oren af (een hogepriester mag geen lichamelijke gebreken hebben.

</doc>
<doc id="13088" url="https://nl.wikipedia.org/wiki?curid=13088" title="55 v.Chr.">
55 v.Chr.

Het jaar 55 v.Chr. is een jaartal in de 1e eeuw v.Chr. volgens de christelijke jaartelling.

</doc>
<doc id="13089" url="https://nl.wikipedia.org/wiki?curid=13089" title="1370">
1370

Het jaar 1370 is het 70e jaar in de 14e eeuw volgens de christelijke jaartelling.

</doc>
<doc id="13090" url="https://nl.wikipedia.org/wiki?curid=13090" title="Hemelvaartsdag">
Hemelvaartsdag

Op Hemelvaartsdag of 's Heren Hemelvaart (Latijn: "Ascensio Domini") wordt binnen het christendom herdacht dat Jezus Christus is opgevaren naar God, zijn Vader in de hemel, negenendertig dagen na zijn opstanding uit de dood. De viering is onderdeel van de paascyclus en daarin telt Hemelvaartsdag als de veertigste paasdag.
De hemelvaart van Jezus.
In de Bijbel wordt de hemelvaart van Jezus Christus maar kort beschreven. In het boek Handelingen van de Apostelen worden in het eerste hoofdstuk de laatste woorden van Jezus op aarde weergegeven. Hij vertelt zijn leerlingen dat de Heilige Geest hen zal helpen met het opbouwen van de kerk. Als laatste zegt Jezus dat deze Heilige Geest de leerlingen zal helpen met het vertellen van het evangelie tot aan de uiteinden van de wereld (Handelingen 1:4-8). In Handelingen 1:9 staat: "Na deze woorden zagen ze dat Jezus werd omhooggeheven. Een wolk nam Jezus mee en die verdween uit hun gezicht."Daarna krijgen de leerlingen van Jezus de belofte dat Jezus op dezelfde manier zal terugkeren (Handelingen 1:11).
Feestdag.
De oudst bekende viering van Hemelvaartsdag is uit de vierde eeuw, opgetekend door de kerkhistoricus Eusebius. In de loop der tijd kreeg de feestdag steeds meer gewicht, waardoor het een algemene feestdag werd. Hemelvaartsdag valt altijd op een donderdag, negenendertig dagen na Pasen (de veertigste paasdag) en tien dagen vóór Pinksteren. De Paasdatum wordt bepaald aan de hand van de maankalender en valt daardoor, samen met de ervan afgeleide feesten, ieder jaar op een andere dag.
Veel christenen zullen een kerkdienst of mis bezoeken. In de volgende Europese landen is de donderdag van Hemelvaartsdag een officiële feestdag: België, Denemarken, Duitsland, Finland, Frankrijk, IJsland, Liechtenstein, Luxemburg, Monaco, Nederland, Noorwegen, Oostenrijk, Portugal, Zweden en Zwitserland. In Portugal wordt deze dag in de volksmond "Quinta-Feira da Ascensão" (Hemelvaartsdonderdag) genoemd in plaats van de officiële benaming: "A Festa da Ascensão" (het feest van de Hemelvaart).
In landen waar de Katholieke Kerk minder invloed had op de kalender met de feestdagen (bijvoorbeeld Hongarije, Italië en Polen), viert men Hemelvaart op de zondag na de Katholieke Hemelvaart. Dat is zeven dagen voor Pinksteren. In de Orthodoxe Kerk wordt Hemelvaartsdag een week later gevierd, dus op de zondag daarna. Binnen de verschillende protestantse kerken wordt Hemelvaartsdag vaak op dezelfde dag als die van de Katholieke Kerk gevierd, maar enkele kerken doen het ook de zondag erna.
De paaskaars blijft gedurende heel de paastijd tot en met het hoogfeest van Pinksteren branden bij elke liturgische viering. Hierdoor wordt sterker de eenheid van heel de paastijd benadrukt. De diepste betekenis van het Hemelvaartsfeest is dezelfde als deze van het verrijzenisfeest. Christus' hemelvaart is geen afscheid: het is het feest van zijn blijvende aanwezigheid als de verheerlijkte Heer.
Arbeidersfeestdag.
Hemelvaartsdag is tevens het feest van de Christelijke Arbeidersbeweging. Men herdenkt dan dat in 1891 de pauselijke encycliek van paus Leo XIII over sociale rechtvaardigheid, Rerum Novarum, werd afgekondigd. Op deze dag werden abdijentochten gelopen.
Data.
Hemelvaartsdag valt op de 40e dag van Pasen (dus 39 dagen na eerste paasdag) en 10 dagen voor Pinksteren. De vroegst mogelijke datum is 30 april, de laatst mogelijke is 3 juni.
Lokale gebruiken.
Nederland.
Eind 20ste eeuw kreeg deze dag steeds meer een commercieel karakter. Ambtenaren en veel andere werknemers hebben een verplichte vrije dag.

</doc>
<doc id="13092" url="https://nl.wikipedia.org/wiki?curid=13092" title="Octrooi op software">
Octrooi op software

Een octrooi op software, ook wel softwarepatent of octrooi op computergeïmplementeerde uitvinding genoemd, is een octrooi (patent) op een techniek die geïmplementeerd kan worden met behulp van een computerprogramma. Als voor een dergelijke techniek rechtmatig octrooi is verleend, mag deze niet zonder toestemming door iemand anders worden toegepast. Er zijn grote meningsverschillen over softwarepatenten. Bovendien is het niet duidelijk wat de grenzen zijn van de octrooieerbaarheid van software.
Op 18 mei 2004 werd door de Raad van de Europese Unie een principe-akkoord bereikt over een voorstel van de destijds verantwoordelijke Eurocommissaris Frits Bolkestein over een EU-wijde harmonisatie van het recht met betrekking tot softwarepatenten. Het voorstel werd daarna weer voorgelegd aan het Europees Parlement. Het Europees Parlement heeft uiteindelijk, in tweede lezing met grote meerderheid op 6 juli 2005 tegen de richtlijn gestemd. De richtlijn is met 648 tegen 32 weggestemd.
Een aantal organisaties, zoals onder andere de FFII, de Association Electronique Libre en Vrijschrift.org probeerden deze richtlijn tegen te houden, omdat deze niet slechts zou harmoniseren, maar een door het Europees Octrooibureau ontwikkelde interpretatie van het Europees Octrooiverdrag (en de Nederlandse "Rijksoctrooiwet") zou legitimeren die volgens critici de tekst van deze regelgeving geweld aandoet. In elk geval maakt deze interpretatie software vaker octrooieerbaar dan de interpretatie die met name de Britten trachten toe te passen.
Softwarepatent.
Computerprogramma's zijn auteursrechtelijk beschermd ("copyright"). Het kopiëren van een softwarepakket is verboden zonder de toestemming van de houder van het auteursrecht. Ook het overnemen van een gedeelte van de code mag niet zomaar. Het auteursrecht laat wel toe om een nieuw programma te schrijven dat geïnspireerd is op de ideeën of de functionaliteit van een ander programma. Het octrooirecht kan daarentegen wel de achterliggende ideeën van een programma beschermen, mits zo'n achterliggend idee een octrooieerbare uitvinding vormt. De vraag of software-technieken octrooieerbaar zijn, is dan ook sinds de opkomst van de software-industrie actueel.
Verenigde Staten.
In de Verenigde Staten is het, in tegenstelling tot de rest van de wereld, mogelijk om octrooi te krijgen op niet-technische uitvindingen. Derhalve kunnen octrooien worden verleend op een breed scala aan software-toepassingen, van het minder technische principe om een cursor over een beeldscherm te bewegen tot de techniek om efficiënt informatie te comprimeren. Hierbij blijken er echter een aantal problemen op te treden.
Met name in opensourcesoftware-kringen is er groot verzet tegen het idee dat er octrooi op software-ideeën verleend zou kunnen worden. Hiermee is het immers onmogelijk om een eigen stuk software te ontwikkelen dat functioneel hetzelfde werkt als een geoctrooieerd bestaand product, maar dat volledig vrij is in het gebruik. Met een octrooi kan immers ook een onafhankelijk ontwikkeld product worden tegengehouden als dat gebruikmaakt van een geoctrooieerde uitvinding.
Met name doet zich het probleem voor dat het Amerikaans Octrooibureau (USPTO) door de snelle ontwikkeling op dit gebied vaak niet goed kan bepalen of een software-gerelateerde uitvinding ten tijde van de octrooiaanvraag al bekend was of niet. Dit heeft weer tot gevolg dat er octrooien worden verleend op uitvindingen die al in gebruik zijn, tot grote woede van de mensen die die uitvindingen gebruiken. Zij kunnen nu immers door de octrooihouder worden tegengewerkt, en moeten aantonen dat zij eerder waren.
Daarnaast vinden vele tegenstanders dat er in de Verenigde Staten octrooien op weliswaar nieuwe, maar veel te triviale software-technieken toegelaten worden, en dat dit een bedreiging vormt voor programmeurs die per ongeluk een patent op een dergelijke techniek schenden, gezien het grote aantal patenten op dit gebied. Zij zijn bang dat dit, als het voorstel van de Europese Commissie wordt aangenomen, ook in Europa een probleem wordt.
De discussie over patenten op softwaretechnieken bereikte een hoogtepunt toen Amazon.com (een online boekenwinkel) met zijn "One Click Shopping"-octrooi Barnes &amp; Noble dwong in de aankoopprocedure van hun online boekenwinkel een tweede muisklik in te bouwen. Over het "One Click Shopping"-octrooi dat in de USA is toegekend bestaat tamelijk grote consensus dat het te triviaal dan wel te weinig technisch van aard is en dat men moet vermijden zulke octrooien ook in Europa toe te laten. Het Europees Octrooibureau heeft dit octrooi op basis van de bestaande jurisprudentie niet toegekend.
Overigens is het een misverstand dat in de Verenigde Staten alle software en business methods octrooieerbaar zouden zijn, als die maar voldoende inventief zijn. In de Amerikaanse jurisprudentie wordt al heel lang erkend, dat abstracte theorieën, natuurverschijnselen en natuurwetten niet voor octrooi vatbaar zijn. Alleen blijkt het een probleem om vast te stellen wanneer een idee te abstract is om voor octrooi vatbaar te zijn. Want elke uitvinding is tot op zekere hoogte abstract: het is een "truc". Voor de Amerikanen was het bezwaar tegen software-octrooien dat zij te wiskundig zijn, zoals het Federale Hooggerechtshof in 1972 vaststelde (Gottschalk v. Benson). Maar niet altijd. Daarom zijn allerlei vuistregels ontwikkeld om die abstractheid te beoordelen. In de jaren 1980 was dat de Freeman-Walter-Abele test, die zich richtte op tastbaarheid. Die bleek een mislukking, want te beperkt. In de jaren 1990 werd vastgesteld dat een "useful, concrete and tangible" resultaat voldoende was. Dat criterium was weer veel te ruim. In 2008 werd de "machine or transformation" test bedacht, maar die werd in 2010 afgekeurd door het Hooggerechtshof, althans als beslissende test. In 2013 besliste een Amerikaanse rechtbank in "CLS v. Alice" dat bepaalde software niet voor octrooi vatbaar was. In het Amerikaanse rechtssysteem kunnen rechters in een meervoudige rechtbank afwijkende meningen laten horen ("dissenting opinions"), en in deze zaak werden daar zoveel van gegeven dat eigenlijk vooral werd aangetoond dat het anno 2013 minder dan ooit duidelijk was wat nu te abstract is om te octrooieren.
Europa.
Het EOV, een verdrag waarbij ook niet-EU-landen zijn aangesloten en dat de regels bevat waaraan het Europees Octrooibureau zich moet houden bij het verlenen van octrooien, bevat een artikel waarin wordt geregeld wat voor soort uitvindingen voor octrooi in aanmerking kunnen komen. In dit artikel staan computerprogramma's expliciet genoemd in een lijst van onderwerpen die uitgesloten zijn van octrooibescherming. Op het eerste gezicht is een octrooi op software dus niet mogelijk. Iets verderop staat echter dat die uitsluiting alleen geldt voor computerprogramma's "als zodanig".
Het is in het intellectuele eigendomsrecht niet uitzonderlijk dat verschillende soorten intellectuele-eigendomsrechten van toepassing zijn op hetzelfde voorwerp. Een logo kan bijvoorbeeld worden beschermd via het auteursrecht en via het merkenrecht. Een model kan zelfs op vier verschillende manieren worden beschermd:
In de Europese richtlijn 91/250/EG (inmiddels vervangen door Richtlijn 2009/24/EC) waarin geregeld is dat software door het auteursrecht beschermd wordt, staat weliswaar dat deze regeling andere wettelijke bepalingen zoals betreffende octrooien onverlet laat, maar daar volgt nog niet uit dat software ook voor octrooi vatbaar is.
In deze Richtlijnen voor softwareauteursrecht (zowel de oorspronkelijke en de nieuwe) staat: "De ideeën en beginselen die aan enig element van een computerprogramma ten grondslag liggen, met inbegrip van de ideeën en beginselen die aan de interfaces daarvan ten grondslag liggen, worden niet krachtens deze richtlijn auteursrechtelijk beschermd." Eigenlijk spreekt dat vanzelf in het auteursrecht (men spreekt van een "idee-expressie dichotomie"), en daarom heeft de wetgever deze regel niet eens overgenomen in de Nederlandse auteurswet. Ideeën zijn vrij. Iedereen mag een verhaal navertellen, als hij dat maar in zijn eigen woorden doet.
Speciaal voor software kunnen die ideeën etc. toch beschermd worden, door het octrooirecht. Het is voor discussie vatbaar of daarmee het "vanzelfsprekende" beginsel van ideeënvrijheid wordt doorbroken, of juist een "vanzelfsprekende" bescherming van investeringen wordt geboden.
Een hardwarematige schakeling die een technisch probleem met nieuwe en niet voor de hand liggende technische kenmerken oplost, komt zonder meer in aanmerking voor octrooibescherming. Als een programmeerbare processor hetzelfde doet, dan kan verdedigd worden dat het daarvoor gebruikte computerprogramma ook voor octrooi vatbaar is. Dit is een argument voor het Europees Octrooibureau (EOB) om ook octrooi te verlenen op software-technieken, ook al sluit het Europees Octrooiverdrag "computerprogramma als zodanig" uit. Volgens de Kamers van Beroep van het EOB is een software-uitvinding meer dan een "programma als zodanig" wanneer een technisch probleem met nieuwe en niet voor de hand liggende technische kenmerken wordt opgelost. Dat wil zeggen dat een uitvinding die als hardware octrooieerbaar zou zijn, dat ook als software is.
Een argument voor deze uitlegging is dat het TRIPs-"Agreement" (Trade-Related aspects of Intellectual Property rights), een bijlage bij het Wereldhandelverdrag, verlangt dat octrooien zonder onderscheid worden verleend "op alle gebieden van de techniek". De tekst van het betreffende artikel 27 TRIPS heeft de strekking heeft dat geen enkel gebied van de techniek mag worden uitgesloten. De woorden "op alle gebieden van de techniek" staan tegenwoordig ook in het Europees Octrooiverdrag (in art. 52 lid 1, in een wijziging die op 13 december 2007 van kracht is geworden), maar blijkens de toelichting zijn zij daar ook aan toegevoegd om te bevestigen dat "alleen" octrooien worden verleend voor "techniek".
Dat heeft het Europees Octrooibureau erop gebracht om een ingewikkeld onderscheid te maken tussen wel en niet technische software. Alleen technische software is voor octrooi vatbaar. De toetsing van octrooiaanvragen op technisch gehalte voert terug op een oude Duitse traditie. Zij vinden dat vanzelfsprekend, ook al meenden de Duitsers tot begin deze eeuw dat de uitsluiting van software "als zodanig" een "andere" was dan de uitsluiting van niet-technische uitvindingen. Een Britse rechter noemde het techniekcriterium onlangs nog een "restatement of the problem in more imprecise terminology".
Het EOV verbiedt echter nog steeds octrooi op computerprogramma's als zodanig, en deze bepaling is door veel bij het EOV aangesloten landen overgenomen in hun eigen wetgeving. De bepaling wordt echter op verschillende manieren geïnterpreteerd. Binnen de jurisprudentie van de Technische Kamers van Beroep van het EOB heeft er een ontwikkeling plaatsgevonden waarbij de uitzondering steeds meer aan betekenis heeft ingeboet. De Technische Kamers van Beroep leggen de nadruk bij software-gerelateerde uitvindingen tegenwoordig op de vereisten van nieuwheid en inventiviteit. Vanuit de EOB interpretatie dat een "computerprogramma als zodanig" het tegendeel is van een technisch programma, hebben de Kamers van Beroep van het EOB vastgesteld dat het veeleer van belang is of een uitvinding een bijdrage levert aan de stand van de techniek (zoals art. 56 EOV verlangt) dan of deze technisch van aard is. Dat maakt bijvoorbeeld dat handelsmethoden, hoe inventief ook, anders dan in de VS in Europa niet voor octrooi vatbaar zijn als deze niet specifiek een bijdrage verlenen aan de techniek.
In de Britse jurisprudentie wordt aan de uitzondering van computerprogramma's als zodanig van octrooieerbaarheid echter nog altijd veel gewicht toegekend. De polemiek die in dit verband is gevoerd in bijvoorbeeld de "Aerotel" uitspraak van de UK Court of Appeal en de "Duns" uitspraak van de Technische Kamer van Beroep heeft ertoe geleid dat de president van het EOB in oktober 2008 een aantal vragen heeft voorgelegd aan de Grote Kamer van Beroep van het EOB. In mei 2010 heeft deze Kamer beslist dat zij eigenlijk op formele gronden niet ontvankelijk is: volgens art. 112 EOV is de President alleen bevoegd als "verschillende" Kamers van Beroep tegenstrijdige uitspraken doen, en in dit geval gaat het om beslissingen van "dezelfde" kamer van beroep. Dat deze onderling niet allemaal geheel consistent zijn zou kunnen worden toegeschreven aan een normale rechtsontwikkeling. In voornoemde "Duns" uitspraak wordt uitgelegd dat het EOB de continentaal-Europese rechtstraditie volgt die in tegenstelling tot de Angelsaksische rechtstraditie geen bindende werking van precedenten kent.
Toen een Diplomatieke Conferentie in 2000 bijeenkwam om "groot onderhoud" te plegen op het Europees Octrooiverdrag, is overwogen uitzondering op computerprogramma's als zodanig te schrappen. In de - blijkens voornoemde rechtspraak omstreden - uitlegging van de Kamers van Beroep van het EOB houdt deze immers slechts in, dat alleen "technische" computerprogramma's voor octrooi vatbaar zijn, maar dat alleen technische uitvindingen octrooieerbaar zijn zou al voorvloeien uit de toevoeging van de woorden "op alle gebieden van de techniek". De reden dat de uitsluiting van "computerprogramma's als zodanig" toen niet geschrapt is, is echter een andere: in 1998 had de Europese Commissie in een Groenboek aangegeven van plan te zijn zich (ook) op de regels voor octrooieren van software te gaan richten. Twee jaar laten resulteerde dat in genoemd richtlijnvoorstel.
Zoals hierboven al is beschreven, schrikt het idee van octrooi op software(-technieken) veel programmeurs af. Toen dus de plannen bekend werden om in Europa een harmonisatierichtlijn over octrooi op software tot stand te brengen, kwam er een grote lobby op gang om gedaan te krijgen dat octrooien op softwarematige uitvindingen in de EU in de toekomst niet meer worden erkend. Een petitie van de EuroLinux Alliance verzamelde tienduizenden handtekeningen van software-bedrijven en privé-personen die verklaarden tegen octrooien op software te zijn. Het EOB stelde het schrappen van de uitsluitingsclausule uit tot een volgende conferentie, maar het is allerminst duidelijk of men daar zal besluiten deze clausule alsnog te schrappen.
Stemming Europees Parlement.
In tegenstelling tot wat velen denken, zou het aannemen van de richtlijn in de Europese Unie dus niet betekenen dat octrooien op softwarematige uitvindingen ineens worden toegestaan, waar dat tot nu toe nog niet zo zou zijn. Evenmin betekent het afstemmen van de richtlijn dat deze octrooien verboden worden.
Dergelijke octrooien worden in het bestaande stelsel al veelvuldig verleend en in het algemeen (maar niet altijd) erkend door de lidstaten, althans in de landen waar deze octrooien daadwerkelijk door rechters zijn getoetst. Inbreuk op, en de geldigheid van, software-octrooien is tot nu toe in een beperkt aantal landen, met name Duitsland, Nederland en Groot-Brittannië, in een gerechtelijke procedure aan de orde geweest. Het streven van de EU naar één interne markt met uniforme regels vraagt echter om een eenduidige interpretatie, wat de rechtszekerheid van zowel de octrooihouder als de potentiële inbreukmaker moet vergroten.
De commissie JURI van het Europees Parlement heeft op 17 juni 2003 in eerste lezing een tekst goedgekeurd waarin de voorwaarden staan waaraan softwarepatenten in de lidstaten van de Europese Unie moeten voldoen. De gepatenteerde software-techniek moet dan, naast de reeds in de octrooiwetten vastgelegde eisen van nieuwheid, inventiviteit en industriële toepasbaarheid, bovendien een "technische bijdrage" leveren aan de stand van de techniek, die uitgaat boven de gebruikelijke interactie tussen een programma en een computer. Dit is volgens de Commissie overeenkomstig de huidige verleningspraktijk van het Europees Octrooibureau. Tegenstanders van de tekst menen echter dat de tekst te vaag is en het toekennen van patenten op triviale technieken zou toelaten.
De stemming in eerste lezing over dit voorstel in de plenaire vergadering van het Europees Parlement vond plaats op 24 september 2003. Het Europees Parlement heeft hierbij het werkingsgebied van de ontwerp-richtlijn zodanig aangescherpt dat (kort gezegd) de software een nieuw fysiek technisch effect buiten een gebruikelijk computer(netwerk) in een strikt industriële toepassing moet hebben. Nieuwe datacompressietechnieken en een efficiënter gebruik van de processor vallen er dan bijvoorbeeld buiten, en ook een inventieve softwarematige besturing van bijvoorbeeld een wasmachine, TV of dvd-recorder. Het Europees Parlement heeft voorts een in de internationale octrooiwetgeving originele formulering bedacht, want volgens dit geamendeerde voorstel moet een softwarematige uitvinding ook nog "een nieuw inzicht geven in de oorzaak-gevolg relaties in het gebruik van de natuurkrachten". Volgens tegenstanders van dit voorstel betekent dit een zodanige verzwaring van de gebruikelijke inventiviteitseis, die bij "normale" uitvindingen niet gevraagd wordt, dat het octrooieren van elke vorm van softwarematige uitvinding, ook als het bijvoorbeeld gaat over de aansturing van industriële machines, vrijwel onmogelijk wordt. Het parlement was echter van mening dat sommige computerprogramma's anders te veel het eigendom worden van een bepaalde onderneming. Volgens het parlement zal een grotere openheid de vernieuwing prikkelen.
Na deze behandeling in eerste lezing door het Europees Parlement, was de Raad van de Europese Unie aan zet, destijds onder Iers voorzitterschap. Met een document waarin een aantal amendementen van het Europees Parlement worden overgenomen, en een aantal andere aanpassingen van het Europees Parlement ongedaan gemaakt worden, komen voor- en tegenstanders van softwarepatenten weer lijnrecht tegenover elkaar te staan. Naast een webstaking hebben demonstranten uit de hele EU woensdag 14 april in Brussel hun ongenoegen laten blijken. De Ieren stuurden op 6 april de zaak naar het CoRePer. Dat comité, bestaande uit permanente vertegenwoordigers van de lidstaten, staat traditioneel bekend als dé plaats om over moeilijke dossiers opnieuw te onderhandelen.
Op de bijeenkomst van landbouwraad op 21 december 2004 was de goedkeuring van de "richtlijn over in computers geïmplementeerde uitvindingen" op de agenda geplaatst door het Nederlands voorzitterschap van de Europese Unie. Dit als een "A-item", dat is een onderwerp waar enkel een stemming over is en geen discussie. Door de tussenkomst van de Poolse staatssecretaris voor informatica Wlodzimierz Marcinski, die hiervoor speciaal naar Brussel reisde, is de stemming niet doorgegaan. Polen vroeg uitstel om aan het voorstel verder te werken. Polen verkreeg uitstel en het punt is van de agenda genomen.
Begin 2005 werd het voorstel weer op de agenda van de Raad geplaatst en werd een "gemeenschappelijk standpunt" aangenomen, om voor te leggen aan het Europees Parlement ter behandeling in tweede lezing. Onduidelijkheid over de handelingen van een aantal ministers in de betreffende Raadsvergadering (met name over of zij wel volgens het mandaat van hun parlementen gehandeld hadden), leidde bij deze gelegenheid tot parlementaire vragen in het Nederlandse en Deense parlement.
Op 6 juli 2005 volgde de stemming in tweede lezing in het Europees Parlement over het gemeenschappelijk standpunt van de Raad. Bij deze gelegenheid werd het gehele voorstel verworpen, met 648 stemmen voor verwerping, 14 tegen en 18 onthoudingen. Het Parlement gaf daarbij aan dat het zeer ontstemd was over de manier waarop het voorstel door de Commissie en de Raad was behandeld. Eurocommissaris Almunia kondigde aan dat er geen nieuw voorstel zal worden ingediend.
Oppositie tegen softwarepatenten.
Er zijn vele opponenten van softwarepatenten. Burton Systems Software heeft bijvoorbeeld op een vakbeurs in Washington de mening van professionele programmeurs onderzocht en 79.6% tegen 8.2% (10:1) was van mening dat het toestaan van patenten op software eerder zou leiden tot minder softwareontwikkeling dan tot meer (de 12.2% was zonder mening). 59.2% tegen 26.5% (2:1) vond dat softwarepatenten helemaal moesten worden afgeschaft.
Tegenstanders van softwarepatenten hebben uiteenlopende redenen hiervoor, waaronder de volgende:
De hoogleraren James Bessen en Eric Maskin, twee economen aan het Massachusetts Institute of Technology (MIT), hebben middels economisch-wiskundige modellen aangetoond dat de introductie van patenten in de software-economie alleen economisch nut heeft als een monopolie de nuttigste vorm van software-productie is. Dit zou verontrustend zijn, omdat slechts weinigen geloven dat een monopolie echt de bruikbaarste (of meest gewenste) vorm van software-productie is. Bessen en Maskin menen ook een statistische samenhang tussen de verruiming van patenteerbaarheid en een neergang in innovatie in software te hebben aangetoond. In het bijzonder, tussen 1987 en 1994 steeg de registratie van softwarepatenten 195%, terwijl het ontwikkelings- en onderzoeksgeld (R&amp;D) met 21% afnam in deze tak, terwijl het met 25% steeg bij de industrie in het algemeen.
Een probleem in de discussie over softwareoctrooien is dat heel verschillende octrooien onder deze niet-officiële term vallen. Het zou bijvoorbeeld moeilijk te begrijpen zijn als een octrooi op bepaalde elektronica (hardware dus) omzeild zou kunnen worden met een software-implementatie. Software-octrooien hebben vooral een slechte naam gekregen omdat bedrijven enorme aantallen octrooien op simpele trucs aanvragen puur om de concurrentie dwars te zitten met "patent wars". Met innovatiebevordering heeft dit niets meer te maken. Er wordt zelfs beweerd dat bedrijven als Apple en Google tegenwoordig meer geld uitgeven aan rechtszaken dan aan ontwikkeling. Daar komt bij dat er veel "patent trolls" zijn (iets officiëler "non-producing entities" genoemd) die misbruik maken van het feit dat het aanvragen van octrooien in de VS relatief goedkoop is, en het procederen zeer kostbaar kan zijn. Zij chanteren bonafide bedrijven met dubieuze octrooien. Hun "businessmodel" is dat ze schikkingen aanbieden voor bedragen die net iets lager liggen dan de (hoge) proceskosten. De Amerikaanse overheid overweegt maatregelen tegen deze afpersers, maar dat is nog niet zo eenvoudig omdat er ook "non-producing entities" zijn die wel te goeder trouw zijn.

</doc>
<doc id="13093" url="https://nl.wikipedia.org/wiki?curid=13093" title="Arizona (staat)">
Arizona (staat)

Arizona, officieel de Staat Arizona (Engels: "State of Arizona"), is een van de vijftig staten van de Verenigde Staten van Amerika. Arizona ligt aan de Mexicaanse grens en telde 7.151.502 inwoners in 2020. De standaardafkorting voor de "Grand Canyon State" (Grand Canyonstaat) of "Copper State" (Koperstaat), zoals de bijnamen luiden, is AZ. De hoofdstad en grootste stad is Phoenix.
Geschiedenis.
Het gebied dat nu de staat Arizona vormt, werd eerst bevolkt door indianenvolkeren als de Hopi en de Navajo. De eerste Spaanse ontdekkingsreizigers trokken het gebied rond 1540 binnen. Aan het eind van de 17e eeuw werd er een reeks missieposten opgericht met als doel de inheemse bevolking te bekeren tot het christendom.
Na eeuwen in Spaanse handen te zijn geweest, werd het gebied in 1810 een onderdeel van Mexico. Na afloop van de Mexicaans-Amerikaanse Oorlog in 1848 moest Mexico het gebied grotendeels afstaan aan de Verenigde Staten. In 1853 kochten de VS nog een gebied in het zuiden, een transactie die bekendstaat als de Gadsdenaankoop. Aanvankelijk werd Arizona bestuurd als onderdeel van het New Mexico Territory totdat het in 1863 een zelfstandig territorium werd. Op 14 februari 1912 werd Arizona formeel een staat van de Verenigde Staten, de 48e.
Tijdens de Grote Depressie werd Arizona zwaar getroffen maar het herstel werd al vlug ingezet, mede door de zich ontwikkelende toeristenindustrie die een economische factor van belang is geworden voor de staat.
Arizona is een conservatieve staat, waar iedereen zonder vergunning een vuurwapen mag dragen. De overheid faciliteert er een resort van 7,5 hectare met schietbanen, waar wapenliefhebbers uit de wijde omtrek naartoe komen om zich in de schietsport te bekwamen.
Er bestaan meerdere theorieën over de oorsprong van de naam "Arizona". Drie ervan zijn:
Geografie.
De staat Arizona beslaat 295.254 km², waarvan 294.312 km² land. Arizona grenst in het zuiden aan Mexico, in het noorden aan de staten Utah en Colorado, in het westen aan Nevada en Californië en in het oosten aan New Mexico. Het punt waar de grenzen met Utah, New Mexico en Colorado samenkomen, heet Four Corners. In Arizona bevinden zich uitgestrekte indianenreservaten.
Arizona ligt in de "Mountain"-tijdzone, maar gebruikt geen zomertijd (de indianenreservaten uitgezonderd).
Geografisch gezien is Arizona, dat bekendstaat om zijn natuurschoon, een staat van extremen. De staat bestaat voor een groot gedeelte uit woestijn, terwijl een ander gedeelte van de staat wordt doorsneden door de Rocky Mountains, met Humphreys Peak als hoogste punt (3851 meter), tevens het hoogste punt in de staat.
De belangrijkste rivier is de Colorado, die een gedeelte van de westgrens vormt. De rivier stroomt onder meer door de beroemde Grand Canyon. Andere opmerkelijke natuurgebieden zijn de Painted Desert, Petrified Forest, Monument Valley (op de grens met de staat Utah) en The Wave.
Klimaat.
Arizona kent voor het grootste deel een woestijnklimaat met hete zomers, maar ook nachtvorst, vooral in de winter. In het noordelijke deel van de staat, dat op grotere hoogte ligt dan de rest, is het klimaat aanmerkelijk kouder met temperaturen die tot onder de −18 °C kunnen dalen. De hoofdstad Phoenix is de stad met de meeste dagen per jaar waarop de temperatuur tot +38 °C of hoger oploopt.
Demografie en economie.
In 2018 telde Arizona 7.130.632 inwoners (20 per km²), waarvan 5% Indianen. Bijna 20% van de bevolking heeft Spaans als moedertaal. De belangrijkste steden zijn Phoenix, Tucson en Flagstaff.
De overheid is de belangrijkste werkgever in Arizona waar veel land in handen is van de federale en statelijke overheden. Voorts zijn vooral de technologie en high-tech industrieën belangrijk voor de economie. Producten als computers, elektronica en vlieg- en ruimtevaartuigen worden in de staat vervaardigd. Mijnbouw is ook een belangrijke bron van inkomsten. Vooral koper wordt in Arizona gewonnen.
Het bruto product van de staat bedroeg in 2018 346 miljard dollar.
Bestuurlijke indeling.
Arizona is onderverdeeld in 15 county's.
Politiek.
Deelstaatniveau.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. De gouverneursverkiezing van 2022 werd gewonnen door Katie Hobbs van de Democratische Partij. Zij trad in januari 2023 aan als gouverneur van Arizona.
Arizona is een van de vijf Amerikaanse staten zonder het ambt van luitenant-gouverneur. Bij afwezigheid van de gouverneur worden de taken waargenomen door de apart gekozen "Secretary of State".
De wetgevende macht bestaat uit het Huis van Afgevaardigden van Arizona ("Arizona House of Representatives") met 60 leden en de Senaat van Arizona ("Arizona Senate") met 30 leden.
Federaal niveau.
Arizona leunt in politiek opzicht naar de Democratische Partij toe. De meeste afgevaardigden zijn Democraat, net als een van de twee senatoren.
Bij presidentsverkiezingen kiest Arizona meestal voor de Republikeinse kandidaat, zo ook in 2016 toen Donald Trump de staat won met 48% van de stemmen. Arizona koos in 2020 echter voor de Democratische kandidaat, Joe Biden.

</doc>
<doc id="13094" url="https://nl.wikipedia.org/wiki?curid=13094" title="Minnesota">
Minnesota

Minnesota is een van de staten van de Verenigde Staten. De standaardafkorting voor de "North Star State", zoals de bijnaam luidt, is MN. De hoofdstad is Saint Paul, en de grootste stad is Minneapolis. Deze steden liggen tegen elkaar aan, aan weerszijden van de Mississippi en worden de Twin Cities ("Tweelingsteden") genoemd.
Geschiedenis.
Voordat de Europeanen het huidige Minnesota koloniseerden werd het bevolkt door Indianenstammen als de Ojibwe en de Sioux. De naam Minnesota betekent "hemelkleurig water".Tot het midden van de 18e eeuw controleerde Frankrijk het gebied, daarna het Verenigd Koninkrijk. Op 3 maart 1849 werd Minnesota officieel een zogeheten territorium, dat echter ook het grondgebied van de latere staten North en South Dakota omvatte. De oostelijke helft van het territorium werd op 11 mei 1858 formeel, als 32ste, een staat van de Verenigde Staten. Tijdens de Amerikaanse Burgeroorlog stond het aan de kant van de Unie.
Geografie en klimaat.
De staat Minnesota beslaat 225.365 km², waarvan 206.375 km² land. De staat ligt in de "Central"-tijdzone.
Minnesota grenst in het noorden aan Canada, in het westen aan de staten North Dakota en South Dakota, in het oosten aan Wisconsin en in het zuiden aan Iowa. Het noordelijkste punt van de Verenigde Staten, Alaska niet meegerekend, ligt op het tot Minnesota behorende schiereiland Northwest Angle. In het noordelijke "Itasca State Park" ontspringt de lange rivier de Mississippi, die een gedeelte van de grens met Wisconsin vormt. Verder telt Minnesota veel grotere en kleinere meren, volgens sommige bronnen meer dan 15.000. Het noordoosten van de staat ligt aan het Bovenmeer. Minnesota is vrij vlak. Het hoogste punt is de top van Eagle Mountain (701 m).
De staat is bekend om zijn barre klimaat. Op 2 februari 1996 werd bij de plaats Tower -51 °C gemeten, terwijl in de zomers van 1917 en 1936 46 °C bereikt werd. Vooral in het noorden van de staat liggen veel Indianenreservaten.
Bestuurlijke indeling.
Minnesota is onderverdeeld in 87 county's.
Politiek.
Aan het hoofd van de uitvoerende macht van de staat staat een gouverneur, die direct gekozen wordt door de kiesgerechtigden in de staat. De gouverneursverkiezing van 2018 werd gewonnen door Tim Walz van de Minnesota Democratic-Farmer-Labor Party. Hij trad in januari 2019 aan als gouverneur van Minnesota.
De volksvertegenwoordiging bestaat, net zoals op federaal Amerikaans niveau, uit een Senaat en een Huis van Afgevaardigden. De staat is onderverdeeld in 67 districten die elk ongeveer 60.000 mensen bevatten. Elk district kiest één senator en twee vertegenwoordigers in het Huis. Senators worden verkozen voor een termijn van vier jaar, vertegenwoordigers twee jaar.
De laatste Republikeinse presidentskandidaat die in Minnesota won, was Richard Nixon in 1972. In navolgende verkiezingen heeft de staat steevast de Democratische presidentskandidaat gesteund. Ondanks deze uniek lange onafgebroken reeks staat Minnesota niet bekend als solide Democratisch. Zo behaalde Hillary Clinton in 2016 slechts een nipte overwinning op Donald Trump. 
Demografie.
In 2000 telde Minnesota 4.919.479 inwoners (22 per km²) waarvan ongeveer 70% van de bevolking in stedelijke gebieden woont. Relatief veel van hen stammen af van Duitse en Scandinavische immigranten.
De belangrijkste steden zijn de buursteden Minneapolis en Saint Paul, respectievelijk ten westen en ten oosten van de Mississippi gelegen en bekend onder de bijnaam "Twin Cities". In het grootstedelijk gebied van deze twee steden woont ongeveer 60% van de bevolking van Minnesota.
Minneapolis en Saint Paul zijn de enige steden in Minnesota met meer dan 100.000 inwoners. Er zijn vijftien steden met 50.000 tot 100.000 inwoners, waarvan Rochester en Duluth de grootste zijn.
De meest gesproken talen zijn: 88,1% Engels, 3,9% Spaans.
Economie.
Het bruto product van de staat bedroeg in 2001 188 miljard dollar. Bekende(re) bedrijven uit de staat zijn 3M (Minnesota Mining &amp; Manufacturing) en Honeywell maar ook NWA, Northwest Airlines.

</doc>
<doc id="13095" url="https://nl.wikipedia.org/wiki?curid=13095" title="Mississippi">
Mississippi



</doc>
<doc id="13097" url="https://nl.wikipedia.org/wiki?curid=13097" title="Analoog geluid">
Analoog geluid

Analoog geluid is een term die, net als digitaal geluid, niet helemaal correct is. Er wordt doorgaans een elektrische vorm van geluid mee bedoeld en niet een fysische trilling in een medium.
Geluid kan in deze vorm gebracht worden met behulp van een transducer (voorbeeld van zo'n transducer is een microfoon, die met een bepaalde regelmaat (frequentie) de amplitude van een luchtdruktrilling meet en omzet naar een elektrisch signaal (dat dus ook met diezelfde frequentie varieert).
Digitaal geluid is echter niet hoorbaar, het moet worden omgezet naar analoog geluid voordat men het kan horen. Het geluid van een auto, een drilboor, het vallen van bladeren; het bereikt ons oor als analoog geluid. Dit geluid bestaat uit golven, die het oor registreert en doorstuurt naar de hersenen.

</doc>
<doc id="13098" url="https://nl.wikipedia.org/wiki?curid=13098" title="Epicentrum">
Epicentrum

Onder epicentrum verstaat men het punt op het aardoppervlak ("epi" is Grieks voor "op") loodrecht boven het hypocentrum (ondergronds) van een aardbeving. 
De trillingen van een aardbeving verspreiden zich als uitdijende kringen over het aardoppervlak en het midden van die cirkel wordt aangeduid met "epicentrum". Aangezien het epicentrum het punt op het aardoppervlak is dat het dichtst bij de haard is, is dit ook het punt waar de aardbevingsgolven het sterkst gevoeld worden en vaak vindt men rond het epicentrum de meeste verwoestingen.
Ander gebruik.
Het begrip "epicentrum" wordt, behalve voor aardbevingen, weleens in overdrachtelijke zin gebruikt voor "middelpunt".

</doc>
