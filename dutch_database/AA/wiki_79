<doc id="27604" url="https://nl.wikipedia.org/wiki?curid=27604" title="André Kloos">
André Kloos

Andries Hein (André) Kloos (oorspronkelijke achternaam "Kloot"; Amsterdam, 12 augustus 1922 – Kortenhoef, 9 november 1989) was een Nederlands politicus, vakbondsbestuurder en voorzitter van de VARA.
Levensloop.
Kloos, zoon van de opzichter bij een scheepvaartmaatschappij Johannes Jacobus Kloot en van Seraphina Rosalia Geerts, begon in 1939 zijn loopbaan als assistent-accountant. In 1952 behaalde hij de mo-akten staatshuishoudkunde en statistiek. Inmiddels was hij als administratief medewerker terechtgekomen bij het Nederlands Verbond van Vakverenigingen (NVV), dat later opging in de FNV. Hij werd medewerker van het wetenschappelijk bureau van het NVV en vervolgens adjunct-directeur van dit bureau. In 1956 werd hij lid van het dagelijks bestuur van het NVV en in 1965 voorzitter. Van 1969 tot 1970 was hij tevens voorzitter van het Europees Verbond van Vrije Vakbonden in de Europese Gemeenschap (ECFTU).
Als vakbondsvoorzitter verzette Kloos zich tegen de "wet op de loonvorming" van minister Roolvink, lid van het Kabinet-De Jong (1967-1971). De nieuwe wet moest de regering de mogelijkheid bieden om in te grijpen in de cao-onderhandelingen. De vakbeweging voelde daar niets voor. Uiteindelijk kwam er toch een wet waarin stond dat de regering de bevoegdheid had om in noodsituaties in de cao's in te grijpen. De aanvaarding van de wet leidde tot een boycot van het loonoverleg door de vakbeweging.
Kloos was ook actief op politiek vlak. In 1963 werd hij voor de PvdA lid van de Eerste Kamer, een functie die hij tot 1982 zou aanhouden. Zo rond 1970 drongen velen binnen de vakbeweging erop aan dat hij de politiek leider van de PvdA zou worden. Maar het is er niet van gekomen. In 1971 volgde Kloos Jan Broeksz op als voorzitter van de VARA. Hij bleef dat negen jaar. Harry ter Heide werd zijn opvolger als voorzitter van het NVV.
Inmiddels was in Nederland een roerige periode aangebroken. Ook binnen de VARA leidde dat tot botsingen tussen de Nieuw Linksers, aangevoerd door de toenmalige voorzitter van de ondernemingsraad Jan Nagel, en de meer humanistisch georiënteerde vleugel. Kloos had weinig affiniteit met Nieuw Links en zijn voorzitterschap van de VARA werd voor hem persoonlijk een lijdensweg. Het leidde ertoe dat Kloos in 1980 verbitterd afscheid nam van de VARA. Hij werd opgevolgd door Albert van den Heuvel.
Kloos heeft diverse nevenfuncties bekleed. Hij was lid van de Sociaal-Economische Raad, president van de Raad van Commissarissen van de De Arbeiderspers en lid van het curatorium van dagblad Het Vrije Volk.
André Kloos trouwde in 1947 met Janny Adema, die hij op de atletiekbaan had leren kennen. Hij overleed in 1989 op 67-jarige leeftijd.

</doc>
<doc id="27605" url="https://nl.wikipedia.org/wiki?curid=27605" title="Rusadir">
Rusadir



</doc>
<doc id="27606" url="https://nl.wikipedia.org/wiki?curid=27606" title="Fungus (band)">
Fungus (band)

Fungus is de eerste folkrockband van Nederland. De band is opgericht in 1972 en gestopt in 1979, en is vooral bekend geworden doordat ze een grote hit hadden met het zeemanslied "Kaap'ren varen".
Geschiedenis.
In 1972 werd Fungus te Vlaardingen opgericht door Fred Piek en Bob Dekenga, en iets later aangevuld met Kees Maat. In 1973 kwamen Sido Martens en Koos Pakvis de band versterken, terwijl Dekenga de groep verliet. Aanvankelijk speelde de groep Angelsaksische folk, maar nadat Piek zich had verdiept in de thuisopnamen van veldwerker Ate Doornbosch, samensteller van het NOS radioprogramma "Onder de Groene Linde", werd in 1974 een eerste album uitgebracht met voor de helft Engelse en voor de helft Nederlandse traditionele muziek, waaronder de hitsingle "Kaap'ren varen". Door folkpuristen werd de aanpak van Fungus, met elektrische versterking en scherpe gitaarsolo's, verguisd. Volgens eigen zeggen heeft Fungus echter nooit gepretendeerd volksmuziek te maken, maar zagen ze zichzelf vooral als een popband. In 1974 kwam Louis Debij, een veelgevraagd sessie-drummer, bij de groep, en keerde Dekenga terug als vervanger van Maat, om in 1976 de groep definitief te verlaten. In 1975 had Martens de groep al verlaten en was vervangen door multi-instrumentalist Rens van der Zalm (later ook Wolverlei). Het tweede album (1975) en derde album (1976) van Fungus bevat uitsluitend Nederlandse traditionele muziek, maar het vierde album (1977) bevat enkel Britse traditionele muziek. Nadat Debij Fungus had verlaten in 1978, waren alleen Piek, Pakvis en Van der Zalm nog over, en werd eind dat jaar besloten de band op te heffen. In 1979 kwam nog een zesde album uit, dat voor de helft Engelse en voor de helft Nederlandse traditionele muziek bevat. Fred Piek richtte samen met Wim kerkhof The Amazing Stroopwafels op. Zowel Pakvis als van der Zalm werkten af en toe mee aan studio-albums van de Stroopwafels. In 1984 was er nog een eenmalig reünieconcert en in 2000 verscheen er nog een verzamelalbum op 2 cd's. In een nieuwe bezetting gaf Fungus zelfs weer enkele concerten. Van de originele bezetting waren in ieder geval Fred Piek, Sido Martens en Louis Debij van de partij.
Bezetting.
De voornaamste leden van de groep waren:

</doc>
<doc id="27607" url="https://nl.wikipedia.org/wiki?curid=27607" title="Lijst van Vlaggen">
Lijst van Vlaggen



</doc>
<doc id="27608" url="https://nl.wikipedia.org/wiki?curid=27608" title="Marc Chagall">
Marc Chagall

Marc Chagall, geboren als Movsja Zacharovitsj Sjagal (Russisch: Мовша Захарович Шагал, Hebreeuws: סג"ל of משה שאַגאַל) (Vitebsk, 6 juli 1887 – Saint-Paul-de-Vence, 28 maart 1985) was een Frans kunstschilder van Joods-Russische afkomst.
Levensloop.
Chagall werd geboren als Movsja Sjagal in een deel van het Keizerrijk Rusland, het latere Wit-Rusland. Zijn geboortedatum is 24 juni 1887 volgens de Juliaanse kalender. Rond de Russische revolutie bestond er een verschil van 13 dagen tussen de Juliaanse en de Gregoriaanse kalender, daarom meende Chagall dat hij geboren was op 7 juli. Dit was echter onjuist, want ten tijde van zijn geboorte bestond er een verschil van 12 dagen tussen de Juliaanse en de Gregoriaanse kalender. De juiste geboortedatum is dan ook 6 juli 1887. Jammer voor Chagall, want 7 is een geluksgetal.
Later veranderde hij zijn naam in het meer Franse "Marc Chagall." Hij was de zoon van een eenvoudig haringhandelaar en de oudste van negen kinderen. Het gezin was chassidisch joods. Deze arme maar gelukkige periode in Chagalls leven keert talloze malen terug in zijn werk.
Nadat hij op de basisschool kennis maakte met tekenen, kreeg hij vanaf 1906 schilderlessen van de lokale kunstenaar Joeri Pen. Zijn moeder stimuleerde zijn kunstzinnige ambities en een paar maanden later, in 1907, vertrok hij naar Sint-Petersburg om daar te studeren aan de kunstacademie onder leiding van Nikolai Roerich. Van 1908 tot 1910 studeerde hij onder leiding van Léon Bakst aan de Kunstacademie Zvantsevas. Bakst stond aan het begin van een carrière als decorontwerper.
Voor Chagall werd dit een moeilijke periode. Joodse burgers konden alleen in Sint-Petersburg wonen met vergunning en hij bracht korte tijd in de gevangenis door. Toch bleef hij in Sint-Petersburg tot 1910, al bezocht hij zijn geboorteplaats Vitebsk met grote regelmaat. Daar ontmoette hij in 1909 zijn toekomstige vrouw Bella Rosenfeld.
In 1910 verhuisde Chagall naar Parijs. Na anderhalf jaar door te hebben gebracht in kamers in Montparnasse, verhuisde hij naar "La Ruche", een ateliercomplex aan de rand van de stad waar de kunstenaars woonden. Hij raakte bevriend met een aantal avant-gardistische dichters en jonge kunstenaars waaronder Guillaume Apollinaire, Robert Delaunay en Fernand Léger. Deze periode wordt vaak zijn beste periode genoemd met werken als "I and the Village" ("Ik en het dorp"), dat in het Museum of Modern Art in New York hangt. Dit werk is qua vorm een mengelmoes van expressionisme en kubisme.
In Parijs nam Chagall deel aan de tentoonstelling van de Salon des Indépendants en de Salon d'Automne. Zijn eerste belangrijke solotentoonstelling vond plaats in Galerie "Der Sturm" te Berlijn in 1914. Na het uitbreken van de Eerste Wereldoorlog keerde Marc Chagall terug naar Rusland, waar hij deelnam aan exposities in Sint-Petersburg en Moskou. Een jaar later trouwde hij zijn verloofde Bella. Met haar kreeg hij in 1916 een dochter, Ida.
Zijn aanvankelijke enthousiasme over de Russische Revolutie van 1917 leidde ertoe dat Chagall besloot politiek actief te worden en zich in te zetten voor de kunst en kunstenaars. Door het Sovjet-ministerie van cultuur werd hij benoemd tot commissaris van kunst in de regio Vitebsk, waar hij ambitieuze plannen maakte voor een kunstacademie en een museum. Maar na tweeënhalf jaar onenigheid en discussie werd hij moe van het politieke en culturele klimaat en verhuisde hij naar Moskou, waar Joden zich vrij konden vestigen. Van 1919 tot 1922 was hij artistiek directeur van het Joods Staatstheater te Moskou. Hier maakte hij verschillende muurschilderingen voor de lobby alsmede decors voor de voorstellingen.
In 1922 verlieten Chagall en zijn familie Rusland voorgoed. Aanvankelijk naar Berlijn maar ze reisden spoedig door naar Parijs, waar hij zich in 1923 weer - dit keer met zijn familie - vestigde. In 1927 illustreerde hij de fabelbundel van Jean de La Fontaine, waarvan in 2003 een heruitgave in boekvorm is verschenen. Hij maakte reizen naar het Mandaatgebied Palestina (1931) en Polen (1935) en werkte tot de Tweede Wereldoorlog aan zijn Bijbelillustraties.
In 1937 verwierf Chagall het Franse staatsburgerschap. Vanwege de Duitse bezetting van Frankrijk tijdens de Tweede Wereldoorlog en de vervolging van Joden, vluchtte Chagall. De Amerikaanse journalist Varian Fry hielp hem ontsnappen uit Frankrijk. Via Spanje en Portugal kwam Chagall met zijn familie in 1941 aan in de Verenigde Staten van Amerika waar hij zich vestigde in New York.
Op 2 september 1944 stierf zijn vrouw Bella na een ziekte. Twee jaar later in 1946 keerde Chagall terug naar Europa. In Europa werd de kunstenaar geëerd met tentoonstellingen in Parijs, Londen en Amsterdam. In 1950 vestigde hij zich in Saint-Paul-de-Vence.
In 1952 hertrouwde Chagall met Valentina Brodsky. Hij reisde verscheidene malen naar Griekenland en in 1957 naar Israël. Hier maakte hij in 1960 een serie ramen voor de synagoge van het Hadassah Universitair Medisch Centrum in Jeruzalem alsmede een serie muurschilderingen voor het nieuwe parlement, de Knesset, in 1966. In 1973 opende het Musée National Message Biblique Marc Chagall in Nice, Frankrijk, om honderden van zijn Bijbelse scènes te huisvesten.
Het museum in Vitebsk, naar hem vernoemd, opende in 1997 in het huis waar hij met zijn familie leefde, in de Pokrovskaiastraat op nummer 29. Wrang genoeg was hij tot zijn dood, voor de val van de Sovjet-Unie, een persona non grata in zijn vaderland. Chagall stierf op 97-jarige leeftijd in Saint-Paul-de-Vence, Frankrijk.
Werk.
Zijn werk wordt vaak geassocieerd met het surrealisme. Maar eigenlijk valt zijn werk onder verschillende stromingen al maakt het nergens helemaal deel van uit. Chagall heeft een hele eigen stijl die dromerig aan doet. Hij haalde zijn inspiratie uit de Russische volkskunst en het volksleven, zijn herinneringen aan zijn jeugd en de rol van het Jodendom hierin. Hij combineerde elementen hiervan met onder andere de moderne stijlen die hij uit Parijs kende. Zijn werk laat sporen van het expressionisme, kubisme en fauvisme zien. Tevens beeldde hij met grote regelmaat Bijbelscènes af.
Zijn jeugd is een terugkerend thema in zijn werk. De rabbi’s, geitjes en muzikanten die in zijn schilderijen figureren, vinden daar hun oorsprong. Chagalls werk is zeer uitbundig van kleur. Picasso zei eens over hem 'de enige kunstenaar die nog weet wat kleur is'.
Een rationele analyse van zijn werk wees Chagall af, schilderen was voor hem een intuïtief proces.
Glas en keramiek.
Hoewel hij zich, evenals Picasso, pas op betrekkelijk hoge leeftijd de keramiekkunst eigen maakte, geldt het keramisch werk van Chagall als een hoogtepunt in de hedendaagse keramiek. Het getuigt van dezelfde energie en levenslust als zijn experimenten met schilderen decennia eerder. Ook wist hij zich in de traditie te vestigen, maar deze tegelijkertijd te vernieuwen.
In de jaren zestig, Chagall was toen al ongeveer zeventig jaar oud, leerde hij zich glas-in-loodramen maken. Deze eeuwenoude traditie wist hij, evenals die van het keramiek, naar zijn hand te zetten en te vernieuwen, hierbij gestimuleerd door zijn vrouw. Kenmerkend zijn de sprankelende kleuren en de grote mate van symboliek, wat ze uitermate geschikt heeft gemaakt voor religieuze doeleinden. Dit is mede doorslaggevend geweest voor zijn enorme populariteit. Chagall werkte samen met de glazeniers uit het atelier van "Charles Marq" uit Reims. Dit atelier heeft ervaring met dit ambacht sinds de 15e eeuw, en medewerkers van Marq voerden nagenoeg alle glas-in-loodontwerpen van Marc Chagall uit.
Glas-in-loodramen zijn onder meer aangebracht in de kathedralen van Metz en Reims en in de St. Stefanuskerk in Mainz, waarvoor Chagall negen vensters ontwierp (de overige 18 vensters werden in dezelfde stijl door Charles Marq ontworpen).
In augustus 2008 werd in de kathedraal van Metz een in 1963 voltooid glas-in-loodraam van Marc Chagall door vandalen ernstig beschadigd. In het betreffende raam werden Adam en Eva uitgebeeld.
Jodendom en kunst.
Door het religieuze verbod op het afbeelden van mensen, waar het orthodoxe jodendom zich streng aan houdt, kwam een Joodse schildertraditie nooit serieus tot ontwikkeling. Dat gaf Joodse kunstenaars -die zich met joodse thema's wilden bezighouden- veel ruimte, omdat je je maar aan weinig conventies hoefde te houden. Er waren echter ook veel problemen, omdat typisch Joodse thema's niet bestonden en het referentiekader dus door de eerste generatie Joodse kunstenaars uitgevonden moest worden. Schilders als Chagall, Chaïm Soutine en Jacques Lipchitz doen vermoeden dat er toch al gauw een identiteit gevonden werd door de Joodse schilders, omdat hun werken erg op elkaar lijken wat thematiek en stijl betreft.
Chagalls positie en invloed zijn hierin niet te onderschatten. Behalve een van de oudste Joodse schilders, was hij ook de langst levende en heeft hij daardoor steeds een voortrekkersfunctie vervuld en groeide hij uit tot een baken voor andere kunstenaars, waaraan zij hun oeuvre konden toetsen. Zijn herinneringen aan zijn jeugd, die zijn belangrijkste inspiratiebron vormden, tonen allerlei Joodse thema's die daarvoor nooit afgebeeld waren. Rabbijnen, violisten, arbeiders uit het getto, synagogen, alles laat een Joodse cultuur zien die door anderen nooit eerder zo vrijelijk en liefdevol afgebeeld was, met al haar gebreken en pluspunten. Een kritische noot die hierbij vaak gehoord wordt, is dat Chagall in zijn bijna 98-jarige leven nooit een ander thema heeft aangepakt. Hij vierde als het ware zijn succes zonder nieuwe artistieke risico's te nemen. Daar staat tegenover, dat zijn werk in veel opzichten ook tijdloos kan worden genoemd en diep menselijke thema's vanuit Joodse optiek meesterlijk verbeeldt.

</doc>
<doc id="27609" url="https://nl.wikipedia.org/wiki?curid=27609" title="Tjetsjenië">
Tjetsjenië



</doc>
<doc id="27610" url="https://nl.wikipedia.org/wiki?curid=27610" title="Maarten Harpertszoon Tromp">
Maarten Harpertszoon Tromp

Maarten Harpertszoon Tromp (Den Briel, circa 23 april 1598 – Slag bij Ter Heijde (Scheveningen), 10 augustus 1653) was een Nederlands zeevaarder en luitenant-admiraal in de Nederlandse marine. Tromp geniet faam als zeeheld in de Nederlandse geschiedenis.
De Nederlandse marine heeft verschillende schepen naar hem vernoemd.
Levensloop.
Vroege jaren.
Maarten Tromp werd op 23 april 1598 juliaanse kalender, 3 mei gregoriaanse kalender, gedoopt in de gereformeerde Sint-Catharinakerk van Den Briel als oudste kind van zeeofficier Harpert Maertenz en Jannetgen Barentsdochter Quack. Zijn vader, volgens een latere overlevering een naar zee weggelopen zoon van de Delftse regentenfamilie Van der Wel, zou zich vanaf 1607 "Van der Tromp" gaan noemen; wellicht in verband met het hieronder genoemde schip – de herkomst van de naam is onzeker en zij werd meestal ingekort tot een eenvoudig "Tromp". Tot 1606 bleef het gezin aan het Kolfslop te Brielle wonen; daarna verhuisde het naar de Gaperstraat in Rotterdam. Dit hing samen met de promotie, in mei 1606, van zijn vader tot kapitein bij de Admiraliteit van de Maze. Het is niet bekend welke opleiding Maarten genoot, maar hij leerde in ieder geval lezen, schrijven en rekenen.
Op zijn negende ging Tromp naar zee als scheepsjongen op de "Olifantstromp", het fregat van zijn vader, dat in 1607 meedeed aan de campagne die leidde tot de Slag bij Gibraltar. De "Olifantstromp" deed niet mee aan die slag zelf, maar was deel van het dekkingseskader dat op volle zee bleef kruisen. Tot in 1610 bleven vader en zoon Tromp patrouillediensten uitvoeren, meestal op Het Kanaal. Dat jaar werd aan Tromps vader eervol ontslag verleend wegens het Twaalfjarig Bestand.
Die zomer nog voer Tromp met zijn vader, die inmiddels koopman was geworden, naar Guinee. Onderweg raakte hun schip slaags met zeven zeeroversschepen. Zijn vader werd gedood door een kanonskogel, waarna het schip geënterd werd en de bemanning zich ondanks aansporingen van Tromp de strijd voort te zetten, overgaf. Tromp werd slaaf te Salé maar na twee jaar door Easton vrijgemaakt. Over de precieze omstandigheden van zijn slavernij is niets bekend. Later werd het meestal zo voorgesteld dat de "Easton" in kwestie de beruchte Britse piraat Peter Easton zou zijn geweest, en dat Tromp bij de piraten als kajuitsjongen gediend had terwijl ze Salé als basis gebruikten, totdat ze voor Savoye gingen werken. In feite gebruikte Peter Easton in die tijd echter Bristol en Newfoundland als basis en deed zijn afscheid van het piratenleven zich pas in 1614 voor. Omdat er verder geen zeerover Easton bekend is, heeft men wel verondersteld dat het ging om een, overigens ook onbekend, "schip" de "Easton".
Na thuiskomst, in 1612 of 1613, ging Tromp tegen zijn zin tijdelijk werken op een Rotterdamse werf om zijn moeder en drie zusters te onderhouden; in 1614 moest hun huis verkocht worden. In 1616 was hij weer terug op de koopvaart en maakte, misschien voor eigen rekening, een tocht naar Rouen, samen met schipper Cornelis Cornelissen de Haes uit Rotterdam. In 1617 nam hij voor acht gulden per maand als kwartiermeester dienst bij de marine, onder Mooy Lambert (Lambert Hendrikszoon) op de konvooivaart. In 1618 ging hij mee met een expeditie tegen Algiers en Tunis. Hij werd bevorderd tot stuurman. Daarna mei 1619 zijn carrière weer zoekend in de koopvaart, op de "Tuchthuis" van schipper Hendrick Thijszoon, werd hij op weg naar huis na zijn ontslag in 1621 opnieuw voor een jaar gevangengenomen, nu door de Tunesiërs. De bey van Tunis, Joessoef Reis (ofwel John Ward), bood hem een positie in zijn vloot aan, maar die weigerde Tromp, welke standvastigheid de bey bewoog hem vrij te laten. In de zomer van 1622 reisde hij via Londen weer naar huis.
Voor de derde maal bij de marine.
Op 23 juli 1622 ging Tromp bij de vloot als luitenant op de brik "Bruynvisch" bij de Admiraliteit van de Maze, onder kapitein Cornelis Cornelissen de Bagijn. Dat jaar en in 1623 was dit schip betrokken bij aanvallen op de Spaanse kust. Op 1 januari 1624 werd Tromp overgeplaatst naar een schip, van kapitein Dirck Gerritszoon Verburgh, dat deel uitmaakte van de blokkadevloot tegen Duinkerke. Op 7 mei 1624 huwde hij, na een ondertrouw op 14 april, in Brielle Dignom Cornelisdochter de Haes, de in 1599 geboren dochter van bovengenoemde schipper. Het echtpaar ging aan de Voorstraat in Brielle wonen en kreeg drie zonen: Harpert (1627), Cornelis (1629) en Johan (1632).
Op 6 juni 1624 werd Tromp kapitein op het jachtschip de "St. Antonius", tot spijt van viceadmiraal Mooy Lambert die hem graag als opperstuurman op zijn eigen vlaggenschip had willen hebben. Dat jaar beschermde hij haringbuizen en werd berispt toen hij zes weken te vroeg naar huis voer omdat "hij t'eijnde van sijne kaes was geweest". In februari 1625 werd hij kapitein van het fregat "Gelderland", een veel groter schip van 24 kanonnen, in de blokkadevloot tegen Duinkerke. Dat jaar en in 1626 begeleidde hij troepentransporten uit Frankrijk en de gebruikelijke handelsvloten. In de zomer van dat laatste jaar werd hij ernstig ziek maar herstelde weer. Op 31 december kocht hij een veel duurder huis aan de Leuvehaven in Rotterdam. Op 29 maart 1627 sloeg hij bij Plymouth een aanval van vijf Duinkerker kapers op een konvooi af, zijn eerste belangrijke gevecht als kapitein. In 1628 ging het begeleiden verder.
De Kleine Visserij deed een verzoek Tromp te benoemen als commandeur van hun beschermingsschepen, maar in april 1629 werd hij luitenant-admiraal en Piet Heins vlaggenkapitein op de "Vliegende Groene Draeck". Hein had hem speciaal voor die functie uitgezocht omdat Tromp volgens hem de enige officier was waarin werkelijk geen enkele fout te ontdekken viel: "Dat hij veele kloekmoedige kapiteijnen hadt gekent, doch in deselven altijdt eenigen misslagh gevonden, maer nooit in Tromp, in wien hij alle deughden erkende, die in een zeeoverste worden vereischt". De samenwerking duurde echter niet lang: het kwam in juni tot een slag met een flottielje Oostender kapers, waarbij Hein sneuvelde. Tromp zette het gevecht voort en veroverde drie schepen; hiervoor kreeg hij van de Staten van Holland een gouden ereketen.
In juli 1629 koos Tromp, nog steeds op de "Vliegende Groene Draeck" terwijl er geen nieuwe luitenant-admiraal benoemd was, weer zee onder viceadmiraal Jasper Liefhebber om de haringvloot te beschermen. Tromp veroverde dat jaar twee Duinkerkers. Dit soort successen maakte grote indruk — de meeste kapiteins plachten in hun hele carrière niet één kaper te vangen — en de admiraliteit gaf Tromp nog eens een gouden keten, van driehonderd gulden. Toen Liefhebber voorstelde om de "Draeck" maar voorlopig "zijn" vlaggenschip te laten zijn, wezen de Rotterdamse raden dat af; het zou wel heel dom en ondankbaar zijn "een Capiteijn van soo goet beleijt ende couragie, als wij der één in dienst sijn hebbende, het ongelijck soude doen van hem van sijn onderhebbende schip af te stellen". Liefhebber voelde zich hierdoor als een "jonghen ofte bengel" behandeld en legde de zaak voor aan de Staten-Generaal. De Admiraliteit van de Maze verdedigde haar beslissing met de stelling dat Tromp "om sijn goede exploicten met het voorsegde schip alreede gedaen, van alle de werelt bemind ende gerespecteerd wert". De Staten-Generaal beslisten ten gunste van Tromp en deze werd zelfs commandeur van een eigen kruiseskader om in een wintercampagne tegen de Duinkerker kapers te patrouilleren, terwijl Liefhebber voorlopig thuisbleef om zijn schip de "Prins Hendrik" gevechtsklaar te maken. Tromp was die winter weer zeer succesvol; zijn eskader nam vijf Duinkerkers. Hij deed daarvan, een grote eer, in het voorjaar van 1630 persoonlijk verslag bij de Staten-Generaal die hem met een derde gouden ereketen beloonden. Grote promotie zat er echter niet meer in; de onbekwame edelman Filips van Dorp was onder politieke druk van stadhouder Frederik Hendrik opnieuw tot, voorlopig waarnemend, luitenant-admiraal benoemd. Als troostprijs benoemde Frederik Hendrik, die daartoe als admiraal-generaal het recht had, Tromp op eigen initiatief tot gewoon kapitein; een van de zestig kapiteins in vaste dienst.
Teleurstellingen.
In de jaren daarna moest Tromp veel tegenspoed verduren. Een seizoen konvooidienst in 1630 leverde maar één Duinkerker schip op. In maart 1631 raakte Tromp slaags met twee Duinkerkers maar merkte toen tot zijn verbijstering dat viceadmiraal Liefhebber hem met zijn "Prins Hendrik" voorbij voer zonder assistentie te verlenen. Toen Tromp daarover protesteerde bij de stadhouder en de Staten-Generaal, bleek dat Liefhebber geheime orders van de admiraliteit gekregen had om voorrang te geven aan de begeleiding van een belangrijk konvooi. Om het goed te maken gaf men Tromp een vierde gouden keten, hoewel het gevecht niets had opgeleverd. In oktober van dat jaar werd Liefhebber zwaar ziek en raadde de Staten-Generaal aan Tromp tot waarnemend viceadmiraal te benoemen. Liefhebber genas weer voordat Tromp deze functie op zich kon nemen. In november liep de "Draeck" door een loodsfout op een zandbank bij Vlissingen en verging. Tromp moest hierdoor zes maanden aan wal blijven. Er waren twee zware schepen in aanbouw: "de Aemilia" en de "Maeght van Dordrecht" die als eerste klaar zou zijn; dit laatste schip werd aan Tromp toegezegd. Deze voorkeursbehandeling werd de admiraals echter te gortig. Van Dorp had Tromp alleen de "Draeck" gegund in afwachting van een eigen beter vlaggenschip; nu wilde hij niet langer wachten en ook geen tweede viool gaan spelen met Tromp als vlaggenkapitein. Uiteindelijk zou Van Dorp de "Aemilia" krijgen, Liefhebber de "Maeght van Dordrecht" en Tromp de oude "Prins Hendrik". De jaren 1632 en 1633 verliepen zonder duidelijke successen, onder meer door politieke conflicten over de vraag of de hoofdtaak van de vloot de konvooidienst of de blokkade moest zijn.
Op 20 november 1633 overleed Tromps eerste vrouw; hij zou nog kapitein worden van het nieuwe schip de "Swarte Leeuw", maar verliet de marine plotseling op 30 mei 1634 en hertrouwde op 12 september 1634 met Alijth Jacobsdochter Arckenboudt, een in 1602 geboren dochter van een schepen en belastingontvanger uit Den Briel. Tromp werd diaken bij een kerk in Rotterdam.
Druk om voor de vierde maal in zeedienst te gaan.
Het verlies van haar beste kapitein zat de Admiraliteit van Rotterdam helemaal niet lekker. Dat werd nog verergerd door een onverwachte crisis in augustus 1635; de Duinkerker kaperadmiraal Jacques Colaert glipte met twintig schepen langs de blokkadevloot en nam 89 haringbuizen. In de Hollandse steden brak een oproer uit en het huis van Liefhebber werd bijna geplunderd. In de nacht van 27 september werd Tromp door een delegatie van de Staten van Holland letterlijk van zijn bed gelicht. Ze voerden hem die ochtend naar de antichambre van, de afwezige, Frederik Hendrik bij de Statenzaal in Den Haag en poogden hem met smeekbeden, vleierijen en een beroep op zijn vaderlandsliefde hun aanbod te laten aanvaarden: Tromp zou viceadmiraal worden bij de Admiraliteit van de Maze, de "Aemilia" als vlaggenschip krijgen en een achterstallige rekening van 14.661 guldens aan victualiëngelden ("kostpenningen") zou meteen voldaan worden. Tromp weigerde echter, ook na een nieuw verzoek op 3 oktober waarvoor de Staten letterlijk carte-blanche hadden gekregen van de stadhouder — hij zond ze een lege ondertekende commissiebrief die ze zelf konden invullen; als ze wilden, mochten ze Tromp ook luitenant-admiraal maken — met als argument dat hij het Liefhebber en Van Dorp niet kon aandoen "om met haere respective schepen in see te gaen ende haerluyden tot spott van de geheele werelt aen lant te laten wandelen". Van Dorp zei hierop: "Soo Tromp dat versouck ende presentatie hadde aengenoemen, soude hem in 't schip comende de beenen aen stucken slaen".
In 1636 deed men een poging tot hervorming van de marineorganisatie. Het aantal oorlogsschepen werd teruggebracht tot 32 en speciale particuliere directiekamers moesten namens de provincies de bevoorrading gaan verzorgen en in geval van nood het uitrusten van extra schepen. Tromp werd dat jaar "Directeur van 's Lants Equipagie" bij de Directie van het Maaskwartier te Rotterdam. Het plan tot reorganisatie kwam van Frederik Hendrik die eigenlijk gehoopt had dat de door de vloot te beschermen kooplieden zelf in de kamers zitting zouden nemen — en wellicht een deel van de kosten zouden willen dragen. In plaats daarvan werden door de provincies ambtenaren benoemd. Van Dorp voelde de teleurstelling bij de prins goed aan en zag daarin een vrijbrief het hele systeem te gaan saboteren. Bij betalingsmoeilijkheden stuurde hij de zeelui door naar de directiekamers om daar verhaal te halen en hij bombardeerde ze met hele waslijsten aan klachten. De Kamer Rotterdam was het zo zat dat ze aankondigden om in juli 1637 hun ambt neer te leggen. Die maand maakte Van Dorp het dramatische gebaar om zijn vloot, midden in een campagne tegen de Duinkerkers, te verlaten om zich in Den Haag over de bevoorrading te gaan beklagen. Voor de Staten van Holland overlaadde hij de Directeuren, waaronder Tromp, met verwijten en scheldwoorden over de kwaliteit van het brood en het bier. De Staten verzochten de Directiekamer echter aan te blijven en zonden Van Dorp de zee weer op. Men was zeer geërgerd door het optreden van de admiraal. Dat jaar was Karel I van Engeland, die zijn vloot flink had uitgebreid, ertoe overgegaan de Nederlandse haringvissers op grote schaal dure vergunningen af te persen. Tegelijkertijd vergemakkelijkte hij in een geheim bondgenootschap met Spanje het transport van soldij en verse troepen naar het Leger van Vlaanderen. Desalniettemin liet Van Dorp in september zijn vloot terugkeren in Hellevoetsluis. Liefhebber nam ontslag en horden razende matrozen belegerden de Directiekamer tot ze hun gage kregen. De vroedschap van Rotterdam ontsloeg hierom Tromp op 13 oktober als directeur.
Op dat moment had Van Dorp echter zelf zijn positie al onhoudbaar gemaakt. In een gesprek met raadpensionaris Jacob Cats, voorzitter van een commissie van de Staten-Generaal, verklaarde hij van zins te zijn Liefhebbers voorbeeld te volgen. Cats bracht zijn woorden over aan de Staten van Holland die Van Dorps ontslag gretig aanvaardden. Frederik Hendrik verzocht de Staten een voordracht te doen van drie mannen voor de post van luitenant-admiraal. Op de lijst stonden de namen van de bejaarde Laurens Reael, een zekere Pieter Nanninck en Tromp. De keuze was niet moeilijk. Tromp, erg nerveus of hij wel aan de verwachtingen kon voldoen, weigerde eerst nog maar werd na herhaald aandringen op 27 oktober 1637 benoemd tot luitenant-admiraal van Holland en West-Friesland. Zijn viceadmiraal werd Witte Corneliszoon de With.
Bevelhebber van 's Lands Vloot.
Als luitenant-admiraal van de oudste admiraliteit van de Republiek, was Tromp in een keer bevorderd van kapitein tot feitelijk bevelhebber van de geconfedereerde vloot. De stadhouder was immers wel admiraal-generaal, maar voerde nooit persoonlijk het operationeel bevel op zee.
Tromps bevordering werd door de bevolking met grote vreugde verwelkomd. Men verwachtte dat nu alle problemen voorbij waren. Cats zelf schreef er een mooi gedicht over waarin deze bekende strofe met een oproep aan het zeevolk:
De omstandigheden waren voor Tromp echter erg ongunstig. Het lukte hem wat fermer op te treden tegen de Engelsen maar voor een effectieve blokkade van Duinkerken was de vloot simpelweg te klein. Nog in december 1637 glipte een Spaans transport van 38 schepen langs zijn eskader van twaalf. Tot maart 1638 bleef Tromp in een wintercampagne op zee; in mei koos hij alweer zee voor een zomercampagne, waarin hij met wisselend succes een blokkade uitvoerde tegen Duinkerken. Hierbij maakte hij op 11 augustus voor de eerste keer van de kiellinie gebruik, een tactiek om de vuurkracht van zijn schepen zo efficiënt mogelijk in te zetten door ze in één lijn te laten varen.
De jaloezie van Witte De With die zelf luitenant-admiraal had willen worden, verziekte de verhoudingen in de marinetop. Dat verergerde toen De With in december 1638 van lafheid en plichtsverzuim beschuldigd werd en Tromp niet één lijn trok met zijn viceadmiraal. Diezelfde maand moest Tromps voorlopige aanstelling van een jaar verlengd worden en hij overwoog vanwege alle teleurstellingen de marine opnieuw te verlaten. De stadhouder wilde daar echter niet van weten en benoemde Tromp nu voor onbepaalde tijd.
In januari 1639 stak Tromp weer in zee. Op 18 februari 1639 poogden 23 Duinkerkers, overmoedig geworden door hun numerieke overwicht, met geweld uit te breken, maar Tromp versloeg ze met twaalf schepen in de Slag bij Duinkerke, zijn eerste zeeslag en overwinning als vlootcommandant. Het Duinkerker vlaggenschip werd verbrand en twee andere schepen genomen. Tromp ontving van de Staten-Generaal een vijfde gouden ereketen van tweeduizend guldens en daarna van de Staten van Holland een van duizend guldens. Zijn deel van het prijsgeld van de buitgemaakte schepen bedroeg 3525 guldens. Ook werd hij op 2 april door Lodewijk XIII van Frankrijk, toen een bondgenoot van de Republiek, benoemd tot ridder in de Orde van Sint-Michiel. Kardinaal de Richelieu schonk hem een gouden keten met een medaille waarin een miniatuur met de beeltenis van de kardinaal zelf. Op 13 april overleed echter ook zijn tweede vrouw met wie hij in 1637 een dochter Alida had gekregen, zijn vierde kind.
De Slag bij Duins.
Begin 1639 was het duidelijk geworden dat Spanje dat jaar zou proberen met een extra grote hulpvloot, die later wel de Tweede Armada of Vijfde Spaanse Armada genoemd werd, met troepen en geld naar Vlaanderen door te breken. Tromps taak was het om dit transport te stoppen maar door een conflict tussen Amsterdam en de stadhouder werd zijn vloot eerst nauwelijks vergroot. Op 26 september ging hij bij het Nauw van Calais met slechts zeventien schepen het gevecht aan met een vijandelijke overmacht van 67. Door een slim gebruik van een defensieve linietactiek in de lij, lukte het hem deze Armada zo zwaar te beschadigen dat die haar toevlucht zocht op de rede van Duins ("The Downs") in het neutrale Engeland. Om dit succes uit te buiten, zonden de vijf Nederlandse admiraliteiten ieder schip dat ze maar zeewaardig konden maken naar Tromp. Die lukte het een Engels ingrijpen te voorkomen door voor te wenden dat hij alleen een Spaans vertrek afwachtte. Toen zijn vloot groot genoeg geworden was, vernietigde hij op 21 oktober de Armada in de Slag bij Duins.
De overwinning bij Duins was de grootste uit Tromps carrière en de grootste tactische overwinning uit de geschiedenis van de Nederlandse marine. Bij thuiskomst werd Tromp als een ware zeeheld onthaald en geëerd met talloze vreugdevuren, gedenkprenten, lofdichten en zegezangen, waarbij de dichters dankbaar gebruik maakten van het feit dat "Tromp" zowel "troef", "trompet", als "kanon" kon betekenen. Zijn populariteit was immens. Hij kreeg van het prijsgeld de som van tienduizend guldens. Ook internationaal had hij zich nu een grote roem verworven. Lodewijk XIII verhief hem in 1640 in de adelstand door de schenking van een ridderschap met wapen. In de standsgevoelige 17e eeuw betekende dat een aanmerkelijke sociale stijging.
Die maatschappelijke opgang toonde zich ook in Tromps persoonlijke leven. Hij hertrouwde op 1 februari 1640 voor de tweede maal, met de bemiddelde en zestien jaar jongere Cornelia Teding van Berckhout, een wees uit het bekende regentengeslacht. De kosten van het huwelijk, voltrokken in de Grote Kerk te Den Haag, waren 15.960 gulden. Hij ging wonen aan het Korte Voorhout. In dat jaar schatte Tromp zijn vermogen op 86.301 gulden. Hij behoorde nu niet alleen tot de Franse adel maar ook tot het Nederlandse patriciaat. Bij zijn derde vrouw zou Tromp zes kinderen krijgen: eerst Margaretha Martina (1641), Adriaen (1642) en Johanna Maria (1644) en daarna drie die kort na hun geboorte zouden overlijden: Dina Cornelia (1650), Maerten (1652) en Maerten Harpert (1653).
Toch zaten er ook schaduwzijden aan de overwinning. Witte de With werd zo mogelijk nog jaloerser en belasterde Tromp in pamfletten. Maar ook op nationaal niveau had de overwinning verstrekkende negatieve gevolgen. Omdat de Spaanse zeemacht gebroken was, werd de Nederlandse vloot weer verwaarloosd en dat terwijl de Franse en vooral Engelse rivaliteit snel toenam nu deze staten het niet meer nodig achtten de Republiek te steunen als tegenwicht voor de Habsburgse dreiging.
Deze omslag in de internationale verhoudingen werd echter vertraagd door de Engelse Burgeroorlog. In de zomer van 1640 was Tromp, nadat hij terugkerend van de Staten van Friesland bijna op de Zuiderzee was verdronken door een schipbreuk, weer bezig met de oude routine van het konvooieren; voor een blokkade van Duinkerken had hij niet eens genoeg zeewaardige schepen. In oktober nam hij twee Duinkerkers en in januari 1641 nog een fregat.
In april 1641 moest hij de veertienjarige Willem II van Oranje-Nassau naar Engeland overvaren voor diens huwelijk met de negenjarige Engelse prinses Maria Henriëtte Stuart, maar al bij Hoek van Holland sloeg de grote mast van de "Aemilia" zodat Witte de With de eer kreeg. In juni bracht Tromp wel de jonge prins terug naar de Republiek. Die zomer en de volgende winter voerde hij twee weinig succesvolle campagnes tegen de Duinkerkers. Toen hij in 1642 de Britse koningin Henriëtta Maria van Frankrijk en prinses Maria Henriëtte moest ophalen om ze via Dover in veiligheid te brengen naar de Republiek, werd Tromp tot zijn verrassing door Karel I van Engeland geridderd. Dat jaar ging de strijd tegen de Duinkerkers verder, zonder veel resultaat. Na een eerste door storm mislukte poging in januari 1643 konvooieerde Tromp in maart op de "Prinses Maria" de Engelse koningin, samen met een vloot wapens en geld voor de Royalisten, van Scheveningen naar Bridlington; het lukte hem een aanval van de Parlementarische vloot af te schrikken.
De Val van Duinkerke.
In de jaren na 1639 was de schade die de Duinkerker kapers aan de Nederlandse scheepvaart toebrachten alleen maar groter geworden, een gevolg van het feit dat hun zeemacht uitgegroeid was tot een sterkte van boven de honderd schepen. Na weer een vruchteloze campagne in 1643 waarschuwde Tromp de Staten-Generaal dat nu eindelijk actie moest worden ondernomen anders zou het "verlies van de gantsche see en diengevolgende de ruyne van het Landt" dreigen; hij klaagde ook over de geringe respons die zijn eerdere waarschuwingen hadden opgeleverd: "Ick met mijn hooft als tegen de muer loope". Inderdaad nam men nu maatregelen — maar die bestonden niet uit het versterken van de vloot.
In 1644 sloten de Staten-Generaal een verdrag met Frankrijk: de Republiek zou een Frans leger bekostigen dat Duinkerke zou innemen. Dit zou echter zeer geleidelijk gebeuren; dat jaar belegerde men eerst het zuidelijker gelegen havenstadje Grevelingen. Commandeur Joost Banckert blokkeerde die plaats van de zeezijde; Tromp, van een ernstige ziekte herstellende, nam op land de contacten met de Fransen voor zijn rekening; om op krachten te komen mocht hij 's winters thuisblijven, waar hij weer ruzie kreeg met Filips van Dorp in diens functie van admiraliteitsraad.
Het jaar 1645 verliep eender, zij het dat nu Fort Mardijk veroverd werd — en weer heroverd door de Spanjaarden. In 1646 kwam de Franse aanval langzaam op gang en Tromp ging op "kruistocht" op de Noordzee. Opnieuw leverde dat kruisen weinig op, maar nu omdat de Duinkerkers te veel verzwakt waren; reders waren niet meer bereid om in kaperschepen te investeren, nu de val van de stad aanstaande was. In september hervatte Tromp de blokkade, terwijl de Fransen, na opnieuw Mardijk genomen te hebben, de belegering van Duinkerke zelf waren begonnen. Een dertigtal Duinkerkers probeerde nog vergeefs uit te breken; in oktober gaf de stad zich over. Een strijd van 63 jaar tegen de Duinkerker kapers, de hoofdtaak van de Nederlandse marine, was voorlopig in het voordeel van de Republiek beslist. De Franse bevelhebber, Lodewijk II van Bourbon-Condé, hertog van Enghien, gaf Tromp als aandenken een juweel ter waarde van 24.000 gulden, wat weer felle reacties van Witte de With opriep. De Admiraliteit van Amsterdam schonk Tromp in 1647 een grote zilveren lampetkan met schotel, nu een pronkstuk van het Rijksmuseum Amsterdam.
Het vlootbeleid.
Nu de oude vijand verdwenen was, rees de vraag wat de taak en omvang van de Nederlandse marine moest zijn. Spanje was geen factor van belang meer: Engeland en Frankrijk waren verzwakt door respectievelijk een aflopende en een beginnende burgeroorlog; men meende dus al eind 1646 de grote schepen te kunnen opleggen, oude kleinere schepen af te danken en slechts 37 fregatten actief te houden voor de konvooivaart. Toen de "Brederode" in 1647 met Witte de With op expeditie naar Nederlands-Brazilië ging en voor de versleten "Aemilia" ondanks Tromps krachtig aandringen geen vervanger gebouwd werd, moest hij het met de "Prinsesse Royaal Maria" van 32 kanonnen als vlaggenschip doen. Tromp raakte hierdoor zo gedemotiveerd dat hij in de herfst van 1647 weer een betrekking aan wal probeerde te krijgen, als bestuurder in Brielle; alleen doordat een ander aangenomen werd, verliet hij de marine niet voor de vierde maal.
In januari 1648 gaf Tromp aan de Staten-Generaal zijn mening over de minimale omvang die de Nederlandse vloot moest hebben om haar taken te vervullen: Zestig schepen waren nodig, waaronder een permanent kruiseskader van 24. De rest moest men verkopen maar ook zou men per jaar de vloot met vijf nieuwe oorlogsbodems moeten vernieuwen, te beginnen met een nieuw groot vlaggenschip voor Tromp zelf. In juli werd tot een program besloten dat vrij nauw bij Tromps plannen aansloot, zij het dat er maar twee schepen per jaar zouden worden gebouwd.
In oktober 1648 kwam aan de Tachtigjarige Oorlog helemaal een einde met de Vrede van Münster. De vredessituatie leidde ertoe dat van de nieuwbouwplannen niets terechtkwam; ook Tromps nieuwe schip werd niet gebouwd. In 1649 en 1650 bleef de admiraal aan wal. In die jaren was er een groot conflict tussen de nieuwe stadhouder Willem II en sommige leidende regenten. Hoewel prinsgezind, schijnt Tromp zich daar zo veel mogelijk buiten gehouden te hebben. Willems poging Amsterdam met een leger te bezetten en de arrestatie van diens tegenstanders ging de admiraal veel te ver. Toen de stadhouder in november 1650 plotseling stierf en het Eerste Stadhouderloze Tijdperk aanbrak, was er dan ook geen reden voor de staatse partij Tromp uit zijn positie te verwijderen. Wel had men nu problemen met zijn rang van luitenant-admiraal; die impliceerde immers dat er een admiraal-generaal zou zijn waarvan Tromp de luitenant (letterlijk "plaatsvervanger") was. Op 20 maart 1651 kreeg hij van de Staten van Holland te horen dat hij zich voortaan als "gewezen luitenant-admiraal" moest betitelen, in de functie van commandeur. Toen Tromp echter antwoordde daartoe "gheheel onlustigh" te zijn, liet men het er maar bij; de volgende dag moest de admiraal namelijk met de "Brederode" op expeditie.
De stadhouder had het leger in de oude sterkte willen handhaven maar nu kregen de handelsbelangen van Amsterdam en daarmee de veiligheid op zee meer aandacht. Tromp kruiste tussen maart en juni 1651 bij een Engelse royalistische kaperbasis op de Scilly-eilanden. Toen bleek dat de kapers zich bij het Engelse Gemenebest hadden aangesloten, keerde Tromp onverrichter zake terug. Die herfst zou hij met een eskader naar de Middellandse Zee gaan, maar op de schepen brak difterie uit; ook Tromp moest doodziek de wal opzoeken. Nauwelijks wilde hij na zijn herstel in februari 1652 alsnog scheep gaan, toen hij naar de Staten-Generaal werd ontboden voor een geheel nieuwe opdracht.
Eerste Engels-Nederlandse Oorlog.
De overwinning van de parlementariërs in de Engelse Burgeroorlog betekende dat de confrontatie tussen de twee handelsrivalen, die door het verslaan van de oude gemeenschappelijke Spaanse vijand vrijwel onvermijdelijk geworden was, niet langer uitgesteld zou worden. De Commonwealth of England had in de laatste jaren een krachtige vloot opgebouwd en durfde vol zelfvertrouwen de Republiek uit te dagen, met wie men nog een appeltje te schillen had wegens de steun van de stadhouders aan Karel I. De dood van Willem II leek toch nog de basis te kunnen vormen voor een nauwe samenwerking onder Engelse leiding, maar toen de delegatie die dit kwam bepleiten door orangistische opstootjes Den Haag weer uitgejaagd werd, kregen de langdurig opgekropte frustraties dat de vroegere bondgenoot in macht en rijkdom Engeland voorbijgestreefd was in het Engelse Parlement de overhand. Het nam de Akte van Navigatie aan die de Nederlandse handel naar Engeland beperkte en, veel ernstiger, een mooi voorwendsel vormde om Nederlandse schepen in beslag te nemen. Piraterij was voor de Britse eilanden altijd al een bloeiende bedrijfstak geweest en nu stortte men zich vol overgave op de Nederlandse scheepvaart.
Ondanks Tromps waarschuwingen had de Republiek het uitstel niet gebruikt voor het versterken van de vloot. Zelfs nu begon men niet met een scheepsbouwprogramma; men besloot snel 150 koopvaarders als oorlogsbodem uit te rusten door het inbouwen van wat extra geschut. Deze schepen waren bedoeld voor de konvooivaart maar in Engeland werd de maatregel gezien als een voorbereiding voor volle oorlog en de spanningen tussen de twee landen liepen snel op.
Op 15 maart 1652 deed Tromp het Haags Besogne, de speciale marinecommissie, een voorstel over de te volgen strategie, de: "Consideratiën ingestelt op de jegenwoordige occasie ter zee". Hierin bepleitte hij de onmiddellijke concentratie van de belangrijkste schepen in een slagvloot die de Engelse vloot moest schaduwen. De Staten-Generaal vonden dit echter te provocerend; toen ze iets later toch akkoord gingen, moest Tromp in april eerst een inspectiereis maken langs de admiraliteiten om die tot groter activiteit aan te sporen. Bij terugkeer merkte hij dat veel van de beste schepen niet naar zijn slagvloot gestuurd maar ter konvooiering vertrokken waren. Tromp kreeg nu opdracht om al patrouillerend met een eskader langs de zuidoostelijke kust van de Noordzee de scheepvaart te beschermen. Tegen zijn zin kreeg hij instructie een gewapende confrontatie tot het uiterste te vermijden. Wel mocht hij naar eigen goeddunken handelen inzake van de heikele kwestie of men Engelse schepen wel of niet als eerste zou groeten door de vlag te strijken, een oud recht dat de Britten nu streng wilden afdwingen, ook wanneer het traditioneel niet werd toegepast, zoals bij een zwakker Brits schip of buiten Het Kanaal. Tromp gaf al voor vertrek aan in dat soort gevallen niet de eerst groetende te zullen zijn.
Op 14 mei koos Tromp zee. Op 26 mei 1652 ontmoetten zijn 42 schepen Nehemiah Bournes eskader zonder dat het tot een incident kwam. Op 29 mei hoorde hij echter dat Engelse schepen Nederlandse konvooiers met schoten intimideerden om als eerste te groeten en dat enkele koopvaarders terecht waren gekomen in een eskader van "General at Sea" Robert Blake. Tromp voer hierop recht op Blakes vlaggenschip af om te onderzoeken of de schepen genomen waren en ze desnoods terug te eisen. Bij deze missie paste het niet te onderdanig te doen en hij liet slechts zijn wimpel zakken. Blake liet hierop, zoals gebruikelijk, één geschut met scherp schieten om Tromp te bewegen zijn vlag te strijken. Een kogel trof een Nederlandse stuurman; Tromp gaf nu zelf een waarschuwingsschot voor de boeg en Blake antwoordde met de volle laag. De daarop volgende Slag bij Dover was eigenlijk niet meer dan een schermutseling, maar vormde de ideale aanleiding voor het Engelse Parlement om in juli de Eerste Engels-Nederlandse Oorlog te verklaren. Dit zou de beroemdste gebeurtenis uit Tromps leven worden, maar ondanks de grote aandacht die historici eraan hebben geschonken, zijn Tromps motieven nog steeds onzeker. Britse schrijvers, die vaak nog Blakes versie volgen dat Tromp als eerste een breedzijde gaf, hebben gesuggereerd dat de admiraal uit politieke, Orangistische, motieven, opzettelijk een oorlog zou hebben uitgelokt. Een diepgaand onderzoek van de Staten-Generaal had als uitkomst dat in ieder geval de Engelsen met de werkelijke gevechtshandelingen zijn begonnen.
In juli kon Tromp dan eindelijk een volle slagvloot verzamelen van zo'n tachtig schepen. De kwaliteit daarvan was echter zo slecht, dat hij, ondanks instructies meteen de strijd aan te binden, besloot een afwachtende houding aan te nemen. Zo liet hij Blakes vloot ongehinderd naar het noorden vertrekken. Toen die de Nederlandse haringvloot als doel bleek te hebben, moest Tromp, na een mislukte poging een zwak dekkingseskader van George Ayscue bij de Downs te vernietigen, alsnog Blake achterna. Op 4 augustus werd zijn vloot echter ten noorden van de Shetlandeilanden door een storm uit elkaar geslagen, waardoor elf schepen vergingen en men al blij was zonder een verdere confrontatie de veilige havens weer te bereiken. De teleurstelling hierover was zeer groot, zowel bij de Staten-Generaal, waarin de Amsterdamse factie aandrong op verwijdering van de oranjegezinde admiraal, maar nog sterker bij het gewone volk, dat woedend was dat hun kampioen zijn reputatie niet waar had kunnen maken.
Op 20 augustus moest Tromp hierom de functie van bevelhebber afstaan aan zijn meer staatsgezinde rivaal viceadmiraal Witte de With; Tromp moest aan wal blijven, zogenaamd in een adviesfunctie. Toen echter De With met zijn vlaggenschip de "Prins Willem" op 8 en 9 oktober verslagen werd in de Slag bij de Hoofden, werd Tromp weer benoemd, eerst eind 1652 als waarnemend bevelhebber, vanaf mei 1653 als officiële opvolger van De With. Zijn grootste overwinning was de Slag bij de Singels (de "Battle of Dungeness") op 9 december waarna hij volgens een Engelse legende een bezem in zijn mast zou hebben gevoerd als teken dat hij de zee van vijanden had schoongeveegd.
Tijdens de Driedaagse Zeeslag werd Tromp echter weer verslagen en opnieuw in de Zeeslag bij Nieuwpoort. De Britten begonnen een blokkade van de Nederlandse kust. Bij een geslaagde poging die te breken, de Slag bij Ter Heijde, werd Tromp op de "Brederode" door een Engelse scherpschutter vanaf het schip van admiraal William Penn (de vader van William Penn), dodelijk in de linkerborst getroffen. Zijn laatste woorden zouden zijn geweest: "Ik heb gedaan, houdt goeden moed"; maar volgens ooggetuigen was hij op slag dood. Zijn vlaggenkapitein Egbert Bartolomeusz Kortenaer deed net of Tromp nog leefde en nam het feitelijk bevel over zijn eskader over, zodat wel gezegd wordt dat Tromp in leven en dood nooit zijn vlag voor de Britten heeft moeten strijken, hoewel dit feitelijk onjuist is. Midden in de slag zagen de andere admiraals tot hun verbazing dat het sein tot beraad werd gehesen; de enige die de "Brederode" wist te bereiken was Michiel de Ruyter. Toen die Tromp dood in zijn kajuit zag zitten, barstte hij in huilen uit en riep: "Mocht het God behaagd hebben mijn leven te nemen in plaats van het zijne!"
Bestevaêr.
Maarten Harpertszoon Tromp werd in een koets vanaf Den Helder over het strand naar Den Haag gereden en is op 5 september met een schuit naar Delft vervoerd om daar te worden begraven in de Oude Kerk. Johan de Witt hield een lijkrede, met de volgende bekende uitspraak:
en ook het gedicht van Joost van den Vondel, gedrukt op een gravure van het praalgraf:
Opmerkelijk is dat Tromp op de steen op het graf in de Sint Laurenskerk in Rotterdam, waarin zijn twee eerste vrouwen begraven liggen "Maerten Harpertsz van der Tromp" en de tweede keer "Kapitein M.H. van Tromp" wordt genoemd. Al tijdens zijn leven kreeg Tromp, net als later Michiel de Ruyter, van zijn bemanningen de koosnaam "Bestevaêr". Tromp was drie keer gehuwd en had twaalf kinderen. Een van zijn zonen, Cornelis, werd ook luitenant-admiraal bij de Nederlandse vloot.
In 1845 werd een marmeren portretbuste van Tromp (een werk van Mathieu Kessels) opgenomen in het Walhalla nabij Regensburg.
In de Oude Kerk in Delft bevindt zich zijn grafmonument "een wit marmeren, 700 kilo wegende sculptuur van Rombout Verhulst".

</doc>
<doc id="27611" url="https://nl.wikipedia.org/wiki?curid=27611" title="Cornelis Tromp">
Cornelis Tromp

Cornelis Tromp (Rotterdam, gedoopt 3 september 1629 – Amsterdam, 26 mei 1691) was de tweede zoon van Maarten Harpertsz. Tromp, de bekende Nederlandse admiraal en diens eerste vrouw Dignom Cornelisdochter de Haes. Hij werd uiteindelijk opperbevelhebber van de Nederlandse en Deense vloot.
Levensloop.
Begin carrière.
Geboren in Rotterdam ging Keesje, zoals hij tot op hoge leeftijd door zijn familie genoemd zou worden, op 13 september 1642 voor een jaar naar Harfleur om de Franse taal te leren bij een gereformeerd predikant. Op 1 september 1643 voegde hij zich weer bij zijn vader op diens vlaggenschip de "Aemilia"; zo leerde hij het vak van zeeofficier en in september 1645 werd hij door Stadhouder Frederik Hendrik in diens functie van admiraal-generaal persoonlijk tot luitenant benoemd. Op 6 september 1647 werd hij aangesteld als commandeur als vervanger van de afwezige kapitein Anthonie de Lijdekercken. Op 22 augustus 1649 werd hij benoemd tot ordinaris-kapitein (een van de zestig "gewone" kapiteins in vaste dienst). In 1650 en 1651 deed hij mee aan een expeditie tegen de Barbarijse zeerovers onder commandeur Jan van Galen.
Tijdens de Eerste Engels-Nederlandse Oorlog vocht hij, opnieuw onder Jan van Galen, tegen de Engelsen in de Middellandse Zee op de "Maagd van Enkhuizen" in de Slag bij Elba. Hij kreeg het bevel over de daarbij op de Britten veroverde "Phoenix" maar werd op 30 november 1652 na een slemppartij zijn roes op dat schip uitslapend samen met zijn bemanning op de rede van Livorno door een Britse enterploeg overvallen en in zee gedreven. Hij moest een half uur rondzwemmen voor hij weer werd opgepikt. Op 14 maart 1653 nam hij deel aan de overwinning in de Slag bij Livorno waarbij Van Galen sneuvelde. Hij voer samen met de vloot terug naar de Republiek der Zeven Verenigde Nederlanden; toen hij het bericht hoorde over het sneuvelen van zijn vader, deed hij het verzoek in zijn plaats tot luitenant-admiraal benoemd te worden, hoewel hij zelf nog pas kapitein was. Er werd niet serieus op ingegaan, maar Tromp werd op 11 november 1653 wel benoemd tot schout-bij-nacht bij de Admiraliteit van Amsterdam.
In 1654 probeerde hij een verdrag af te dwingen van de Sant van Salé, maar dat mislukte. In 1655 voerde hij een vloot van acht schepen aan die naar de Oostzee ging om tegen de Zweden te vechten, maar moest onverrichter zake terugkeren. In 1656 ging hij op de "Koevorden" opnieuw, maar nu voor de eerste keer onder Michiel de Ruyter en vocht tijdens het breken van de Zweedse blokkade van Danzig. In december 1657 ging hij met een vloot naar de Middellandse Zee op konvooidienst. Dit leidde in 1658 tot een schandaal omdat Tromp zijn oorlogsschepen gebruikt bleek te hebben om zelf handel mee te drijven; hij werd beboet en op non-actief gesteld tot eind 1662 toen hij op de "Harderwijk" weer naar de Middellandse Zee voer ter versterking van de vloot van De Ruyter. Door deze affaire liep hij een profijtelijk huwelijk mis. In 1664 had hij konvooidienst op de Noordzee, op de "Oosterwijck".
Tweede Engelse Zeeoorlog.
In de aanloop naar de Tweede Engels-Nederlandse Oorlog werd Tromp op 29 januari 1665 tot viceadmiraal van Holland en West-Friesland benoemd bij de Admiraliteit van Amsterdam. Hij vocht dat jaar op de "Liefde" in de Slag bij Lowestoft als commandant van het vijfde eskader op de "Hoornse Vleugel" en wist na die zwaarste nederlaag uit de geschiedenis van de Nederlandse marine het grootste deel van de vloot nog veilig thuis te brengen. Tromp werd daardoor zeer populair; hij werd al als luitenant-admiraal (vanaf 23 juli bij de Admiraliteit van de Maze) voorlopig tot bevelhebber aangesteld en meende die benoeming veilig op zak te hebben, toen hij die door de onverwachte terugkeer van De Ruyter op 11 augustus misliep, wat bij Tromp een enorme jaloezie opriep; hij overwoog even zich helemaal uit de zeedienst terug te trekken, liever dan onder De Ruyter te moeten dienen. In de korte tijd dat hij waarnemend bevelhebber was, liet hij formele instructies over de tactiek opstellen en presideerde, na aanvankelijke weigering, over een krijgsraad die kapiteins moest berechten die zich bij Lowestoft aan lafheid hadden schuldig gemaakt. Op 6 februari 1666 liet hij zich weer overplaatsen naar de Admiraliteit van Amsterdam.
Tromps roem op dat moment was voornamelijk te danken aan de nagedachtenis van zijn geliefde vader en het feit dat hij als vurig Oranjeklant de kampioen van de Oranjepartij was. Hij had op zee immers nog nooit een overwinning behaald. Eerzuchtig als hij was probeerde Tromp daar nu zo snel mogelijk verandering in te brengen. Tijdens de Vierdaagse Zeeslag vergrootte hij zijn bekendheid door maar liefst vijf schepen te verslijten en de overgave van de vastgelopen "HMS Prince Royal" in ontvangst te nemen. Tot zijn grote ongenoegen werd dat kapitale schip vernietigd zodat hij het niet als trofee naar huis kon meebrengen. Desalniettemin werd hij als een held ontvangen en de roem steeg hem naar het hoofd; hij durfde zelfs ongenodigd en zonder zijn hoed af te nemen in de vergadering van de Staten-Generaal te gaan zitten om verslag uit te brengen, iets waartoe men anders alleen als teken van uiterste gunst werd uitgenodigd: men diende als ondergeschikte staande met de hoed in de hand de Hoog Mogenden (leden van de Staten-Generaal) te antwoorden. Gerard Brandt dichtte:
In de Tweedaagse Zeeslag (4–5 augustus 1666), opnieuw onder bevel van Michiel de Ruyter, versloeg Tromp de Britse achterhoede, de eerste echte overwinning in zijn leven. Hij had zich daarbij echter zo ver van de in het nauw gebrachte hoofdmacht van de vloot verwijderd dat hij die niet meer te hulp kon komen. De Ruyter verweet hem daarom de nederlaag. Bij de publieke controverse die daardoor ontstond wist Tromp zich zo te compromitteren – men meende zelfs dat hij op een staatsgreep uit was – dat hij op 13 augustus opnieuw op non-actief gesteld werd. Dit nam hij Johan de Witt persoonlijk zeer kwalijk. Hij wilde daarop een aanbod aannemen van Lodewijk XIV om opperbevelhebber van de Franse vloot te worden, maar ook dit werd hem verboden, waarna hij maar net deed alsof hij het om vaderlandslievende redenen had afgewezen.
Huwelijk.
Op 25 januari 1667 sloot Tromp een verstandshuwelijk met de vier jaar oudere en schatrijke kinderloze weduwe Margaretha van Raephorst. Ellendig van het gedwongen nietsdoen zocht hij zijn toevlucht steeds vaker in de drank. Margaratha's landgoed in 's-Graveland werd verfraaid, het huidige Trompenburgh. Constantijn Huygens dichtte:
Hollandse Oorlog.
In 1672 keerde het tij. Tijdens de Hollandse Oorlog viel Lodewijk XIV van Frankrijk de Republiek der Zeven Verenigde Nederlanden binnen. De Orangisten grepen met geweld de macht. Tromps zwager, de beruchte intrigant Johan Kievit, keerde terug uit ballingschap vanuit Engeland en begon zijn zwager onmiddellijk te betrekken bij een moordcomplot tegen Johan en Cornelis de Witt.
Op 20 augustus 1672 lokten Tromp, Willem Adriaan van Nassau-Odijk en Willem van Nassau-Zuilestein, Johan de Witt met een vervalst bericht naar de Gevangenpoort waar Cornelis vastgehouden werd. Toen de afgetreden raadpensionaris zo in de val gelopen was, werd hem met een opgehitste volksmenigte, aangevuld met een contingent oude matrozen van Tromp, het vluchten onmogelijk gemaakt. Tromp zelf gaf laat in de middag in een naastgelegen herberg aan een dozijn man van een burgerwacht de opdracht de gevangenis te bestormen. Toen beide broers op beestachtige wijze waren afgemaakt, ging hij naar buiten om het verminken van hun lijken te aanschouwen zeggend: "Dat moet er nu zo mede door". Anderen getuigen meldden dat hij de hoed in de ogen trok en zweeg.
In maart 1673 poogde stadhouder Willem III van Oranje-Nassau Tromp weer met De Ruyter te verzoenen zodat hij Tromp weer bij de vloot kon aanstellen; deze eerste poging ontaardde echter in totale ruzie, waarbij Tromp De Ruyter belachelijk probeerde te maken door te zeggen dat men zich met diens vrouw niet in fatsoenlijk gezelschap kon begeven zonder zich te generen. In april lukte het de prins echter Tromp zich fatsoenlijk te laten gedragen door hem te beloven dat hij na de dood van De Ruyter opperbevelhebber van de vloot zou worden. Een tweede verzoeningspoging werd zo een succes. Tromp vocht, ondanks zijn pro-Engelse instelling, met felle eerzucht in de laatste drie slagen van de Derde Engelse Oorlog: de dubbele Slag bij Schooneveld (namelijk de Eerste Slag bij het Schooneveld op 7 juni 1673 en de Tweede Slag bij het Schooneveld op 14 juni 1673) en de Slag bij Kijkduin.
In 1674 werd Tromps vermogen geschat op 100.000 guldens precies, dat van zijn vrouw op 292.000 guldens; ruwweg overeenkomend met €20.000.000 in huidig geld. Dat jaar voerde hij het bevel over een vloot die economische schade toebracht aan de Franse westkust. Intussen was Tromp na de vrede van 1674 nog meer bevriend geraakt met de Engelse koning Karel II. Op 12 januari 1675 vertrok hij naar Engeland, waar hij als baronet in de Engelse adelstand werd verheven, maar een eredoctoraat van Oxford afwees.
Tromp Deens admiraal-generaal.
Na het overlijden van de ook al Nederlandse opperbevelhebber van de Deense vloot Koert Adelaer in november 1675 nam Tromp op 8 mei 1676 diens functie over. Hij werd benoemd tot ridder in de Orde van de Olifant. Op 11 juni versloeg hij de Zweedse vloot in de Slag bij Öland, de eerste keer dat hij een overwinning behaalde als vlootcommandant. Op 7 juli heroverde hij Ystad. In december werd hij door Christiaan V van Denemarken hiervoor verheven tot graaf van Syllisborg. In 1677 verwoestte hij Öland. Ondertussen (april 1676) was De Ruyter gesneuveld, maar Tromp kon diens functie niet overnemen zolang hij in Deense dienst was; daarom begon hij op zijn ontslag aan te sturen door het stellen van exorbitante eisen, daarbij geholpen door een groeiende anti-Nederlandse stemming onder de Denen die misnoegd waren over het afnemen van de Nederlandse hulp nu ze succesvol waren - de Republiek streefde immers naar een evenwicht in de Oostzee. Op 8 mei 1678 verkreeg hij inderdaad zijn ontslag. Daarna deed hij echter even mee aan een aanval door de keurvorst van Brandenburg op Rügen, toen Zweeds bezit.
Opperbevelhebber Nederlandse vloot.
Pas op 6 februari 1679 werd Cornelis Tromp benoemd tot luitenant-admiraal-generaal van de Republiek. Hij zou echter weinig plezier hebben van zijn functie: voor Willem III was hij meer een last dan een steun geworden en hij zou nooit meer naar zee gaan. In 1682 maakte hij nog een schadestaat op van 133.150 guldens voor alles wat hij in het verleden meende te zijn tekortgekomen. Hiervan werd hem 13.647,60 guldens toegewezen op voorwaarde dat hij voorgoed van iedere verdere aanspraak afzag. In april 1684 werd hij als bevelhebber opgevolgd door Cornelis Evertsen de Jongste.
Februari 1690 overleed zijn vrouw. Eind 1690 kreeg Evertsen een walfunctie en viel het bevelhebberschap formeel weer aan Tromp toe. Deze was echter niet meer in staat als zodanig te functioneren, alcohol had zijn gestel te ver aangetast. Cornelis Tromp overleed op 26 mei 1691. Hij werd bijgezet in de grafkelder van de familie Tromp in Delft.
Buitenplaatsen.
De hofstede "Trompenburg" aan de Amstel die in 1828 gesloopt is, was waarschijnlijk geen eigendom van Cornelis Tromp maar van de familie Tromp. In 1899 werd hier een fabriek gebouwd voor de Industriële Maatschappij Trompenburg, die er automobielen bouwde onder de merknaam Spyker.
Vanaf 1672 liet Tromp een buitenplaats bij 's-Graveland herbouwen nadat deze, door de Fransen gebrandschat voor 3500 gulden, inderdaad afgebrand werd toen Tromp weigerde te betalen. Dit heette eerst Syllisburgh, maar werd in de 18e eeuw door Jacob Roeters hernoemd tot "Trompenburgh", en bestaat nog steeds. Het is uiterst luxueus gedecoreerd; tijdens Tromps leven vooral ook met schilderijen van hemzelf: hij liet zich minstens 22 maal schilderen, voor zover bekend een record voor de 17e eeuw. Over de schade aan het oorspronkelijke huis zou Tromp nog jarenlang een verbeten juridische strijd voeren met een zekere Petersen, die hij voor de hele schade wilde laten opdraaien omdat deze een paar pilaren ervan in veiligheid gesteld had.
De familie Tromp had aan het eind van de 17e eeuw ook de buitenplaats Trompenburg te Rijswijk later Schoonoord in bezit.

</doc>
<doc id="27612" url="https://nl.wikipedia.org/wiki?curid=27612" title="Baronet">
Baronet

Een baronet is de drager van een Britse eretitel (een baronetcy), die is ingevoerd door koning Jacobus I van Engeland in 1611 ter versterking van zijn schatkist. 
De Engelse baronets zijn in feodale zin verbonden met Noord-Ierland en hun wapen is herkenbaar door een schild met daarop een rode hand, voor Ulster. Er zijn ook baronets van Ierland, Schotland en Nova Scotia.
Het is een erfelijke titel maar geen adellijke titel zoals baron en een baronet behoort niet tot 'the peerage'. De Baronet behoort tot de lagere ongetitelde adel en wordt tot de "gentry" of landadel gerekend. De baronet wordt aangesproken met "Sir", gevolgd door zijn voornaam en geslachtsnaam. Achter de geslachtsnaam dienen de letters "Bt." of "Bart." gevoegd te worden om de baronet te onderscheiden van "Knights" (ridders), hetgeen geen erfelijke titel is (die ook de aanspreektitel 'Sir' voeren, maar dan met het achtervoegsel dat bij hun rang in de ridderorde waar zij lid van zijn hoort, of als ze een zogenaamde Knight Bachelor (niet behorende tot een ridderorde) zijn met het achtervoegsel K.B.).
Het Britse systeem van adeldom is niet gelijk aan dat van Nederland of België. Een baronet behoort tot wat de lagere adel genoemd kan worden, maar hij is net als een ridder (knight), een zoon of echtgenote van een baron of een andere Peer een "commoner". 
Een baronet heeft het recht om te worden geridderd en had het recht om zijn oudste wettige zoon, wanneer die meerderjarig werd, te laten ridderen. Dit recht werd in 1827 door Koning George IV ingetrokken, echter in 1874 werd Ludlow Cotter (oudste zoon van Sir James Lawrence Cotter 4e Baronet of Rockforest) alsnog de titel ridder verleend. Nadien zijn er nog wel enkele claims op dit recht geweest maar die werden allemaal afgewezen. 
Aan het predicaat baronet wordt steeds een bezitting of een plaats verbonden. 
Op enkele uitzonderingen na kunnen baronetcy's slechts worden geërfd via de mannelijke lijn. De manier van opvolging staat vermeld in de "patent of creation" waardoor het baronetschap gecreëerd wordt. Er zijn in de geschiedenis vier vrouwelijke baronets bekend, op dit moment (2013) zijn alle baronets heren. De vrouw van een baronet heeft de titel "Lady"; een weduwe van een baronet ook de titel douairière heeft.
Een lijst van Britse baronets kan worden gevonden in "Burke's Peerage and Baronetage".
Een typisch voorbeeld is de "Wiseman Baronetcy, of Canfield Hall in the County of Essex", de huidige baronet is Sir John William Wiseman, 11th Baronet, of, meer uitgebreid "Sir John William Wiseman, 11th Baronet Wiseman, of Canfield Hall in the County of Essex". Niet iedere baronetcy is aan een landhuis of plaats verbonden. Voor baronets in Indiase of Perzische families met een ander naamrecht dan het Europese zijn bijzondere regels vastgesteld.
Baronets in Nederland en de Nederlanden.
Ook buiten Engeland, Schotland en het Verenigd Koninkrijk werden baronets gecreëerd.

</doc>
<doc id="27615" url="https://nl.wikipedia.org/wiki?curid=27615" title="Viceadmiraal">
Viceadmiraal

De viceadmiraal is de op een na hoogste rang bij NAVO-zeestrijdkrachten, in het algemeen direct onder de rang van admiraal. Hier voert Nederland een afwijkende titel; sedert 1956 functioneert onze hoogste marineofficier in de rang van luitenant-admiraal. Dat verwijst naar onze historie als zeevarende natie, toen deze rang als uniek Nederlands fenomeen ontstond. 
In de zeiltijd was de viceadmiraal tijdens zeeslagen de bevelvoerder van het voorste eskader, dat voor de hoofdmacht uitvoer en als eerste slaags raakte met de schepen van de tegenstander. De rang van admiraal werd in Nederland in 1573 afgeschaft naar aanleiding van het verraad van admiraal-generaal Maximiliaan graad van Boussu, die commandant was van de vloot van de Spaanse Nederlanden. Daarna kwam de luitenant-admiraal in beeld, wat alles had te maken met de oprichting van de gewestelijke admiraliteiten. De titel admiraal kende Nederland sindsdien alleen in samenstellingen met luitenant of generaal. Zie de betreffende artikelen.
Hoewel de luitenant-admiraal ("luitenant = plaatsvervanger") net als de viceadmiraal de plaatsvervanger was van de admiraal (of eigenlijk van de stadhouder die de rang had van admiraal-generaal), is deze bij de Nederlandse marine al sedert de 16e eeuw boven de viceadmiraal gesteld. Binnen de toenmalige Staatse vloot benoemde elke admiraliteit een eigen luitenant-admiraal en/of viceadmiraal.
De luitenant-admiraal is in Nederland equivalent aan een (viersterren)generaal bij land- en luchtmacht. De viceadmiraal is een driesterrenfunctie en equivalent aan luitenant-generaal bij land- en luchtmacht.

</doc>
<doc id="27616" url="https://nl.wikipedia.org/wiki?curid=27616" title="Zwitserse Garde">
Zwitserse Garde

Een Zwitserse garde werd aangeworven voor de paus en voor de koning van Frankrijk maar ook de Oranjes hadden Zwitserse hellebaardiers in dienst. Heersers hebben vanaf de late middeleeuwen Zwitserse huursoldaten geworven. Deze mannen golden als trouw aan degene die hen betaalde en hadden geen band met het vaak oproerige volk. De Zwitsers waren trouw zo lang zij betaald werden; daaraan ontleent het Nederlands het gezegde "geen geld; geen Zwitsers" een vertaling van het Franse "point d'argent, point de Suisse". Alleen de Zwitserse garde in Vaticaanstad is nog in functie.
Pauselijke Zwitserse Garde.
De Pauselijke Zwitserse Garde, "Guardia Svizzera Pontificia", is de pontificale bewakingseenheid van Vaticaanstad. Hij bestaat uit Zwitserse rooms-katholieke vrijwilligers, die minstens 174 cm lang en tussen de 19 en 30 jaar oud zijn. Zij dienen minimaal twee jaar in het korps, wonen tijdens die periode in de kazerne en hebben gedurende deze jaren de Vaticaanse nationaliteit. Ze hoeven niet celibatair te leven, maar om te mogen trouwen moeten zij minstens drie jaar gediend hebben en zich willen vastleggen voor nogmaals drie jaar. Het salaris is niet hoog (in 2004 ongeveer € 1100), maar kost en inwoning zijn gratis, evenals medische verzorging. Verder betalen de gardisten geen inkomstenbelasting en krijgen veel korting op uitgaven voor levensonderhoud. De garde bestaat uit 120 officieren en soldaten.
Geschiedenis.
De paleis- en lijfwacht van de paus ontstond in 1505 toen paus Julius II 189 Zwitserse hellebaardiers vroeg om de Kerkelijke Staat te dienen. Het korps werd officieel opgericht in 1506. Het verdedigde paus Clemens VII tijdens de Sacco di Roma op 6 mei 1527 toen de Duits-Spaanse troepen van de rooms-katholieke keizer Karel V plunderend door de stad trokken. Daarbij kwamen 147 gardisten om het leven. De 42 overlevenden brachten de paus in veiligheid binnen de muren van de Engelenburcht. Ter herinnering aan dit gebeuren worden nieuwe gardisten nog altijd op 6 mei beëdigd.
In 2006 werd het 500-jarig bestaan van de Zwitserse Garde gevierd.
Uniform.
Een misverstand is dat hun huidige uniform, dat met de blauw-rood-gele motieven doet geloven dat het uit de Renaissance stamt, ontworpen werd door Michelangelo. De huidige versie is echter ontworpen door de commandant Jules Repond, die van 1910 tot 1921 diende. Repond haalde zijn inspiratie voor het uniform uit fresco's van de kunstschilder Rafaël. Naast dit bekende uniform wordt nog een blauw uniform gedragen voor het alledaagse leven. Het groot tenue wordt enkel gedragen tijdens de hoogmis, ze dragen dan de hellebaard, handschoenen en een helm met rode veren. Op het herdenkingsfeest van de Plundering van Rome dragen ze ook een harnas.
De Zwitserse garde lijkt, voor buitenstaanders zoals toeristen, een folkloristisch overblijfsel uit het verleden maar de gardisten zijn wel degelijk professionele militairen met een grondige militaire opleiding. Zo zijn ze uitgerust met de modernste wapens (onzichtbaar in de pijpen van hun pofbroek hebben ze altijd een automatisch wapen bij de hand), maar elke gardist wordt ook getraind in het gebruik van zwaard en hellebaard wat nog steeds geduchte wapens zijn in handen van experts. Overigens wordt het Vaticaan behalve door de Garde ook bewaakt door andere, onopvallend aanwezige, Vaticaanse veiligheidsfunctionarissen en de Vaticaanse gendarmerie.
Rangen.
Officieren
Onderofficieren
Manschappen
De Zwitserse Garde in Frankrijk.
Een beroemde legereenheid was sinds 1453 de eerste Zwitserse huursoldaten door Karel VII van Frankrijk werden ingehuurd eeuwenlang het "regiment van de Zwitserse Garde" (Frans: "régiment des gardes-suisses") van de Koning van Frankrijk. In 1495 redden zij de Franse Koning het leven in de veldslag.
Het beroemde regiment werd door Lodewijk XIII in 1616 ingesteld. Lodewijk XV riep ten behoeve van zijn, vaak protestantse, Zwitserse officieren een "militaire onderscheiding voor Protestantse officieren" (Frans: "Institution du mérite militaire"), in feite een Orde van Verdienste, in het leven die als Orde van Militaire Verdienste bekend werd. De Zwitsers en andere protestantse militairen kwamen in het katholieke Frankrijk niet in aanmerking voor een onderscheiding in een Ridderorde zoals de Orde van de Heilige Lodewijk. De pensioenen en zelfs het draagteken waren vrijwel identiek.
Naast dit regiment was er een ceremoniële compagnie hellebaardiers, de "Cent Suisses", die als paleiswacht in rijk versierde gala-uniformen dienstdeden.
De "Gardes-Suisses" bewaakten koning Lodewijk XVI van Frankrijk en zijn echtgenote in het Tuilerieënpaleis toen het op 10 augustus 1792 bestormd werd door een uitzinnige massa. De revolutionairen hadden geschut en schoten met kartetsen op de garde. De Koning en Koningin vluchtten en de Koning, beducht voor nog meer bloedvergieten, gaf zijn garde opdracht om zich over te geven. Het resultaat was dat de Zwitsers tot de laatste man werden uitgemoord.
Na de Restauratie in 1815 werden wederom Zwitserse regiment en een Regiment "Gardes-Suisses" opgericht, dat tot de revolutie van 1830 dienst heeft gedaan.
De Zwitserse Garde in andere staten.
Zwitserse huursoldaten golden sinds de Slag bij Murten en de Slag bij Nancy, waar zij de machtige Bourgondische hertog Karel de Stoute vernietigend versloegen, als onverslaanbaar. In de slag bij Pavia weken de door Frans I ingehuurde Zwitsers voor de troepen van keizer Karel V.
Zwitserse huurlingen bleven tot in de 18e eeuw de vorstenhoven bewaken. Vaak was dit een ceremoniële compagnie hellebaardiers, veelal de "Cent Suisses" (Hondertzwitsers, Hundertzweitser) genoemd (een compagnie is ong. 80-120 man). De opkomst van de nationale staten en de daarbij behorende legers van vrijwilligers en dienstplichtigen vervingen de Zwitserse huurlingen. Men vond Zwitserse gardisten in Rome, Madrid, Parijs, den Haag, München en Karlsruhe.
Frans II, de laatste koning van het koninkrijk der Beide Siciliën, heeft in 1859 te maken gekregen met een muiterij van zijn Zwitsers. Hij kwam na de dood van zijn vader op 22 mei 1859 op de troon en benoemde Carlo Filangieri tot premier. Die realiseerde zich het belang van de Frans-Piëmontese overwinningen in Lombardije en adviseerde de koning de door Camillo Benso di Cavour voorgestelde alliantie met Piëmont-Sardinië te aanvaarden. Op 7 juni 1859 sloeg een deel van de Zwitserse Garde aan het muiten en terwijl de koning beloofde zich met hun grieven bezig te houden verzamelde generaal Vito Nunziante andere troepen en liet ze neerschieten. Dit resulteerde in het opheffen van de gehele Zwitserse Garde, het sterkste bolwerk van de dynastie.
In Nederland waren ten tijde van de Republiek verschillende regimenten Zwitsers in Staatse dienst. In 1749 werd vanuit deze regimenten bovendien een Regiment 'Guardes Zwitsers' geworven. Deze deed, samen met de "Cent Suisses", dienst totdat de Stadhouder Willem V in 1795 werd verdreven. De overige Zwitserse regimenten werden niet veel later afgedankt door het bewind van de Bataafse Republiek. Onder koning Willem I werden opnieuw vier Zwitserse regimenten onderdeel van de Koninklijke Landmacht. Zij vormden de facto zijn lijfwacht. Zij werden onder druk in 1829 afgestoten. Daarvoor in de plaats kwam een eigen garderegiment, de Afdeling Grenadiers en Jagers, nu Garderegiment Grenadiers en Jagers.
In België werd het ambt van suisse een familietraditie. Deze werd doorgegeven van vader op zoon. Het ambt was een betaalde functie in de kerk en werd bekleed door een van de notabelen uit de gemeente of dorp. De suisse of kerkbaljuw werd in België een persoon van hoog aanzien. Velen waren bang om door de kerkbaljuw of suisse uit de kerk te worden gezet. Het woord eerbied dat op zijn bandelier stond voerde hij ook daadwerkelijk door. Ieder die het kerkgebouw betrad moest eerbied hebben voor het heilig sacrament. Hij stond ook in voor de veiligheid van de Priester. Na het Tweede Vaticaans Concilie, verdween de suisse uit de kerk. Vandaag de dag bestaan er maar een aantal personen die dit ambt van suisse of Kerkbaljuw nog uitoefenen, o.a. in Tongeren (stad), Leuven, Aarschot en Meerbeke (Ninove).

</doc>
<doc id="27617" url="https://nl.wikipedia.org/wiki?curid=27617" title="Luitenant-admiraal">
Luitenant-admiraal

Luitenant-admiraal is sinds de afschaffing van de rang admiraal in 1956 de hoogste rang bij de Koninklijke Marine in Nederland. Luitenant-admiraal is een vier-sterrenfunctie en komt overeen met generaal bij de landmacht en de luchtmacht. De vergelijkbare rang bij de Engelse en Amerikaanse marines is Admiral. Nederland is uniek in het gebruik van rang en titel van luitenant-admiraal. Hoezeer dat verbonden is aan onze historie als zeevarende natie en zeemacht staat hieronder toegelicht. 
Geschiedenis.
De naam luitenant-admiraal is eind van de 16e eeuw ontstaan vanuit een complex van gebeurtenissen. Dat begint met de beschuldiging van hoogverraad van de graaf van Horne in 1567 door Alva. Van Horne was toen admiraal der Nederlanden. Zoals bekend werd hij samen met van Egmont in 1568 onthoofd, wat mede als aanleiding wordt gezien voor de opstanden aan het begin van de Tachtigjarige Oorlog. Van Horne werd opgevolgd door de Spaansgezinde Maximiliaan graaf van Boussu. Deze leed in 1573 als admiraal(-generaal) van de Spaans-Nederlandse vloot een smadelijk nederlaag in de Slag op de Zuiderzee. Hij moest het afleggen tegen Cornelis Dirkszoon, die eigenlijk burgemeester was van Monnickendam, maar tijdelijk de functie van admiraal had; in de beginjaren van de Tachtigjarige Oorlog was admiraal geen feitelijke rang, maar een functie, die dus zeer succesvol kon worden ingevuld. Admiraal van Boussu werd door de watergeuzen gevangen gezet. Vanwege diens landverraad - in 1576 koos van Boussu overigens alsnog de kant van Willem van Oranje - werd de rang van admiraal (der Nederlanden) niet meer gebruikt. Hoewel de rang formeel dus niet bestaat, werd en wordt de hoogste functie bij de zeemacht respectievelijk Marine, in het spraakgebruik nog wel altijd (kortweg) met 'admiraal' aangeduid. 
Onder druk van de Tachtigjarige oorlog en mede door de totstandkoming van de Unie van Utrecht (1579) werden krachten gebundeld voor de oorlogsvoering ter zee. Er werden admiraliteiten opgericht; de eerste was in Zuid-Holland de a"dmiraliteit van de Maeze" in Rotterdam in 1575, snel gevolgd door de Noord-Hollandse admiraliteit in Amsterdam. Rotterdam had alle jaren van hun bestaan het meeste aanzien en genoot het voorrecht de hoogste operationeel commandant te leveren van de Staatse vloot. In 1597 werd formeel door de Staten-Generaal een samenwerkingsverband tussen de vijf Nederlandse admiraliteiten bekrachtigd: Rotterdam, Amsterdam, Zeeland en (West-)Friesland. De admiraliteiten behielden autonomie, ook in het benoemen van hun eigen bevelhebbers in de rang van luitenant-admiraal en een meestal direct ondergeschikte viceadmiraal. Echter bij de admiraliteit van Amsterdam was deze laatste rang tot 1665 de hoogste. In dat jaar werd Michiel de Ruyter de eerste luitenant-admiraal in Amsterdam. Om zijn statuur te onderstrepen werd hij eind dat jaar nog benoemd tot luitenant-admiraal van de admiraliteit in Rotterdam. Vervolgens werd hij in 1673 door stadhouder Willem-III als eerste benoemd in de rang van luitenant-admiraal-generaal, ter onderscheid van de andere luitenant-admiraals. Cornelis Tromp, zoon van Maarten Harpertsz., heeft als enige die rang later ook nog gedragen. Het schetst allemaal de ingewikkelde hiërarchische structurering rond het admiraalschap. In de Nederlanden waren gelijktijdig dus diverse luitenants-admiraal vanuit de diverse gewesten actief. De titel admiraal-generaal was weggelegd voor de stadhouder.
Al in het begin van de 17e eeuw was er door de Staten-Generaal een overkoepelende bevelhebber voor Holland en Friesland benoemd met de titel luitenant-admiraal. Die eer viel toe aan Jacob van Wassenaer Obdam senior (1574 – 1623). In 1602 werd hij - toen nog met de naam Jacob van Duvenvoorde - door de Staten-Generaal benoemd tot 'commandeur-generaal op de oorlogsschepen'. Na een overwinning op de Spanjaarden in 1603 kreeg hij de rang en titel van luitenant-admiraal van Holland. Zijn zoon Jacob junior (1610 - 1665) verwierf diezelfde rang in 1653 en stond zijn mannetje - te midden van grootheden als Maarten Harpertszoon Tromp, Witte de With en Michiel de Ruyter - in diverse grote zeeslagen, waaronder de Tweede Engels-Nederlandse Oorlog. De laatste luitenant-admiraal van de Republiek was Jan Hendrik van Kinsbergen, bevelvoerder o.a. tijdens de Vierde Engelse Oorlog.
Vanaf de 20e eeuw.
Tijdens de Tweede Wereldoorlog werd de bevelhebber der Zeestrijdkrachten, viceadmiraal J. Th. Furstner, benoemd tot minister van Marine in het oorlogskabinet in Londen en gelijktijdig in 1942 bevorderd tot luitenant-admiraal. Dat was de eerste benoeming in die rang sinds de 18e eeuw, wanneer we Prins Hendrik (de Zeevaarder), jongste broer van Koning Willem III en zijn neefje Kroonprins Willem ("Wiwill"), oudste zoon van Koning Willem III die beiden deze rang droegen niet meetellen. Ook C.E.L. Helfrich, de commandant der Zeemacht in Nederlands-Indië kreeg die rang.
De chef-Defensiestaf, vroeger de hoogste militaire adviseur van de minister van Defensie, werd bij aantreden gewoonlijk bevorderd tot generaal of luitenant-admiraal indien hij uit de marine afkomstig was. Sinds de jaren vijftig is de rang nog vijfmaal gegeven aan een chef-Defensiestaf. Ook de Commandant der Strijdkrachten, voor zover afkomstig uit de marine, wordt bij aantreden bevorderd tot luitenant-admiraal.
In het vlaggenprotocol van de marine komt nog één hogere rang voor, die van admiraal. Nadat deze titel dus in 1573 was afgeschaft, werd deze in andere context - zonder wettelijke basis - in 1830 geherintroduceerd door Koning Willem I ten behoeve van zijn zoon Prins Frederik. De titel bleef enige tijd verbonden aan het koninklijk huis, maar werd in 1956 officieel afgeschaft. 
Etymologie.
De etymologische betekenis (vanuit het Frans) van het woord luitenant is 'plaatsvervanger'. In dit geval van de stadhouder die in de Republiek de titel van admiraal-generaal droeg en voorzitter was van de admiraliteitscolleges. Echter in de praktijk was de luitenant-admiraal de bevelhebber van de vloot. Dat de etymologie (vanuit het Duits) van stadhouder ook plaatsvervanger is, blijft hier buiten beschouwing. 
De term luitenant vond in de 16e eeuw ook ingang bij het landleger. In 1575 was Filips van Hohenlohe-Neuenstein de eerste luitenant-generaal ter velde onder Willem van Oranje. Nederland speelde als zeemacht ook taalkundig een voortrekkersrol. Net als andere Nederlandse marine-uitvindingen zoals het vuren en zeilen in linie, het opereren in drie afzonderlijke eskaders en het aanstellen van mariniers, werd ook de aanduiding van de rang luitenant, door bijna alle landen gekopieerd voor zeestrijd- en landstrijdkrachten. Rangen zoals luitenant-generaal en luitenant-kolonel kennen we (inter)nationaal nog altijd. De oorspronkelijk betekenis van het begrip luitenant is verloren gegaan.
Enigszins strijdig met deze etymologische verklaring is, dat de "plaatsvervangend" (driesterren) admiraal in de meeste marines, net zoals bij de Koninklijke Marine, de rang van viceadmiraal draagt ("vice-admiral", "vice-amiral" of "Vizeadmiral" draagt. Alleen in Nederland bestaat de rang van luitenant-admiraal. Vrijwel alle andere zeemachten gebruiken voor de viersterren opperbevelhebber de rang admiraal-admiral-amiral, een term waarvan Nederland dus om historische en anekdotische redenen afscheid heeft genomen. 

</doc>
<doc id="27618" url="https://nl.wikipedia.org/wiki?curid=27618" title="Admiraliteit">
Admiraliteit

De Admiraliteit was in de Lage Landen vanaf de veertiende eeuw tot 1795 de organisatie over de oorlogsvloot of zeemacht (marine), zowel voor de bestuurlijke, organisatorische als juridische taken die hieruit voortvloeiden. In een afgeleide betekenis werd de term ook gebruikt als aanduiding voor de colleges die met deze taken waren belast.
In 1795 werd in Nederland en België de benaming Admiraliteit vervangen door marine, in andere landen bleef de term langer in gebruik. In Nederland keerde het begrip in 1945 terug in de naam Admiraliteitsraad, een bestuursorgaan van de Koninklijke Marine.
Oorspronkelijk komt admiraliteit van het begrip admiraal, de leider van een oorlogsvloot. Vanaf het moment dat het beheer en de leiding over een oorlogsvloot aan een bestuursorgaan wordt opgedragen, wordt gesproken over admiraliteit.
Admiraliteit van de Habsburgse Nederlanden.
In een poging om tot een centraal beleid ten aanzien van een marine-organisatie te komen in de Bourgondische Nederlanden werd de Admiraliteit van Veere opgericht naar aanleiding van de Ordonnantie op de Admiraliteit die werd uitgevaardigd op 8 januari 1488. De Vice-Admiraliteit van Vlaanderen in Duinkerke was ondergeschikt aan de Admiraliteit van Veere. In 1560 liet admiraal Filips van Montmorency, graaf van Horn, de admiraliteit echter verplaatsen naar Gent en in 1561 werd ook de Habsburgse oorlogsvloot in Veere verkocht.
Admiraliteiten in de Republiek.
De admiraliteiten in Republiek der Zeven Verenigde Nederlanden danken hun oorsprong aan de Instructie voor de Admiraliteiten, vastgelegd door de Staten-Generaal op 13 augustus 1597.
Binnen enkele jaren werden zo vijf verschillende admiraliteitscolleges gevestigd:
Daarnaast was er nog een admiraliteitsraad in Vlissingen.
Hoewel de admiraliteiten generaliteitsorganen waren (ze waren direct verantwoording schuldig aan de Staten-Generaal) was de invloed van de gewesten bijzonder groot. In de praktijk maakte de admiraliteit van Amsterdam de dienst uit, omdat dat college het merendeel van de activiteiten voor zijn rekening nam. Reden ook waarom de gezamenlijke vergaderingen van de raden in Den Haag weinig vruchtbaar waren.
Bevoegdheden.
Tot de taken van de admiraliteiten behoorden het het bouwen, onderhouden en uitrusten van de oorlogsschepen. Zij waren gerechtigd in- en uitvoerrechten te innen en zij traden op als rechter bij geschillen en als prijsgerecht. De colleges benoemden zelfstandig de lagere officieren. Vlagofficieren en kapiteins werden aangesteld door de Staten-Generaal, op voordracht van de admiraliteit.
Bestuur.
Het bestuur lag in handen van de heren raden ter admiraliteit. Het college werd voorgezeten door de stadhouder in zijn functie van admiraal-generaal. In de praktijk en met name tijdens de stadhouderloze tijdperken werd het voorzitterschap waargenomen door een luitenant-admiraal. Deze werd bijgestaan door de advocaat-fiscaal en de secretaris.
Scheepsbouw.
Eerst werden de schepen gehuurd of gevorderd van rederijen. Later in de zeventiende eeuw werden in toenemende mate, vooral door toedoen van Johan de Witt, oorlogsschepen gebouwd voor permanente dienst. Hiervoor beschikten de admiraliteiten over werven, magazijnen en kantoren. Dit werd betaald uit de opbrengsten van de tolheffingen en bijdragen van de Staten-Generaal.
Bevel van de vloot.
Bij grote militaire operaties ter zee werd uit de luitenant-admiraals een gezamenlijke bevelvoerder aangewezen, een chef of "opperhooft van s'lands vloot". Bevelhebbers van de vloot waren meestal afkomstig uit Holland, omdat Holland binnen de Republiek het machtigst was. Maar in augustus 1665 werd de Zeeuw Michiel de Ruyter tot chef van de gezamenlijke vloot benoemd. Michiel de Ruyter was daarvoor viceadmiraal van de admiraliteit van Amsterdam. De door Johan de Witt doorgedrukte benoeming was omstreden en leidde tot jaloezie onder de verschillende bevelhebbers, vooral bij Cornelis Tromp. Waarschijnlijk leidden dezelfde sentimenten ertoe dat de Zeeuw Johan Evertsen in 1654 geen bevelhebber werd, hoewel dat ook iets te maken had met het feit dat hij sterk Oranjegezind was.
Vlootvoogd.
Hoewel het begrip vlootvoogd in veel boeken gebruikt wordt, is dit geen officiële rang of titel. Het was de benaming in de volksmond die gegeven werd aan bevelvoerders van een zeevloot of een deel daarvan, dit kon zijn: admiraal, luitenant-admiraal, viceadmiraal en schout-bij-nacht.
Einde der admiraliteiten in 1795.
Eerdere pogingen om de organisatie te centraliseren waren gedoemd te mislukken. Pas na de Bataafse Revolutie met hulp van Franse troepen en de vlucht van stadhouder Willem V naar Engeland kon er veel veranderen. Er kwam één centraal Comité van Zeevaartzaken in Den Haag. Na de Franse periode rond 1815 werd dit het ministerie van Marine.

</doc>
<doc id="27621" url="https://nl.wikipedia.org/wiki?curid=27621" title="Zwam">
Zwam



</doc>
<doc id="27622" url="https://nl.wikipedia.org/wiki?curid=27622" title="Professor Barabas">
Professor Barabas

Professor Barabas is een van de vaste personages uit de stripreeks "Suske en Wiske". Hij debuteerde in het eerste officiële "Suske en Wiske"-album, Op het "eiland Amoras" (1945), waarin hij met Wiske en tante Sidonia meereist naar het fictieve eiland Amoras.
Professor Barabas heeft ook een belangrijke rol in de spin-offreeksen "Jerom", "Amoras" en "De Kronieken van Amoras". Ook in "Verblind", het derde verhaal van "J.ROM - Force of Gold", speelt professor Barabas een rol.
Biografie en achtergronden.
Professor Barabas is een vrij oude professor die een groot laboratorium bezit. Hij draagt een witte laboratoriumjas, een bril en een grijze (in de latere verhalen witte) kabouterbaard. In de oorspronkelijke versie was hij veel dikker, zenuwachtiger en bovendien erg verstrooid. De professor was toen ook een stotteraar, maar dit ongemak is in de latere verhalen verdwenen. Hij kreeg in de verhalen al gauw de rol van uitvinder die met zijn ontdekkingen verschillende avonturen in gang zet.
Naam.
Barabas' naam is gebaseerd op de Bijbelse figuur Barabbas, de man die door het volk van Judea de vrijheid kreeg toegewezen ten nadele van Jezus Christus. Waarom hij uitgerekend die naam kreeg is niet duidelijk. In het album "De dulle griet" vraagt de Dulle Griet hem overigens ook of hij "toch niet dé Barabas is?"
Barabas' voornaam is niet bekend.
Voorloper.
In het eerste onofficiële Suske en Wiske-album, "Rikki en Wiske in Chocowakije" (pas later alsnog opgenomen in de rode reeks), speelt ingenieur Wargaren de rol van verstrooide professor. Het enige wat Wargaren fysiek met Barabas gemeen heeft is zijn witte jas en kale hoofd.
Professor Barabas blijkt ingenieur Wargaren te kennen, in "De naamloze 9" (2021) werken ze samen om de wereld te redden. Ingenieur Wargaren zwaait het schip uit in "De drijvende dokters" (2021).
Oorsprong.
Na zijn eerste toevallige ontmoeting met tante Sidonia en Wiske blijft professor Barabas, anders dan ingenieur Wargaren, een trouwe huisvriend. Professor Barabas heeft net als de andere hoofdpersonages een hart van goud. Barabas kan echter ook erg opvliegend worden als de andere figuren zonder zijn toestemming zijn uitvindingen gebruiken. Hij houdt echter ook erg van grapjes, vaak laat hij zijn vrienden schrikken en rolt soms over de grond van het lachen.
Carrière.
Zijn carrière lijkt in de beginjaren nogal in het slop te zitten. Aan het einde van het verhaal "De sprietatoom" (1946) vernietigt Barabas al zijn uitvindingen om te voorkomen dat men er misbruik van zal maken en besluit hij dichter te worden. In "Het zingende nijlpaard" (1950) is hij zelfs zo aan lager wal geraakt dat hij zijn uitvindingen aan de deur tracht te verkopen.
Barabas komt bijna om het leven in "De gouden cirkel" (1960), waar hij radioactief besmet raakt. Professor Barabas gaat in de loop der tijd steeds meer beseffen dat zijn werk gevaarlijk kan zijn; Krimson en vele andere geheimzinnige organisaties azen op zijn kennis. Zijn huis is dan ook goed beveiligd. De professor werkt soms samen met professor Rosarius.
Langzamerhand krijgt professor Barabas meer geluk in zijn uitvindingen. Het wordt ook steeds duidelijker dat hij zijn uitvindingen niet wil laten gebruiken voor oorlogsdoeleinden. Hij wil de mensheid overal ter wereld helpen en is tegen ethisch onverantwoorde experimenten (zoals in "Amber" uit 1998). In "De glanzende gletsjer" (1986) wordt hij tot uitvinder van het jaar verkozen.
Af en toe verbouwt professor Barabas zijn huis om een nieuwe uitvinding plaats te geven.
In "Het verloren verleden" raakt professor Barabas al zijn kennis kwijt, door toedoen van een eigen uitvinding. Zijn brein functioneert op het niveau van een peuter. Meerdere personen willen de kennis van de professor om er zelf beter van te worden. In de naamloze 9 is er een pil om een babybrein te krijgen, zodat kennis niet misbruikt kan worden voor oorlogsdoeleinden. Professor Barabas blijkt een geheim lid van de naamloze 9 te zijn.
Familie.
Over Barabas' familie is niet heel veel bekend, maar in de loop der jaren is er toch een zeker beeld van de professors voorouders ontstaan. Hij leeft zelf alleen en lijkt getrouwd met de wetenschap, het lijkt alsof zijn enige vrienden de bekende hoofdpersonages zijn. Toch houdt hij nauw contact met wetenschappers over de hele wereld verspreid, en natuurlijk ziet hij af en toe zijn oude studiegenoten. 
Zijn vader duikt op in "De 7 schaken" (1995), een album dat zich in de jaren 20 tijdens Willy Vandersteen's jeugd in Antwerpen afspeelt. Hij blijkt een voornaam heer die met een Frans accent spreekt en Barabas tot studeren dwingt.
In het album "De hellegathonden" (1986) vertelt professor Barabas dat zijn overgrootvader in de 19e eeuw een schurk was, nadat de geest van deze man Lambik naar het verleden heeft ontvoerd. Overgrootvader Barabas heeft zich altijd beziggehouden met het occulte, maar ziet door Suske en Wiske in dat hij niet goed bezig is.
In "De kwakende queen" (2011) wordt bekend dat Geronimous Jabbertalk, een andere voorvader van de professor, zich juist bezighield met de wetenschap. Jabbertalk verhuist in 1887 vanuit Londen naar Brussel en neemt de naam "Barabas" aan.
Alhoewel er geen familieband is tussen professor Barabas en Suske en Wiske (alleen tante Sidonia is de echte tante van Wiske, onduidelijk blijft waar de ouders van Wiske zijn gebleven), speelt hij samen met Jerom en Lambik een grote rol in de opvoeding van de kinderen. Hij vindt vaak, net als de andere mannen, dat tante Sidonia (met haar vele boeken met volksverhalen op zolder), de kinderen te vrij laat in de opvoeding.
In "De fluitende Olifant" (2021) wordt bekend dat de over-overgrootmoeder van professor Barabas de machiniste was tijdens de eerste Belgische treinrit.
Het uiterlijk en karakter.
Professor Barabas ziet er ook uit als een standaard geleerde, vaak peinzend over een uitvinding. Hij draagt een bril en grijze (in de latere verhalen witte) kabouterbaard en is dan ook zeer wijs. Maar anders dan Jerom, met witte kabouterbaard, moet de professor zijn krachten uit de door hem ontworpen apparaten halen, af en toe worden zelfs de uitvindingen van professor Barabas aangesloten op Jerom, om ze van (extra) energie te voorzien. Professor Barabas draagt binnen altijd een witte jas.
De oudere Barabas is soms verward en vergeetachtig. Soms concentreert hij zich zo op één bepaald onderwerp dat hij daardoor het hele plaatje uit het oog verliest. Professor Barabas en Jerom botsen vaak, Jerom is het lang niet altijd eens met de drang naar wetenschappelijk onderzoek. Jerom heeft veel overeenkomsten met een kabouter, die de aarde en natuur wil beschermen, terwijl professor Barabas gezien kan worden als een moderne tovenaar (zijn overgrootvader was al alchemist) die de oorsprong van het heelal wil begrijpen.
Alhoewel professor Barabas erg nieuwsgierig is, gaat hij toch niet over lijken voor wetenschappelijk onderzoek. Ook als zijn vrienden een uitvinding alleen voor de lol willen gebruiken, stemt hij hier niet in toe. Hij sluit zijn laboratorium dan ook goed af als hij naar een congres gaat, een tijdje met vakantie gaat naar tropische oorden of voor onderzoek bijvoorbeeld een poolkap bezoekt. Toch weten de vrienden en ook schurken vaak binnen te komen.
Professor Barabas werkt vaak in het geheim voor de overheid of andere organisaties, vaak deelt hij deze informatie pas laat en is hij al erg in de problemen gekomen. Meer dan eens wordt hij ontvoerd, maar vertrouwt op zijn vrienden die de gyronef of ander apparaat vaak toch kunnen gebruiken in zijn afwezigheid. 
Alhoewel hij zich belangeloos inzet in het belang van de aarde vindt hij het prachtig als zijn werk wordt gewaardeerd en beloond met een wetenschappelijke prijs. Hij staat dan trots op het podium, vaak alleen, en zijn vrienden zitten klappend in de zaal. Alleen Lambik is soms een beetje jaloers.
Gedrag.
Hij vindt soms dat Suske en Wiske te veel kunnen spelen, Lambik ziet ook liever dat de kinderen hun tijd nuttig besteden en geld verdienen in plaats van hun tijd te verdoen. In zijn tijd was dat wel anders, de kinderen van tegenwoordig kennen alleen maar luxe en weten niet wat hard werken is. Alhoewel Sidonia van adellijke familie af stamt, heeft ze ervoor gekozen de zorg van Wiske op zich te nemen en in eenvoud te leven. Daarna nam ze nog Suske op in haar gezinnetje. Professor Barabas vindt het dan ook wel een beetje Sidonia's eigen schuld dat ze soms de touwtjes aan elkaar moet knopen en vaak eten haalt uit haar eigen volkstuintje. 
Professor Barabas komt zelf uit een zeer welgestelde familie. Hij snapt totaal niks van de emotionele uitbarstingen van tante Sidonia, zowel zenuwinzinkingen, verdriet, verliefdheid en puur geluk zijn hem onbekend. Professor Barabas is een man van de rede, alles kan volgens hem met het verstand worden opgelost. 
Maar ooit in een ver verleden had hij ook erg machtige gevoelens, toen hij verliefd was op het kleermaakstertje die hij op magische wijze ontmoette. Ze werd echter in een paspop betoverd en haar huisje is spoorloos verdwenen in de duinen. De professor heeft de herinneringen aan het mooie meisje dan ook compleet verdrongen, maar dat herinneringen soms niet te onderdrukken zijn blijkt in "Beminde Barabas".
Het komt dan ook door de wil en dwingende hand van zijn vader dat de jonge Barabas zijn loopbaan als student begon, dit leren we in "De 7 schaken" waar hij op sprookjesachtige wijze weer kind is geworden en samen met de andere hoofdrolspelers uit Suske en Wiske (en samen met de jonge Willy Vandersteen) avonturen beleeft. 
Het zal jaren duren, voordat professor Barabas weer in contact komt met zijn gevoel en weigert nog langer uitvindingen te doen die ingezet worden voor vernietiging of enkel om er zelf beter van te worden. Maar zijn drang naar onderzoek blijft onverminderd, hij blijft een echte wetenschapper, als er een vraag is dan is er ook een oplossing. Hij blijft zoeken tot hij het snapt, niks kan hem tegenhouden alhoewel dat soms wel wordt geprobeerd.
In "Barabas de Balorige" (2013) wordt de professor erg teleurgesteld in de mensheid als een man op leeftijd onsterfelijk wil worden en de professor een virus laat maken dat de mensen weer jeugdig moet maken. Het virus is gevaarlijk en wordt gestolen. De professor vernietigt al zijn uitvindingen en reist zelf naar het verre verleden. Hij wil één zijn met de natuur en leven in een tijd waar de wetenschap nog geen rol speelde. Al snel beseft de professor dat dit niet zo simpel is als hij had gedacht en hij besluit de gevolgen van zijn uitvindingen weer goed te maken.
Onderzoek.
Alhoewel hij aanvankelijk vaak sceptisch is, en moet lachen om de vele fabels, is hij tegenwoordig toch geïnteresseerd in voorwerpen of gebouwen uit de vele mythologieën, verspreid over de hele wereld. Zijn uitvindingen zijn tegenwoordig dan ook meer bedoeld om dit onderzoek makkelijker te maken. Af en toe wordt hij weleens voorgelogen en zijn kennis wordt dan misbruikt.
Door proefjes, maar ook in geschiedenisboeken of door archeologisch onderzoek, in de natuur (bijvoorbeeld met de klankentapper) en in de ruimte (met raketten, telescopen, computerprogramma's) zoekt hij naar antwoorden. Veel dingen is hij al te weten gekomen, heeft hij herontdekt en opgegraven. Met zijn teletijdmachine laat hij zijn vrienden door tijd en ruimte reizen, zelf blijft hij (veilig) achter het bedieningspaneel en het beeldscherm om alles in de gaten te houden en in te kunnen grijpen als iets mis dreigt te gaan. Hij heeft ook een eigen sterrenwacht. Deze komt van pas als hij vermoedt dat de aarde vanuit de ruimte wordt aangevallen of als hij signalen krijgt die vanuit de ruimte komen. Hij kan dan hiermee de ruimteschepen opsporen die de aarde aanvallen of de signalen uitzenden, zodat de vrienden dan meteen de ruimte in kunnen gaan om de aanval te verijdelen. 
Professor Barabas heeft in de afgelopen jaren het nut van internet ook ingezien en gebruikt de computer, net als Suske en Wiske, vaak. Daarin is hij niet een oude man, Lambik en tante Sidonia zijn meestal erg onhandig als ze het nieuwe apparaat proberen te bedienen. Professor Barabas is minder ouderwets dan Lambik en tante Sidonia, de computer heeft langzamerhand zelfs zijn oude onderzoeksmethoden verdrongen. 
Het duurt soms een tijdje voordat professor Barabas de "nutteloze" rages van de jeugd begrijpt, maar hij blijft leergierig en staat toch open voor nieuwe stromingen. Anders dan Lambik, laat hij zich na een mislukking niet uit het veld slaan (alhoewel ook hij in zijn trots is gekrenkt). Hij wordt er vaak juist gedrevener door de juiste oplossing te vinden.
Professor Barabas staat voor de wetenschap, elke wetenschapper heeft zo zijn eigen specialisme. Professor Barabas is ook een beetje verward, in de beginjaren was hij een stotteraar. Soms herhaalt de wetenschap zichzelf ook, door nieuwe inzichten komen echter soms andere theorieën tevoorschijn.
Gelukkig zijn er zijn vrienden die professor Barabas vaak een duwtje in de goede richting kunnen geven. Door de vriendschap met zijn vrienden, is professor Barabas een stuk zelfverzekerder geworden en herhaalt hij zichzelf (en zijn eigen fouten) nu niet meer zo vaak.
Vertalingen.
Enkele Suske en Wiske-albums zijn ook verschenen in andere landen en in deze vertalingen heeft professor Barabas een andere naam:
Professor Barabas heet in de volgende vertalingen gewoon professor Barabas:
Uitvindingen.
In "Suske en Wiske".
Barabas heeft een hele reeks uitvindingen op zijn naam staan die het Suske, Wiske, Lambik, tante Sidonia en Jerom veel makkelijker maken hun avonturen tot een goed einde te brengen:
Ook in de stripreeks met Jerom in de hoofdrol komen uitvindingen van professor Barabas voor. Een van de bekendste voorbeelden is de tijmtrotter, een voertuig waarmee door de tijd en de ruimte kan worden gereisd. Jerom maakt hier enkele malen gebruik van in de verhalen uit tweede reeks: "De wonderbare reizen van Jerom". Professor Barabas geeft de tijmtrotter aan Jerom cadeau in het eerste verhaal uit de tweede reeks: "De tijmtrotter".
De "kronieken van Amoras".
In het verhaal "De zaak Krimson" wordt meer bekend over de geschiedenis van de personages. Professor Barabas wil achterhalen waarom Krimson slecht geworden is (om met deze kennis het proces te kunnen omkeren). Hij ontdekt door het weergeven van het geheugen van Lambik dat Lambik en Krimson elkaar al hebben leren kennen voor de gebeurtenissen in "Het rijmende paard". Krimson is een dokter en heeft autopech, hij komt per toeval in hetzelfde hotel als Lambik terecht. Beide mannen strijden om de aandacht van de mooie Léonie. 
Professor Barabas flitst zichzelf naar Piscine-les-Bains om meer te weten te komen van deze geschiedenis. Krimson wordt door toedoen van de professor neergeschoten en Barabas neemt Krimson dan mee naar de toekomst om zijn leven te redden. De uitgevoerde operatie is gevaarlijk voor mensen met schizofrenie. Professor Barabas had al gemerkt dat Krimson aan epilepsie leed en beseft dat deze twee aandoeningen vaak samengaan. Zoals gevreesd merkt professor Barabas al snel dat het karakter van Krimson verandert. Krimson besluit de grootste crimineel op aarde te worden en professor Barabas brengt hem terug naar het verleden, beseffend dat hijzelf een grote rol heeft gespeeld in het slecht worden van Krimson. 
Niemand weet dat professor Waref Azmeh, een expert in kunstmatige intelligentie, naast de levensreddende handelingen ook wat anders heeft gedaan tijdens de operatie; Krimson zal voortaan marionet zijn van de Academie.
In het 10e verhaal van "De kronieken van Amoras", "De zaak Sus Antigoon #2", blijkt dat professor Barabas voor de ijzeren schelvis een soortgelijke uitvinding had gemaakt: de stalen bonito. Hiermee wilde de professor onderzoek doen naar andere dimensies. Het voertuig had zelfs een kernreactor aan boord, zodat de professor in alle gevallen zelfvoorzienend zou zijn. Hij zit er erg mee dat hij - na het onderzoek naar de twee verschillende geschiedenissen van het schip waarmee Sus Antigoon op Amoras belandde - zeker weet dat er meerdere dimensies naast elkaar bestaan en denkt terug aan het moment dat hij tante Sidonia en Wiske leerde kennen op het strand. Hij kan niet praten over zijn ontdekking, want zijn vrienden zouden er veel leed door gaan ervaren. Wiske zou iets belangrijks kunnen ontdekken over haar broer Rikki, die ze tijdens de treinreis naar het strand uit het oog verloor.

</doc>
<doc id="27623" url="https://nl.wikipedia.org/wiki?curid=27623" title="Mayflower (schip, 1609)">
Mayflower (schip, 1609)

De Mayflower was een schip waarin een aantal Engelse kolonisten naar Amerika voer om daar een nieuw leven, vrij van religieuze vervolging, te beginnen. Het schip werd gebouwd op een scheepswerf die toebehoorde aan de legendarische familie Darley. De kapitein was Christopher Jones uit Harwich. Het schip vertrok op 16 september 1620 uit Plymouth en had 102 kolonisten aan boord, voor een deel leden van een kolonie die een aantal jaren in Leiden had gewoond.
De mensen die op de "Mayflower" arriveerden staan in de Verenigde Staten bekend als de Pilgrim Fathers. De Pilgrim Fathers waren een groep 'dissenters', religieus andersdenkenden die ervan overtuigd waren dat de bestaande Anglicaanse Kerk niet meer verzoend kon worden met hun geloof. Ze kwamen in conflict met de Engelse autoriteiten en vluchtten in 1609 vanuit hun huizen in Scrooby (Yorkshire) naar Leiden in Nederland. Toen ze hoorden dat de Virginia Company voordelen gaf aan reizen in groepen dienden ze hun aanvraag in voor een vergunning (patent). Ze vernamen echter dat Virginia een Anglicaanse nederzetting was en besloten in plaats daarvan de hulp van de Londense handelaar Thomas Weston te aanvaarden toen die aanbood hun reis te financieren. Ze dienden een aanvraag in voor een vergunning naar New England.
In juli 1620 werd een naamloze vennootschap opgericht van handelaars en Pilgrims. Hun overeenkomst hield in dat de Pilgrims het land zouden bebouwen, huizen zouden bouwen, en vissen, en dat gedurende zeven jaren. Na deze periode zou de winst van de onderneming gedeeld worden tussen de twee partijen. Op dat ogenblik beschikten ze alleen over een patent van de "Virginia Company", maar ze besloten ondanks de wettelijke onzekerheid te vertrekken. Oorspronkelijk zouden de Pilgrims op twee zeilschepen reizen, de "Mayflower" en de "Speedwell", maar de "Speedwell" was lek en kon niet mee uitvaren.
Na een reis van twee maanden, waarin een opvarende stierf en een baby werd geboren, die de naam Oceanus Hopkins kreeg, kwamen de Pilgrims aan in de Nieuwe Wereld. Ze stichtten daar de Plymouth Colony, een kolonie op religieuze basis, en hingen een sobere levensstijl aan. Veel inwoners van de VS zijn er erg trots op als ze een voorouder kunnen aanwijzen die nog met de "Mayflower" naar Amerika gekomen is.
Op 5 april 1621 begon de "Mayflower" aan de terugreis naar Groot-Brittannië. Het schip was volgeladen met beverhuiden, maar werd op zee overvallen door Franse kapers en leeggeroofd.
Wampanoag.
De American Indian stam van de Wampanoag's was hier - naar eigen zeggen - al duizenden jaren gevestigd toen de kolonisten van de Mayflower voet aan wal zetten en hun nederzetting Plymouth stichtten. Zij spraken het Wampanoag . Zij hielpen de kolonisten te overleven die eerste tijd, maar toen deze groep groeide in aantal, eiste zij meer land en ging al spoedig domineren. Het kwam tot wapengeweld. Leden van de stam leven nog in de regio en verspreid over de VS en zij proberen hun tradities herstellen en te beleven en door te geven aan hun kinderen. De federale overheid erkent de stam inmiddels als gesprekspartner en het museum laat nu de twee kanten van de geschiedenis zien.

</doc>
<doc id="27624" url="https://nl.wikipedia.org/wiki?curid=27624" title="Blauwe reeks">
Blauwe reeks

De Blauwe Reeks is een reeks van in totaal acht Suske en Wiske-verhalen die Willy Vandersteen in de periode 1950-1959 speciaal voor het stripweekblad "Kuifje" maakte. De acht verhalen worden tot de beste uit de stripreeks gerekend.
Achtergrond.
In 1948 werd Vandersteen door Hergé − de bedenker en schrijver van onder meer Kuifje − gevraagd om de verhalen van Suske en Wiske ook in het weekblad "Kuifje" te publiceren. De Nederlandstalige editie van dit blad verkocht namelijk niet zo goed als de Franstalige, en daarom wilde Hergé de populairste Vlaamse striptekenaar aannemen. Vandersteen moest zijn tekenstijl echter wel vrij grondig aanpassen en ook wat realistischer plots bedenken. De betreffende verhalen werden na publicatie in het stripblad uitgegeven in de zogeheten blauwe reeks, ter onderscheiding van de rode reeks.
Vandersteen zou acht Suske en Wiske-verhalen tekenen voor het blad. Daarna kreeg hij onenigheid met Hergé, waarop hij stopte met het werken aan verhalen voor "Kuifje" (zie verder #Einde van de serie).
De verhalen uit de blauwe reeks werden in eerste instantie geheel los van de reguliere rode reeks met een blauwe omslag uitgegeven, vandaar de benaming. Later zijn ze in aangepaste vorm alsnog opgenomen in de Vierkleurenreeks (de voortzetting van de rode reeks). In de periode 1993-1999 zijn ze in hun oorspronkelijke vorm opnieuw uitgebracht in de reeks Suske en Wiske Klassiek. In 2020 verschenen de albums uit deze reeks in twee integrale edities.
Belangrijke verschillen met de reguliere Suske en Wiske-verhalen.
Minder hoofdpersonages.
Hergé verlangde van Vandersteen dat de Suske en Wiske-verhalen die in "Kuifje" zouden verschijnen, minder volks waren dan de verhalen die in de kranten "De Standaard" en "Het Nieuwsblad" verschenen. Dit betekende onder meer dat drie van de vaste hoofdpersonages − tante Sidonia, professor Barabas en Jerom − niet in deze verhalen aanwezig mochten zijn. In verhalen bedoeld voor "Kuifje" was namelijk geen plaats voor al te absurde figuren. De verhalen mochten daarnaast niet te surrealistisch zijn, dus was er ook voor professor Barabas en diens teletijdmachine geen plaats. Schanulleke komt nog wel voor in het eerste verhaal "Het Spaanse spook", maar verdwijnt hierna zonder aanwijsbare reden.
Metamorfose van de overige hoofdpersonages.
Suske en Wiske ogen in de blauwe reeks-verhalen wat volwassener en anatomisch volmaakter dan in de rode reeks. Wiske krijgt in het eerste verhaal krulletjes als gevolg van een betovering door de heks Alwina. Haar karakteristieke staartje met rode strik dat ze in de andere verhalen steil boven op haar hoofd draagt, werd vervangen door een knotje.
Lambik werd een stuk intelligenter. Hij bleef weliswaar geregeld voor lachwekkende situaties zorgen, maar werd toch over het geheel genomen minder dom. Ook verloor hij wat van zijn onhandigheid en blijkt hij over allerlei onverwachte talenten te beschikken. Zo blijkt hij in deze verhalen soms opeens een begenadigd schermer ("De Tartaarse helm"), chirurgijn ("Het gouden paard"), ufo-jager ("De gezanten van Mars") of duiker ("De bronzen sleutel") te zijn. Verder kreeg Lambik in de blauwe reeks vooral een anatomisch veel correcter en heldhaftiger uiterlijk. Over het algemeen was hij hier vooral de held en eigenlijk meer de hoofdpersoon dan Suske en Wiske.
Verder zijn de drie hoofdpersonen ontdaan van hun volkse achtergrond. Hun levenswijze is zelfs uitgesproken elitair: ze bewonen een villa aan de Côte d'Azur en hebben hobby's als schermen en tennissen. Suske en Wiske wonen in deze reeks ook niet bij tante Sidonia maar bij Lambik.
Manieren van tijdreizen.
Hoewel de teletijdmachine al in het eerste Suske en Wiske-album, Op het eiland Amoras, wordt voorgesteld, kan deze aanvankelijk niet gebruikt worden om door de tijd te reizen. In de verhalen uit de blauwe reeks komt deze uitvinding niet voor, maar vormt tijdreizen anderzijds juist een zeer belangrijk thema in deze verhalen. Suske, Wiske en Lambik worden dan ook op verscheidene manieren, zoals ook het geval was in de oudste verhalen uit de rode reeks, naar het verleden gestuurd. In "De Tartaarse helm" en "De schat van Beersel" gebeurt dit bijvoorbeeld door middel van hypnose, en in "Het Spaanse spook" door middel van magie. Anderzijds zijn "Het geheim van de gladiatoren" en "Het gouden paard" vanaf het begin simpelweg in een historisch tijdperk gesitueerd, zonder dat ergens in het verhaal duidelijk wordt hoe de hoofdfiguren in deze tijd zijn beland.
Uitgaven.
Heruitgave in de Vierkleurenreeks.
De acht voltooide verhalen uit de blauwe reeks zijn in de periode 1969-1974 in de Vierkleurenreeks opgenomen; hiervoor werd de gewijzigde tekenstijl gedeeltelijk aan de rode reeks aangepast. Omdat de verhalen uit de blauwe reeks over het algemeen langer waren dan de reguliere Suske en Wiske-verhalen, werden de verhalen − met uitzondering van "Het Spaanse spook" − ingekort opgenomen in de Vierkleurenreeks, waarin elk verhaal standaard 58 pagina's telde. Hiervoor werden noodgedwongen de verhaallijnen soms licht aangepast. Op sommige plekken is duidelijk te merken dat er soms hele pagina's zijn weggevallen, doordat bepaalde scènes onlogisch verlopen of er wordt verwezen naar zaken of gebeurtenissen die duidelijk in het verhaal horen, maar hier nergens te zien zijn.
Bibliofiele heruitgave.
In 1983 en 1984 werden 6 van de 7 albums die in de blauwe reeks waren verschenen bibliofiel heruitgeven.
Heruitgave in "Suske en Wiske Klassiek".
In de periode 1993-1999 zijn de verhalen die oorspronkelijk in de blauwe reeks waren verschenen alsook "Het gouden paard", in hun integrale versie alsnog opgenomen in Suske en Wiske Klassiek. De uitgaven uit de reeks Suske en Wiske Klassiek werden in 2010 opnieuw uitgebracht in een bundeling genaamd "De meesterwerken van Willy Vandersteen", uitgegeven voor een actie van Het Laatste Nieuws.
Heruitgave in "Suske en Wiske Classics".
In de periode 2017-2019 zijn de verhalen opgenomen in de reeks Suske en Wiske Classics. Enkele verhalen werden in de ingekorte versie uit de rode reeks opgenomen, terwijl andere in hun integrale versie werden opgenomen.
Heruitgaves in 2020.
In 2020 werden de acht verhalen die in "Kuifje" verschenen tweemaal heruitgeven. Een eerste heruitgave omvatte twee bundelingen van telkens vier verhalen met achtergrondinformatie genaamd "Blauwe reeks integraal". Later tijdens hetzelfde jaar werden de acht verhalen nogmaals heruitgegeven als een reeks albums voor een actie voor het weekblad Humo. Ze werd uitgegeven met een vernieuwde harde kaft en een herziene inkleuring.
Einde van de serie.
In 1959 hield de samenwerking tussen Vandersteen en Hergé op. Het laatste verhaal dat nog op stapel stond voor de blauwe reeks, "De sonometer", is er daardoor nooit gekomen. Van dit verhaal resten enkel een paar schetsen. In 2020 maakt Dirk Stallaert op vraag van Standaard uitgeverij een eigen versie van een volledig verhaal voor deze titel af ter ere van de 75e verjaardag van Suske en Wiske.
Dat Vandersteen stopte met het maken van verhalen voor "Kuifje" had meerdere redenen. Vandersteen en Hergé hadden inmiddels onenigheid, en Vandersteen was zelf wat uitgekeken geraakt op de Suske en Wiske-verhalen die hij voor Hergé moest maken. Verder was hij nu druk bezig met het opstarten van nieuwe succesvolle series, waaronder "Bessy", "'t Prinske" en "Jerom". Inkter Karel Boumans had inmiddels ook zijn medewerking aan Studio Vandersteen opgezegd, wat een forse aderlating betekende. Mogelijk heeft ook nog meegespeeld dat de Suske en Wiske-verhalen inmiddels bij het grote publiek zó populair waren, dat Hergé zich hierdoor zelf achtergesteld begon te voelen.

</doc>
<doc id="27625" url="https://nl.wikipedia.org/wiki?curid=27625" title="Pilgrim Fathers">
Pilgrim Fathers

De Pilgrim Fathers of Pilgrims (Engels voor "pelgrims") waren een groep Engelse puriteinen die hun land verlieten onder druk van koning Jacobus I van Engeland. Een groot deel van deze calvinistisch georiënteerde vluchtelingen nam de wijk naar Leiden in Nederland. Een aantal van hen voer in het begin van de 17e eeuw van Europa naar Amerika om daar in vrijheid een nieuw bestaan op te bouwen.
Hun invloed is nu nog groot. Ze zijn niet te verwarren met de "Founding Fathers" van de Verenigde Staten, maar wel hun voorgangers. Van hen stammen zeven presidenten van de VS af: Grant, Coolidge, Taylor, F.D. Roosevelt, George H.W. Bush, George W. Bush en Barack Obama.
Aanleiding.
De groep zocht een woonplaats waar de leden hun religie vrij konden beoefenen en in staat waren volgens door hen zelf gestelde regels te leven. De groep had gebroken met de Engelse staatskerk omdat die volgens hen de reformatie niet ver genoeg had doorgezet. Voor het belijden van hun puriteinse idealen was niet veel ruimte in het Engeland van Jacobus I.
Verblijf in Nederland 1609 - 1620.
Onder leiding van de ouderling William Brewster en dominee Richard Clifton verlieten zij hun huis in Scrooby en voeren naar Amsterdam om aan de religieuze vervolging in Engeland te ontkomen. Daar voegden zij zich bij de Engelse vluchtelingen die al in Amsterdam woonden. Om niet betrokken te raken bij de twisten tussen deze vluchtelingen, besloten zij in 1609 naar Leiden te gaan, waartoe zij op 12 februari 1609 schriftelijke toestemming kregen. Gedurende elf jaar woonden ze in Leiden, waar de predikant John Robinson hun leider was. Zij bewoonden wevershuisjes achter de huidige Kloksteeg, waar nu het Jean Pesynhofje is gevestigd. Omdat ze de lokale, reeds bestaande, Engelstalige gemeenschap en hun Engelstalige dominee, Robert Dury, te vrijzinnig vonden, was er geen samenwerking met hen; naar alle waarschijnlijkheid werden de erediensten dan ook bij John Robinson aan huis gehouden.Een groot aantal van hen besloot in 1620 om naar de Nieuwe Wereld te trekken; hun economische situatie in Leiden was niet rooskleurig en bovendien vonden ze de Nederlandse samenleving veel te libertijns. Ze waren bang dat hun gemeenschap zou worden vermengd met andere en zo zou verwateren; een ontwikkeling die bij de gemeenschappen van de Franse en Vlaamse protestanten al gaande was.
Naar Amerika 1620.
Minder dan de helft van de gemeenschap voer vanuit Delfshaven naar Southampton in het schip "Speedwell", waar ze zich voegden bij een grotere groep separatisten. De twee groepen scheepten vervolgens samen in op de "Mayflower" en staken zo de Atlantische Oceaan over.
De "Mayflower" vertrok op 6 september 1620, met 102 emigranten aan boord, naar Noord-Virginia, waar ze een stuk land hadden toegezegd gekregen door een vriend van de familie Brewster, die bij de "London Company" werkte. Ze werden echter door stormen uit hun koers geblazen en arriveerden na 65 dagen op zee op het schiereiland Cape Cod, waar ze nabij het huidige Provincetown voor anker gingen.
Omdat het een aanzienlijke reis zou worden naar hun oorspronkelijke bestemming, kozen de Pelgrims er toen voor om hun plan te laten varen en ter plekke een gemeenschap te stichten. Ze hadden geen wettelijke basis om een kolonie te stichten en ondertekenden gezamenlijk een eigen verklaring, de "Mayflower Compact" (Mayflower-overeenkomst) waarin ze overeenkwamen om een gemeenschap met zelfbestuur op te richten.
Hoewel ze voedsel en zoet water aantroffen op Cape Cod, en zelfs contacten legden met plaatselijke bewoners, staken ze uiteindelijk de baai van Cod over, en vestigden wat de Plymouth Colony genoemd zou worden op het vasteland van Massachusetts. Om te overleven kregen ze hulp van het opperhoofd Massasoit, waarbij Squanto als tolk diende. De laatste overlevenden van de oorspronkelijke groep waren Mary Allerton en John Alden.
De Pelgrims worden meestal afgebeeld in zwarte en witte kleren. Dit kwam echter niet veel voor. Hoewel ze er wel naar streefden de zonde in hun gemeenschap uit te roeien, waren ze daarin niet zo extreem als ze wel worden voorgesteld. Ze dronken bijvoorbeeld wel alcohol (hoewel dronkenschap niet werd getolereerd), droegen vaak helder gekleurde kleren, en waren niet tegen seks, mits binnen het huwelijk.
Achterblijvers.
Niet alle Pelgrims gingen mee; velen bleven achter in Leiden, onder wie hun geestelijk leider, Rev. John Robinson. Hij werd begraven in de Pieterskerk; en met hem vele anderen. Een gedenksteen aan de kerk geeft hun namen weer.
De Pilgrim Fathers nu.
Rond de "Pilgrim Fathers" is in de VS een hele cultus ontstaan. Zo is er onder andere de "Mayflower Society", en er worden historische plaatsen in ere gehouden, zoals de "Plimouth Plantation". Ook de traditie van "Thanksgiving Day" zou teruggaan op een viering van de eerste oogst van de "Pilgrim Fathers" en zou geïnspireerd zijn op het 3 oktoberfeest dat de "Pilgrim Fathers" jaarlijks hadden meegemaakt in Leiden. In Virginia betwist men dat.
 Ook in Nederland is een veelheid aan gedenktekens voor hen opgericht, in hun woonplaats Leiden en in Delfshaven, omdat zij daar zijn ingescheept; in Leiden zijn zeven gedenktekens, waarvan drie in of aan de Pieterskerk. De verbondenheid tussen de Verenigde Staten, Leiden en de Pilgrim Fathers kwam bizar naar buiten op 27 april 2019. Het museum te Leiden had in zijn ijver een gestolen bijbel in zijn collectie, die terug moest naar Pittsburgh. Op 17 juli 1989 bracht de Amerikaanse president George H.W. Bush een bezoek aan Leiden, speciaal om zijn voorvaderlijke Pilgrim Fathers te eren.
Musea.
Musea gewijd aan de "Pilgrim Fathers" zijn:

</doc>
<doc id="27626" url="https://nl.wikipedia.org/wiki?curid=27626" title="Jan Pieter Heije">
Jan Pieter Heije

Jan Pieter Heije (Amsterdam, 1 maart 1809 – aldaar, 24 februari 1876) was een Nederlandse arts, die vooral bekend is geworden om zijn inzet voor dichtkunst en muziek. Liederen van zijn hand, zoals 'Daar zaten zeven kikkertjes' en het sinterklaaslied 'Zie de maan schijnt door de bomen', leven tot op de dag van vandaag voort.
Leven.
Jan Pieter Heije studeerde geneeskunde in zijn geboorteplaats Amsterdam. In 1832 promoveerde hij en vestigde zich als arts in Amsterdam. Hij trouwde op 14 november 1850 met Maria Margaretha van Voorst.
Heije had zitting in vele landelijke besturen en kon zich in die sleutelposities inzetten voor de culturele verheffing van Nederland. Van 1842 tot zijn dood in 1876 was hij lid van het hoofdbestuur van de Maatschappij tot Bevordering der Toonkunst. Het was vooral zijn verdienste dat de "Collectio operum musicorum Batavorum saeculorum" (een grote verzameling oude vocale muziek) in 1844-1859 door de Maatschappij werd gepubliceerd. Hij was ook hoofdbestuurslid van zowel de Maatschappij tot Bevordering der Geneeskunst als de Maatschappij tot Nut van 't Algemeen. In 1864 richtte hij de Koraalvereniging op, die al na een paar maanden veranderd werd in een algemene koorvereniging. In 1868 richtte hij de Vereniging voor Nederlandsche Muziekgeschiedenis op.
Heije als tekstdichter.
Heije schreef zelf ook vele liederen. Hij gaf onder meer 150 kinderliedjes uit en ruim 350 liedjes in de trant van volksliedjes (met nieuwe idealistische en vaderlandslievende thematieken).
Hij trachtte daarbij een brede laag van het volk te bereiken. Een aantal van zijn kinderliedjes is ook nu nog bekend. Voorbeelden hiervan zijn 'Er zaten zeven kikkertjes / Al in een boerensloot'; 'In 't groene dal, in 't stille dal'; 'Klein vogelijn op groenen tak'; 'Zie de maan schijnt door de bomen'; 'Een karretje op den zandweg reed'; en 'De Zilvervloot' (over Piet Hein). De liedjes zijn mede door de aansprekende muziek van de arts-musicus J.J. Viotta tot op de dag van vandaag bekend gebleven. Ook de vooraanstaande componist Johannes Verhulst heeft - met meer artistieke ambitie dan Viotta - veel gedichten van Heije getoonzet, waarbij zijn technisch veeleisende melodieën in spanning komen te staan met de eenvoudige teksten van Heije. Bij de toonzettingen van Viotta vormt de eenvoudige melodie meer een eenheid met de tekst.
Ook schreef hij veel teksten voor geestelijke liederen. Vooral heeft hij veel koralen op zijn naam staan. Koralen beschouwde hij als liederen van maximaal vier coupletten waarin één enkele hoofdgedachte of gemoedstoestand voorkomt. In het "Liedboek voor de Kerken" staat nu nog maar één lied van zijn hand: "Gezang 464 "Alle volken, looft de Here"". Hij trachtte met zijn liederen een brug te slaan tussen protestantse, rooms-katholieke en joodse kerkmuziek.
Locaties die herinneren aan Heije.
Zijn graf bevindt zich in het dorpje Abbenes, waar hij regelmatig bij vrienden verbleef. Het grafmonument werd gemaakt door Willem Molkenboer. In het dorp staat een boerderij met de naam "Heye's Vlaggenlied". Abbenes en Amsterdam (stadsdeel Oud West) kennen een Jan Pieter Heijestraat, maar ook in vele andere Nederlandse plaatsen zijn straten naar J.P. Heije vernoemd. Ook is er een school in Noord-Holland genaamd: dr. JP Heijeschool.
Spreuk.
Of uren
Dat ligt~'em aan... 't besteden.
Werken.
Doorwerking in de twintigste eeuw.
Een groot aantal liedteksten van zijn hand werd opgenomen in de liedbundel "Kun je nog zingen, zing dan mee" (1e druk in 1906). Door de populariteit en lange drukgeschiedenis van dit liedboek (41e druk in 1986) bleven dit decennialang in ruime kring bekende liedjes. Het gaat om onder meer de volgende liederen:

</doc>
<doc id="27627" url="https://nl.wikipedia.org/wiki?curid=27627" title="Kristallnacht">
Kristallnacht

De Kristallnacht (ook wel Nacht van het gebroken glas) was een door de nazi's georganiseerde actie (pogrom) gericht tegen het Joodse deel van de Duitse bevolking. De Kristallnacht vond plaats in de nacht van 9 op 10 november 1938. In heel Duitsland werden Joden en hun bezittingen aangevallen. Er werden 1400 synagogen in brand gestoken en gesloopt. Ongeveer 7500 winkels en bedrijven van Joden werden vernield. Ook Joodse huizen, scholen, begraafplaatsen en ziekenhuizen moesten het ontgelden. Het werd de brandweer verboden de branden te blussen. Volgens eerste verslagen werden tijdens de Kristallnacht 96 Joden op straat vermoord. Ook in Oostenrijk en Sudetenland werden Joden aangevallen en hun bezittingen vernield. Meer recente onderzoeken stellen het aantal echter op meer dan 400 Joden die tussen 7 en 13 november vermoord of tot zelfmoord gedreven werden. Voegt men hierbij het aantal doden in de concentratiekampen waar direct na 10 november ongeveer 30.000 Joodse jongere en gezonde mannen werden opgesloten, dan komt men bij een getal van meer dan 1400. Nazipropagandaminister Joseph Goebbels wordt gezien als het brein achter de Kristallnacht.
De naam "Kristallnacht" verwijst naar het vele glaswerk dat tijdens deze aanvallen werd vernield. Van Joodse zijde werd later bezwaar gemaakt tegen deze eufemistische benaming, gegeven de ernst van de gebeurtenissen. Sindsdien worden er in Duitsland ook andere namen gebruikt zoals "Reichspogromnacht" en "Novemberpogrome 1938".
Aanleiding.
Een paar maanden nadat Adolf Hitler aan de macht kwam in januari 1933, verschenen er borden in de straten van Duitsland met opschriften als 'Joden niet welkom' en 'Koop niet bij Joden'. Ook werden er vanaf dat moment wetten uitgevaardigd die het leven van de 600.000 Joden in Duitsland steeds moeilijker maakten. Zo mochten ze geen ambtelijke functies meer bekleden, niet studeren aan de universiteit en met de Neurenberger Wetten uit 1935 verloren Joden hun burgerrechten. De levensomstandigheden van de Joodse bevolking werden steeds zwaarder, door de nazistische wetten en de hetze onder de Duitse bevolking verloren velen hun middelen van bestaan. In 1938 waren al 160.000 Joden Duitsland ontvlucht. Hitler, die de Duitse maatschappij wilde 'ontjoden' (naar analogie van 'ontluizen'), zag bij voorkeur alle Joden uit Duitsland vertrekken. Er waren veel meer joden dan de reeds vertrokken 150.000 die Duitsland wilden verlaten, maar andere landen wilden geen of maar mondjesmaat Joden opnemen. Omdat de 'ontjoding' niet snel genoeg ging, gaf Hitler op 18 oktober 1938 het bevel 12.000 Pools-Duitse Joden uit te zetten. Deze Joden woonden vaak al jaren legaal in Duitsland. De te deporteren Joden kregen slechts één nacht om Duitsland te verlaten, ze mochten daarbij één koffer meenemen. De achtergebleven bezittingen werden in beslag genomen door de nazi's of geroofd door buurtgenoten. De 12.000 Joden werden op de trein gezet naar Polen waar 4.000 mensen werden toegelaten door de Poolse regering. De andere 8.000 gedeporteerden konden niet anders dan wachten bij de grens op een eventuele toelating tot Polen. Bij de grens waren geen voorzieningen, de Joden wachtten buiten – zonder onderdak en zonder voedselvoorziening, regelmatig werd er geweld tegen hen gepleegd en er vielen ook doden.
Een van de gedeporteerde families was de familie Grynszpan uit Hannover, waar ze al 27 jaar woonden. Hun 17-jarige zoon Herschel Grynszpan had Duitsland al eerder verlaten en verbleef in 1938 illegaal bij zijn oom in Parijs. Op 3 november 1938 ontving Grynszpan een brief van zijn zuster waarin zij hem schreef over hun deportatie en de erbarmelijke omstandigheden waarin de familie verkeerde. In de daaropvolgende dagen las Grynszpan in (Joodse) kranten meer verhalen over de deportatie van de Pools-Duitse Joden. De berichtgeving maakte hem woedend. Op 7 november ging Grynszpan naar de Duitse ambassade te Parijs om, zoals hij zelf zei, een daad te stellen die in de wereld niet onopgemerkt zou blijven. In de ambassade vuurde Grynszpan vijf kogels af op de Duitse diplomaat Ernst vom Rath, die twee dagen later als gevolg van zijn verwondingen overleed. Of Grynszpan het op Vom Rath had gemunt, of dat hij een willekeurig slachtoffer was, staat volgens sommigen ter discussie. Enkele historici gaan ervan uit dat Grynszpan naar de ambassade ging met het voornemen de ambassadeur te vermoorden, maar deze toen hij hem buiten de ambassade al tegen het lijf liep, niet herkende.
Opmaat naar de Kristallnacht.
Voor Joseph Goebbels, gouwleider (Gauleiter) van de hoofdstad Berlijn en minister van Propaganda, was de aanval op Vom Rath een uitgelezen kans om bij Hitler weer in een goed blaadje te komen. Goebbels had een liefdesaffaire gehad met de Tsjechische actrice Lída Baarová, wat een publiek schandaal veroorzaakt had en hierdoor had Goebbels veel aanzien verloren in nazi-Duitsland. Hij gebruikte de aanval op Vom Rath voor een tirade tegen de Joden. Goebbels gaf Hitler een motief voor een anti-Joodse actie door de verspreiding van de leuze: "Niet Herschel Grynszpan, maar het gehele Jodendom is verantwoordelijk voor de dood van een Duitse diplomaat".
Na vier en een half jaar nazidictatuur en Gleichschaltung werd antisemitisme breed door de bevolking gedragen, en zij die dit niet deden spraken zich er meestal niet openlijk tegen uit. In 1937 waren het boek en de tentoonstelling Der Ewige Jude uitgekomen, en met name de tentoonstelling werd in verband gebracht met een toename van antisemitische incidenten. Deze bevatte de foto´s en plaatjes uit het boek met onderschriften, alles in een antisemitische context waarin de Joden van allerlei zaken werden beschuldigd.
De eerste reactie van de nazi's liet niet lang op zich wachten; op 8 november 1938 werden met onmiddellijke ingang alle Joodse kranten en tijdschriften verboden. Hierdoor werden de Joden afgesneden van hun gemeenschap en, belangrijker nog, ook van nieuws over emigratiemogelijkheden. Op het moment van het verbod bestonden er drie Duits-Joodse kranten en vier Duits-Joodse tijdschriften. Op dezelfde dag werd ook afgekondigd dat Joodse kinderen niet meer werden toegelaten tot Duitse (Arische) scholen en dat alle Joodse culturele activiteiten voor onbepaalde tijd werden opgeschort.
De nacht van 9 op 10 november.
Twee dagen na de aanval op Vom Rath, op 9 november 1938, gaf Hitler Goebbels toestemming om een geweldactie tegen de Joden te starten.
Goebbels ziet zijn kans schoon.
De dood van Vom Rath op 9 november viel samen met de herdenking van de Bierkellerputsch, de mislukte staatsgreep van Hitler en zijn aanhangers in 1923. Ondanks het mislukken van die staatsgreep was de herdenking een jaarlijks hoogtepunt voor de nazi's. Die avond waren veel nazi-bonzen en oud-strijders samengekomen in het oude raadhuis van München, ook Hitler was aanwezig. Op weg naar de herdenking werd Joseph Goebbels gewaarschuwd voor onregelmatigheden in München die het gevolg waren van de moordaanslag op Vom Rath. De acties – die ook elders in Duitsland plaatsvonden – waren gericht tegen de Joodse bevolking, Goebbels gaf de politie direct opdracht 'zich soepel op te stellen' oftewel: niet in te grijpen. Waarschijnlijk zag Goebbels zijn kans schoon en nam hij zich, op weg naar de herdenking, voor de volksopstand te gebruiken om het antisemitisme een duwtje in de rug te geven. Tijdens de bijeenkomst in het raadhuis spraken Goebbels en Hitler met elkaar, Goebbels schreef hierover later in zijn dagboek dat Hitler tijdens dit gesprek toestemming gaf voor een 'demonstratie'. Hitler verliet de herdenking rond 21.30 uur, direct na het vertrek van Hitler hield Goebbels rond 22 uur een toespraak. In deze toespraak meldde hij dat Vom Rath was bezweken en vervolgde: "Moet ik u vertellen tot welk ras het vuile zwijn behoorde dat deze lage misdaad heeft begaan? Een Jood!". Volgens Goebbels was het niet alleen de schuld van Grynszpan dat Vom Rath was omgekomen, het hele Jodendom was verantwoordelijk. Goebbels riep de aanwezigen op "deze aanval van het internationale Jodendom niet onbeantwoord [te] laten, we moeten wraak nemen! Gezamenlijk moeten we ons antwoord formuleren op deze Joodse moord en de dreiging die het internationale Jodendom voor ons roemrijke Duitse Rijk betekent!" De aanwezigen kregen daarmee geen expliciet bevel om Joden aan te vallen maar werden wel aangemoedigd. Ook was inmiddels duidelijk dat de politie niet in zou grijpen. Goebbels schreef later in zijn dagboek dat hij en Hitler vonden dat "de Joden maar een keer de woede van het volk moesten voelen".
Goebbels geeft de SA en Gauleiter instructies.
Na de bijeenkomst in het raadhuis in München kwamen Goebbels, de Gauleiter (regionale NSDAP-leiders) en de SA-leiders (de SA was de paramilitaire organisatie van de NSDAP) samen in Hotel Rheinischer Hof te München. De Gauleiter en SA-leiders werden door Goebbels geïnformeerd over wat hen te doen stond. Deze bevelen gaven zij direct telefonisch door aan hun ondergeschikten in heel Duitsland. Korte tijd later gingen SA-leden de straat op, door de herdenking van de Bierkellerputsch vaak al dronken mannen waren wel te porren voor wat rellen en geholpen door burgers sneuvelden synagogen, huizen, bedrijven, winkels, begraafplaatsen en scholen van Duitse Joden. Goebbels bleef intussen bezig met het uitvaardigen van instructies en gaf in Berlijn zelf de opdracht tot het vernielen van de synagoge aan de Fasanenstrasse in Berlijn.
Politie en SS krijgen het bevel niet op te treden.
De leiders van de SS (de politie van de NSDAP), de reguliere politie en de Gestapo (geheime politie) waren ook in München voor de herdenking van de Bierkellerputsch. Zij hadden de toespraak van Goebbels echter niet bijgewoond en hoorden pas van de actie nadat die was begonnen. Reinhard Heydrich, toenmalig leider van de politie, werd rond 23.00 uur op de hoogte gebracht. Heydrich nam direct contact op met zijn meerdere Heinrich Himmler met de vraag hoe de politie (inclusief de Gestapo) en de SS zich op moesten stellen. Himmler was op dat moment met Hitler in Hitlers appartement en besloot in overleg met Hitler dat de SS zich afzijdig moest houden, de SS verfoeide wanorde dus een actie als de Kristallnacht paste beter bij de meer volkse SA. Ook de chef van de Gestapo Heinrich Müller was inmiddels op de hoogte, vanuit het Gestapohoofdkwartier stuurde hij een telex naar alle politiebureaus in het Rijk. In de telex meldde hij dat door het hele land demonstraties werden verwacht tegen Joden. De Gestapo mocht niet ingrijpen, aldus Müller, maar ze moesten wel samen met de gewone politie plunderingen voorkomen. Ook schreef Müller dat de politie zich moest voorbereiden op de arrestatie van 20.000 tot 30.000 Joden en archiefmateriaal uit synagogen en Joodse gemeenschapshuizen in veiligheid moest brengen. Dit materiaal kon hen immers belangrijke informatie verschaffen over de Joodse gemeenschap in Duitsland. Müller sloot zijn telex af met de boodschap dat nadere orders zouden volgen. Die instructies volgden om 1.20 uur toen Heydrich een 'nieuwsflits' stuurde aan alle bureaus van de Gestapo en de Sicherheitsdienst (de inlichtingendienst van de SS). In die telex schrijft Heydrich dat 'synagogen in brand gestoken mogen worden als er geen gevaar bestaat dat het vuur overslaat naar de omliggende huizen' en 'dat winkels en woningen van Joden mogen worden vernietigd, maar niet geplunderd'. Plunderen was niet toegestaan omdat de staat zich de eigendommen zelf wilde toe-eigenen. Ook gaf Heydrich de opdracht zo veel mogelijk Joden te arresteren, vooral welgestelden. Rudolf Hess kwam ongeveer tegelijkertijd met eenzelfde order richting alle Gauleiter van de NSDAP.
Geweldsexplosie.
De Gauleiter, de SS, de reguliere politie en de Gestapo waren nu op de hoogte van de bevelen van Heydrich, maar de leden van de SA niet. De SA-leden meenden dat ze de vrije hand hadden gekregen van Goebbels en zo vond er die nacht een uitspatting van geweld plaats, waarbij de SS en de politie (incl. Gestapo) niet mochten ingrijpen. Gedurende Kristallnacht werden ten minste 7.500 winkels, 29 warenhuizen en 171 woningen verwoest, 191 synagogen verbrand en nog eens 76 synagogen op een andere manier vernield. Ook Joodse gemeenschapscentra, dodenkapellen, begraafplaatsen en vergelijkbare gebouwen werden in brand gestoken. Overal waren Joden het slachtoffer van geweld, de aanvallers maakten daarbij geen onderscheid tussen vrouwen, mannen, kinderen en ouderen. Er vielen vermoedelijk zo'n 600 ernstig gewonden. Na de Kristallnacht verklaarde Reinhard Heydrich dat er 36 Joden omgekomen waren, later werd dit aantal opgeschroefd naar 91. Onderzoekingen na de Tweede Wereldoorlog vallen hoger uit en reppen van 400-600 doden. Tijdens de Kristallnacht zouden ook meerdere Joden zelfmoord gepleegd hebben. De Kristallnacht leek op een spontane volksopstand en werd internationaal in eerste instantie ook als zodanig gezien. Men dacht zelfs dat Goebbels de volksopstand een halt toe had geroepen. Dat de Kristallnacht allesbehalve een spontane actie was, zou later blijken. Goebbels had de pogrom in gang gezet en gemanipuleerd en Hitler zelf had toestemming dan wel opdracht gegeven.
De Joden krijgen de schuld.
De Kristallnacht was de eerste echte grote geweldpleging tegen de Joden in Duitsland sinds de machtsovername door de nazi's in 1933. De geweldsexplosie was de apotheose na jaren van toegenomen spanningen, pesterijen en verbodsbepalingen in het nadeel van de Joodse gemeenschap in Duitsland. De nazi's namen overigens niet de verantwoordelijkheid voor de Kristallnacht. De door het geweld veroorzaakte schade werd de Joodse gemeenschap aangerekend, zij zou het geweld hebben 'uitgelokt'. Op 12 november 1938 werd besloten dat de Joodse gemeenschap een boete moest betalen van een miljard Reichsmark wegens 'hun vijandige houding ten opzichte van het Duitse volk, het uitlokken van geweld en de moord op Vom Rath'. Bovendien moesten de verzekeringsmaatschappijen waar de Joden verzekerd waren het geld waar de verzekerden na de Kristallnacht recht op hadden in de staatskas storten. De boete werd geïnd in de vorm van een belasting, Joden moesten 25% van hun vermogen afstaan aan de Duitse staat, in totaal werd er 1.126.612.495,- Reichsmark opgehaald.
Reactie van Duitse burgers.
De Duitsers reageerden verschillend. De Britse historicus Martin Gilbert schrijft in zijn boek 'Kristallnacht: Prelude to destruction' dat veel Duitsers geen voorstander waren van de pogrom. Zijn mening wordt bevestigd door getuigen van de Kristallnacht die vertelden 'dat mensen achter hun gordijnen zaten te huilen'. Soms werden de vervolgde Joden geholpen, maar de meerderheid van de Duitse burgers wachtte machteloos af tot het voorbij was. Andere Duitse burgers deden volop mee met de SA tijdens de Kristallnacht. In sommige steden braken al rellen uit op 7 november, direct na de aanslag op Vom Rath. Hier en daar gingen de rellen ook door na 10 november 1938. Duitse burgers, aanhangers van het nazisme, namen het initiatief tot deze rellen. Getuigen zouden later vertellen dat onder de deelnemers ook vrouwen en kinderen waren. Een Britse correspondent in Berlijn, werkzaam voor de London Daily Telegraph deed verslag: "In Berlijn heerste de wet van het gepeupel, hordes vandalen gaven zich over aan een orgie van vernietiging. Ik heb in de laatste vijf jaar diverse anti-Joodse rellen meegemaakt, maar nooit zo ziekmakend als nu. Raciale haat en hysterie lijken zich volkomen meester te hebben gemaakt van een anders zo fatsoenlijk volk. Ik zag chic geklede vrouwen staan applaudisseren en schreeuwen van vreugde, terwijl respectabele moeders uit de middenklasse hun baby's in de hoogte hielden zodat ze beter de 'pret' konden zien."
Hoeveel mensen meededen met de rellen, machteloos toekeken of zich verzetten is niet bekend. In een op 11 november gepubliceerd artikel schrijft Goebbels dat de Duitse burgers zich tijdens de Kristallnacht hebben laten leiden door hun 'gezonde instinct'. De Duitsers zijn nu eenmaal antisemitisch, stelt Goebbels, en willen zich niet langer laten beperken of provoceren door Joodse parasieten. Toch viel de reactie van de bevolking Goebbels en Hitler tegen, ze hadden op meer enthousiasme gehoopt. Goebbels en Hitler gaven dan ook opdracht tot het maken van meerdere antisemitische films.
Reactie van de kerk.
De houding van de kerk in Duitsland varieerde van positief tot passief, in ieder geval hield de kerk als instituut zich afzijdig. Zowel de protestantse als de katholieke kerk uitten geen officiële kritiek, ook ondersteunde de kerk de individuele protesten van pastoors en priesters niet. De protestantse bisschop van Thüringen, Martin Sasse, toonde zich verheugd over de vernietiging van de synagogen. Kort na de Kristallnacht publiceerde Sasse een boek over de geschriften van Maarten Luther; in het voorwoord schrijft hij: "Op 10 november 1938, de verjaardag van Luther, branden de synagogen in Duitsland." Volgens Sasse had Luther zich geen mooier verjaardagsgeschenk kunnen wensen. Luther schreef in 1543 een pamflet met de titel "Over de Joden en hun leugens", in dat pamflet schrijft Luther: "Men moet hun synagogen en scholen in brand steken en wat niet wil branden, moet men met aarde overdekken zodat geen mens er een steen of sintel meer van ziet, voor eeuwig niet". Luther is zowel door Hitler als door de protestantse kerk vaak aangehaald om de Jodenvervolging te 'verklaren' of te vergoelijken.
Internationale reactie.
De internationale gemeenschap reageerde geschokt en afkeurend. Door de Kristallnacht kwamen pro-nazi-bewegingen in westerse landen in een negatief daglicht te staan, waarmee de steun aan deze bewegingen afnam. De berichtgeving in de media was in het algemeen negatief, maar daar ging men er in eerste instantie van uit dat de Kristallnacht een spontane volksopstand was, die stopte doordat de Duitse regering bij monde van Goebbels ingreep. Pas later werd duidelijk dat Goebbels juist de aanjager van de Kristallnacht was. De Verenigde Staten riep als reactie op Kristallnacht zijn ambassadeur terug uit Duitsland, maar verbrak de diplomatieke banden niet geheel. De verhouding tussen Duitsland, Amerika en een groot aantal landen binnen Europa verslechterde na de Kristallnacht. Het werd de internationale gemeenschap duidelijk dat nazi-Duitsland niet uit was op vrede, dit was al een grote stap ten opzichte van 1936 toen de internationale gemeenschap nog stond te juichen tijdens de door Duitsland georganiseerde Olympische Spelen.
De Nederlandse regering reageerde gematigd, minister-president Hendrikus Colijn wilde angstvallig de Nederlandse neutraliteit behouden. Omdat de Nederlandse regering op goede voet wilde blijven met Duitsland, sloot Nederland op 15 december 1938 de grens voor Joodse vluchtelingen en bestempelde hen tot ongewenste vreemdelingen. De SDAP reageerde verontwaardigd, de fractievoorzitter van de SDAP Johan Willem Albarda stelde dat er 'een groot sentiment onder het Nederlandsche volk was om hulp te bieden'. Albarda vroeg de regering-Colijn meer te doen dan zij op dat moment deed, hij wilde dat er meer vluchtelingen werden toegelaten. Colijn voelde daar niets voor en wees op het grote aantal Joodse vluchtelingen, de economische druk die dat kon veroorzaken en het volgens hem bestaande antisemitisme in Nederland dat door de toelating van Joodse vluchtelingen alleen maar aangewakkerd zou worden. Colijn zei: "Dat zeg ik in het belang van onze Nederlandsche Joden zelf. In dezen tijd is geen enkel volk volkomen vrij van antisemitisme, de sporen ervan worden ook in ons land gevonden en wanneer men nu ongelimiteerd een stroom vluchtelingen uit het buitenland hier zou binnen laten, zou het noodzakelijk gevolg ervan zijn dat de stemming in ons eigen volk ten opzichte van de Joden een ongunstige kentering zou kunnen ondergaan." In een memorie van antwoord bij de Rijksbegroting 1938 staat: "Vermeden moet worden alles wat de strekking heeft duurzame vestiging in ons reeds zo dichtbevolkte land te bevorderen, daar een verder binnendringen van vreemde elementen schadelijk zou zijn voor de handhaving van het karakter van den Nederlandschen stam. De Regeering is van oordeel dat in beginsel ons beperkt territoir voor de eigen bevolking moet blijven gereserveerd." De Nederlandse regering werd toch door het parlement gedwongen de toelatingsquota te versoepelen van 2000 naar 7000 vluchtelingen. Uiteindelijk werden er 10 000 vluchtelingen legaal toegelaten Illegaal kwamen er natuurlijk veel meer. De legale vluchtelingen werden veelal ondergebracht in Kamp Westerbork van waaruit ze na de machtovername door de nazi's naar concentratiekampen werden getransporteerd.
Nasleep en gevolgen van de Kristallnacht.
De Kristallnacht wordt gezien als een keerpunt in het beleid van de nazi's jegens de Joden. De nazi's en aan hen gelieerde media spraken na 10 november 1938 onomwonden over hun gewenste oplossing van het 'Joodse probleem', die – in de woorden van Hermann Göring – snel en definitief moest zijn. Maar of de Kristallnacht, zoals sommige historici beweren, gezien moet worden als hét startpunt van de Holocaust, daarover is men het niet eens. Het tijdstip waarop de Holocaust begon wordt vaak meer naar voren gelegd, bijvoorbeeld naar 1935 met de invoering van de Rassenwetten van Neurenberg, of nog verder terug naar 1 april 1933 met de boycot van Joodse winkels.
Na de nog enigszins impulsieve gebeurtenissen in de nacht van 9 op 10 november 1938 ging het geweld tegen de Joden over in een planmatige vervolging en vernietiging van de Joden in Duitsland. De SS kreeg hierover de leiding. De SA speelde bij deze plannen geen rol meer. Het was de nazi's tijdens de Kristallnacht immers duidelijk geworden dat de Duitse burgers zich niet of slechts minimaal zouden verzetten bij geweld tegen Joden, maar anderzijds hadden ze meer enthousiasme van burgers verwacht en viel de negatieve internationale respons hen ronduit tegen. Goebbels besefte dat hij voorzichtiger te werk moest gaan. De SA was derhalve als massabeweging ongeschikt; bovendien was deze al sterk in ledental en belang aan het afnemen na de Nacht van de Lange Messen. In de dagen na de Kristallnacht werden circa 30.000 Joden door de SS opgepakt en in de concentratiekampen Buchenwald, Dachau en Sachsenhausen gevangengezet. Ook werd de toon van het antisemitisme van de regering subtieler.
Ontkenning door Hitler.
Hitler beweerde dat hij niets van de zaak afwist. Dit werd ook tijdens de processen in Neurenberg beweerd, wat door een deel van de historici werd overgenomen. Men is het er inmiddels over eens dat Hitler via Goebbels op de hoogte was en zelf het bevel voor de pogrom op 9 november 1938 had gegeven.
Herdenkingen.
In Nederland vindt een herdenking van de Kristallnacht plaats bij het stadhuis in Amsterdam. De eerste herdenking was in 1992 en daarna ieder jaar tot en met 2000. In 2000 liep een herdenking uit de hand. In 2001 en 2002 waren er geen herdenkingen in Amsterdam. In 2003 organiseerde het Centraal Joods Overleg bij het Monument voor het Joods verzet voor het Amsterdamse stadhuis een herdenking. Ook in 2008 organiseerde het Centraal Joods Overleg, ditmaal in het stadhuis, een Kristallnachtherdenking. De eerste herdenking in Nederland werd georganiseerd door een aantal jongerenorganisaties waaronder SAP/Rebel, Landelijke Studentenvakbond en KMAN-Jongeren samen met Comité 21 maart (Dag van het Racisme), voorloper van de stichting Nederland Bekent Kleur. De jaren daarna namen steeds meer steden dit initiatief over waaronder Breda, Leiden, Tilburg, het v/m Kamp Westerbork en het v/m Kamp Amersfoort. In 2008 werd op tien plaatsen in Nederland de Kristallnacht herdacht onder andere in Amsterdam en in het kamp Westerbork.

</doc>
<doc id="27629" url="https://nl.wikipedia.org/wiki?curid=27629" title="Lijst van Nederlandse kampioenen correspondentieschaak">
Lijst van Nederlandse kampioenen correspondentieschaak

Dit is een overzicht van de correspondentieschaak-kampioenen in Nederland.
Voordat de NBC in de jaren zestig opgericht werd, werd toch al per brief, briefkaart of telefoon geschaakt. Er werden van 1934 af ook kampioenschappen georganiseerd onder auspiciën van de KNSB.
Er is over die oudgedienden weinig nog bekend, de eerste kampioen correspondentieschaak was de heer T. ten Kate. Van de heren Kor Mulder van Leens Dijkstra, Hein Meddeler, Gerard van Perlo en Jaap Staal is meer bekend. Vanaf 1997 wordt het Nederlands Kampioenschap zowel per post (zie externe link: correspondentieschaken.nl) als per e-mail/webserver (zie externe link: nbdweb.nl) gespeeld. Kampioenschappen gespeeld vanaf 2005 zijn te vinden op de ICCF website (zie externe link).
Voor onderstaande tabel geldt dat t/m 1965 het kampioenschap werd georganiseerd door de KNSB, daarna door de NBC.
Externe links.
Schaakkampioenen.
Uitslagentabellen toernooien (e-mail)
Uitslagentabellen toernooien (server)

</doc>
<doc id="27631" url="https://nl.wikipedia.org/wiki?curid=27631" title="Stoplicht">
Stoplicht



</doc>
<doc id="27632" url="https://nl.wikipedia.org/wiki?curid=27632" title="Emmy">
Emmy



</doc>
<doc id="27635" url="https://nl.wikipedia.org/wiki?curid=27635" title="Margaretha II van Vlaanderen">
Margaretha II van Vlaanderen

Margaretha II van Vlaanderen, ook wel Margaretha van Constantinopel (Constantinopel , 2 juni 1202 — Gent, 10 februari 1280), was gravin van Vlaanderen van 1244 tot 1278 en als Margaretha I gravin van Henegouwen van 1244 tot 1280. Zij was de tweede dochter van graaf Boudewijn IX van Vlaanderen en Henegouwen (VI), en Maria van Champagne. Haar vader werd in mei 1204 ook keizer van Constantinopel.
Na het overlijden van haar moeder in 1204 en het verdwijnen van haar vader in april 1205 liet de Franse koning Filips II haar met haar oudere zuster Johanna in 1208 op 6-jarige leeftijd naar het hof in Parijs overbrengen om haar te onttrekken aan anti-Franse invloeden in Vlaanderen. Gedurende haar tijd in Parijs maakte ze samen met haar zuster kennis met de Cisterciënzerorde, mogelijk mede door de invloed van Blanca van Castilië, de echtgenote van de Franse kroonprins.
Huwelijken en kinderen.
Bij haar terugkeer in 1212 werd tienjarige Margaretha toevertrouwd aan de Henegouwse dertigjarige ridder Burchard van Avesnes, met wie zij in hetzelfde jaar trouwde. Haar oudere zus Johanna kritiseerde dit huwelijk. Na een klacht van gravin Johanna veroordeelde paus Innocentius III het huwelijk tijdens het Vierde Lateraans Concilie in 1215), op grond van het feit dat Burchard subdiaken was gewijd en dus tot de geestelijke stand behoorde. Maar de echtelieden scheidden voorlopig nog niet. 
Margaretha en Burchard kregen de volgende kinderen:
Pas in 1222 verliet Margareta haar echtgenoot en trouwde op haar eenentwintigste in het najaar van 1223 met Willem van Dampierre (1196-1231), een ridder uit de Champagnestreek en een zoon van Gwijde II van Dampierre en Mathilde I van Bourbon, bij wie zij volgende kinderen had:
Vlaams-Henegouwse Successieoorlog.
Toen Margareta haar kinderloze zuster Johanna in 1244 opvolgde als gravin van Vlaanderen en Henegouwen, liet ze Burchard van Avesnes doden. In 1246 benoemde zij haar zoon Willem tot enige erfgenaam. Daarop begon de Vlaams-Henegouwse Successieoorlog, een conflict tussen de kinderen uit Margaretha's beide huwelijken, de Avesnes en de Dampierres. De Franse koning Lodewijk IX werd in 1246 met de arbitrage belast. Hij wees Vlaanderen toe aan haar zoon Gwijde van Dampierre en Henegouwen aan haar zoon Jan van Avesnes, feitelijk later haar kleinzoon Jan I van Avesnes. Niettemin bleef de vete tussen de beide huizen voortwoeden, zelfs tot in de 14e eeuw. Margaretha zelf stond heel de tijd aan de zijde van de 'Vlaamse' Dampierres. De 'Henegouwse' Avesnes verbonden zich door het huwelijk van Jan van Avesnes met Aleid van Holland met de Hollandse graven, die ongedaan wilden maken dat zij voor Zeeland Bewestenschelde leenhulde verschuldigd waren aan Vlaanderen. Zij betwistten ook het bezit door de Dampierres van Rijks-Vlaanderen.
Lodewijk IX maakte van deze scheidsrechterlijke uitspraak gebruik om zijn positie te versterken:
Het conflict laaide weer op toen Willem II van Holland koning van het Rooms-Duitse Rijk werd. De graaf van Holland (in casu Willem) hield Zeeland Bewestenschelde in leen van Vlaanderen (Margaretha), terwijl de graaf van Vlaanderen dit gebied weer in leen had van de Duitse koning (in casu eveneens Willem). Willem weigerde daarom leenhulde aan Margaretha te bewijzen, terwijl Margaretha omgekeerd in gebreke bleef. In 1252 verklaarde Willem dat Margaretha al haar lenen had verloren en gaf het grootste deel aan Jan. Alleen Zeeland Bewestenschelde verviel aan de koning (Willem), die het daarna hield als rechtstreeks leen. Margaretha verzamelde een groot leger, waar ook huurlingen uit heel Noord-Frankrijk deel van uitmaakten. Terwijl Willem en Margaretha in Antwerpen onderhandelden, viel haar leger op 4 juli 1253 Walcheren aan. De plannen waren echter uitgelekt en de Hollanders vielen het Vlaamse leger al aan terwijl het zich op het strand ontscheepte, en brachten het een zware nederlaag toe (Slag bij Westkapelle).
In een laatste poging om de Avesnes te verslaan, gaf Margaretha het graafschap Henegouwen aan de Franse prins Karel van Anjou. Die werd in 1254 echter verslagen bij Valencijn.
De oorlogen hadden Vlaanderen veel geld gekost. Margaretha was genoodzaakt veel macht aan de steden te geven, in ruil voor geld. Ze was wel in staat om Béthune (1263), Dendermonde (1263) en Namen (stad) (1264) te verwerven. In 1271 stond ze enkele gebieden, waaronder het Land van Aalst, af aan haar zoon Gwijde van Dampierre. En in 1275 moest ze een ongunstige vrede met Engeland sluiten in een oorlog over de handel in wol.
Margaretha stond positief tegenover de Tempeliers. In 1273 bevestigde ze, op aanraden van Willem van Beaujeu (die ze haar neef noemde), de grootmeester, de orde in al haar rechten en bezittingen in Vlaanderen.
Op 29 december 1278 deed Margaretha in Vlaanderen troonsafstand ten gunste van haar zoon Gwijde van Dampierre. In Henegouwen bleef zij zelf aan de macht tot aan haar dood; ze werd aldaar opgevolgd door haar kleinzoon Jan II van Avesnes. Door het huwelijk van haar zoon Jan van Avesnes met Aleid van Holland werden Henegouwen, Holland en Zeeland in 1299 in personele unie verenigd.
Margaretha II van Vlaanderen overleed te Gent in 1280. Krachtens haar laatste wilsbeschikkingen werd haar lichaam bijgezet in de door haar gestichte Abdij van Flines.

</doc>
<doc id="27636" url="https://nl.wikipedia.org/wiki?curid=27636" title="Haven">
Haven

Een haven is een deels omsloten stuk water, dat gebruikt kan worden als ligplaats of aanlegplaats voor vaartuigen, vooral schepen. Wanneer de term "haven" zonder precisering of context gebruikt wordt, bedoelt men gewoonlijk een overslaghaven, waar goederen en ook mensen aan boord of van boord gaan. Havens kunnen echter sterk van elkaar verschillen, zo zijn er vissershavens, vluchthavens, museumhavens en nog vele andere. Een ander belangrijk onderscheid is dat tussen binnenhavens en zeehavens. Die laatste zijn vanwege de grotere schepen gewoonlijk veel grootschaliger en kunnen het karakter van een stad bepalen: een havenstad.
Het begrip rede is ruimer dan het begrip "haven": een rede kan een haven zijn, maar ook een geschikte aanlegplaats voor de kust, bijvoorbeeld de vroeger zeer belangrijke Rede van Texel.
Grootste havens.
De haven van Shanghai is sinds 2005 de grootste haven ter wereld, Singapore is sindsdien nummer twee. De haven van Shanghai sloeg in 2015 ruim 36,5 miljoen containers over, Singapore haalde net niet de 31 miljoen containers. De haven van Rotterdam, elfde wereldwijd in containertrafiek, is de grootste haven van Europa. De haven van Antwerpen is veertiende op de wereldranglijst voor containertransport.
De haven van Duisburg is de grootste binnenhaven ter wereld.
Soorten havens.
Havens zijn onder andere in te delen naar gebruiksdoel, scheepstype of ligging, vorm en ontstaanswijze.
Gebruiksdoel en scheepstype:
Ligging, beheer, grootte, vorm of ontstaanswijze:
Het woord haven wordt ook gebruikt voor plekken die qua functie op havens lijken:

</doc>
<doc id="27640" url="https://nl.wikipedia.org/wiki?curid=27640" title="Montesquieu (doorverwijspagina)">
Montesquieu (doorverwijspagina)



</doc>
<doc id="27641" url="https://nl.wikipedia.org/wiki?curid=27641" title="Vuurtoren">
Vuurtoren

Een vuurtoren of lichttoren is een toren die licht uitzendt door middel van een lamp, lenzen en spiegels die dient als navigatiehulp voor de scheepvaart langs kusten van de zee en van binnenwateren. Oorspronkelijk werd er gebruik gemaakt van open vuur.
Vuurtorens dienen ter aanduiding van onder andere gevaarlijke kusten, zeerotsen, riffen en kliffen of van de toegangen tot zeestraten of zeearmen, met name wanneer de zichtbaarheid laag is, zoals 's nachts, bij stormweer of mistomstandigheden. Ook havens of havengeulen hebben soms een of meer vuurtorens die de toegang aangeven en vaak een lichtlijn vormen.
Geschiedenis.
Het oudste voorbeeld is de vuurtoren van Alexandrië (de Pharos), een van de zeven wereldwonderen van de oudheid. Op deze toren werd in de oudheid hout verbrand (vandaar de naam 'vuurtoren') en het bouwwerk deed voornamelijk dienst als dagmerk: de opstijgende rook vergrootte de zichtbaarheid van het baken. Na een bestaan van ongeveer 1600 jaar is deze toren - die voorbeeld is geweest van alle andere - verdwenen.
In sommige talen is het woord voor een vuurtoren (en zelfs voor de koplamp van een voertuig) afkomstig van de Pharos: Spaans en Italiaans "faro", Frans "phare", Roemeens "far", Grieks "fáros".
Vuurtorenlicht.
Open vuur.
De constructie van de Brandaris (Terschelling) toont duidelijk aan dat, voordat een lichthuis op de toren werd geplaatst, hier een vuur op werd gestookt. Andere, nog bestaande vuurtorens, waarop deze constructie duidelijk is, zijn die van De Ven, hoewel deze toren nooit een open vuur heeft gehad, en Westkapelle. Op de kerktoren van Goedereede brandde ooit ook een vuur, maar deze is nu niet meer als vuurtoren in gebruik. In de eerste helft van de 19e eeuw zijn alle open vuren vervangen door lampen.
Lenzen en spiegels.
Door de komst van stoomschepen ontstond er nood aan meer en betere vuurtorens. De scheepvaart was immers meer gebonden aan tijdtafels en schepen voeren ook 's nachts langs de kusten.
Na de uitvinding van de Argandse lamp aan het einde van de 18e eeuw nam olieverlichting de rol over. Eerst werd walvisolie gebruikt, maar dit werd later overgenomen door petroleumproducten. Tegenwoordig wordt elektrisch licht als de spitsbooglamp, de gloeilamp, of de metaalhalidelamp toegepast.
Een vuurtoren schijnt niet rondom maar met een of meer ronddraaiende lichtbundels. De lichtbundels worden gemaakt met fresnellenzen en holle spiegels. Een fresnellens is lichter dan een gewone lens en geeft minder sferische aberratie, dus een betere bundel.
De ronddraaiende lichtbundel is van een afstand zichtbaar als een knipperlicht. Zit er veel stof in de lucht, dan is ook de lichtbundel zelf zichtbaar, die dan van links naar rechts, of andersom, over de hemel zwaait, zelfs als de vuurtoren zelf door een obstakel niet zichtbaar is.
Het karakter.
Iedere vuurtoren heeft een karakter wat het schijnsel op afstand betreft, variërend van een vast rondomschijnend licht tot een groepschitterlicht, waaraan hij herkend kan worden. Het aantal karakters is nogal beperkt en daarom zullen deze vaker te zien zijn, doch wel zodanig ver verwijderd van elkaar dat vergissing vermeden wordt (mede door in de buurt zijnde andere verkenningslichten). De karakters staan aangegeven in de lichtenlijsten en zeekaarten, gestandaardiseerd in alle talen, volgens afspraken gemaakt door de International Association of Lighthouse Authorities (IALA).
De karakters zijn te onderscheiden in verschillende groepen; vaste lichten (Engels: "fixed"), onderbroken lichten ("occulting"), schitterlichten ("flashing") en morse. Het meest gebruikt zijn witte schitterlichten, maar andere karakters en kleuren, vooral rood en groen, worden veel gebruikt bij haveningangen. Bij sectorlichten is een wit licht zichtbaar in veilig vaarwater en een rood of groen licht aan weerszijden daarvan. De periode van het licht is de tijd in seconden waarin een lichtcyclus, van licht en donker, van een vuurtoren zich herhaalt.
Op zeekaarten wordt naast het karakter van de vuurtoren ook de lichthoogte en de nominale dracht vermeld. Dit is het optisch bereik van het licht bij redelijk goed zicht. Voor redelijk goed zicht wordt uitgegaan van een meteorologisch zicht van 10 zeemijl. Met mist, neerslag of smog is een licht op minder grote afstand zichtbaar. 
Na de opkomst van moderne navigatiesystemen, onder andere gebaseerd op gps, zijn vuurtorens vaak aanvullend in gebruik. Veel vuurtorens zijn voorzien van radarbakens, zodat ze door de scheepvaart op het radarscherm gezien kunnen worden.
Populaire cultuur en symboliek.
Een bezoek brengen aan een vuurtoren en het fotograferen ervan zijn hobby's. Sommige vuurtorens zijn een toeristische attractie. Het verzamelen van keramische replica's is populair. In de Verenigde Staten worden jaarlijkse activiteiten en feesten georganiseerd.
De Disney-film "Peter en de Draak" wordt gekenmerkt door een vuurtoren. De langlopende Amerikaanse soap "Guiding Light" bevat een vuurtoren in de openingsscène, en de fictieve plaats Springfield wordt daardoor gekenmerkt. De Australische jeugdserie Round the Twist gaat over een gezin dat in een vuurtoren woont. 
"The Lighthouse" (V.S./Canada) is een in zwart/wit geschoten horror/dramafilm uit 2019, geregisseerd door Robert Eggers, waarin acteurs Willem Dafoe en Robert Pattinson twee vuurtorenwachters spelen die geestelijk steeds meer in de war raken als een storm hen op het afgelegen eiland houdt waar ze zijn gestationeerd.
In 1985 kwam er een paars Nederlands bankbiljet van 250 gulden met de afbeelding van een vuurtoren.
Nederland.
Langs de Nederlandse kust staan elf grote vuurtorens (zogenaamde A-posten) en vier kleinere (B-posten). Bovendien bevinden zich nog vijf torens aan de oevers van het IJsselmeer. Dergelijke vuurtorens zijn de feitelijke opvolgers van de zogenoemde vuurpannen en vuurboeten of vuurbaken. Daarin of daarop brandden open vuren.

</doc>
<doc id="27643" url="https://nl.wikipedia.org/wiki?curid=27643" title="Kringloopbedrijven">
Kringloopbedrijven



</doc>
<doc id="27645" url="https://nl.wikipedia.org/wiki?curid=27645" title="Orion">
Orion



</doc>
<doc id="27650" url="https://nl.wikipedia.org/wiki?curid=27650" title="Ellecom">
Ellecom

Ellecom is een van de zeven dorpen van de gemeente Rheden in de Nederlandse provincie Gelderland. Ellecom is een van de oudste dorpen van de Veluwe.
Het dorp met zijn vele groen en parken ligt ingeklemd tussen de onzalige bossen van de Veluwezoom en de uiterwaarden van de rivier de IJssel. Het heeft inwoners (per ). In het dorp staat een hervormde kerk met romaanse toren uit de 12de eeuw. Het gotische koor van de kerk stamt uit de 15e eeuw. De kerk heeft een sterke binding met de bewoners van kasteel Middachten. 
In Ellecom ligt het landgoed Avegoor. In de Tweede Wereldoorlog werd dit gebruikt als opleidingsinstituut voor de Nederlandsche SS en een tijdlang gebruikt als werkkamp voor Nederlandse Joden. Nu is het in gebruik als hotel en conferentiecentrum.
In de oorlog werd het dorp op 23 februari 1945 in het hart getroffen door een haperende V1-raket van het Duitse leger. Daarbij werd het landhuis Groot-Bergstein verwoest.
Aan de rand van het dorp bevindt zich ook de belangrijkste gemeente van de Gemeente van Zevende Dags Adventisten Reformatiebeweging.

</doc>
<doc id="27652" url="https://nl.wikipedia.org/wiki?curid=27652" title="Herschel Grynszpan">
Herschel Grynszpan

Herschel Feibel Grynszpan (soms geschreven als "Grünspan") (Hannover, 28 maart 1921 - 1942?) was een Jood van Poolse afkomst die vooral bekend is vanwege zijn moord op de Duitse diplomaat Ernst vom Rath op 7 november 1938. Deze moord grepen de nazi's aan als excuus voor de Jodenvervolging met als startpunt de gesanctioneerde "Kristallnacht".
Grynszpan werd geboren in Hannover als zoon van een Pools-joodse kleermaker. Hij studeerde in 1935 Hebreeuws in Frankfurt am Main bij dr. Jacob Hoffman, als voorbereiding op emigratie naar Palestina. Toen hij in 1936 terugkeerde naar zijn ouders, zocht hij werk als loodgieter of monteur, maar omdat hij joods was kon hij geen baan vinden. Een visum voor Palestina kreeg hij evenmin. Daarop vertrok hij via Brussel naar Frankrijk. Na illegale grensoverschrijding tussen Quiévrain en Valenciennes, ging hij in september 1936 in Parijs wonen, bij zijn oom en tante Abraham en Chawa Grynszpan. De rest van het gezin bleef in Duitsland wonen.Het lukte hem niet om zijn verblijf in Frankrijk te legaliseren en op 11 augustus 1938 kreeg hij van de Franse politie te horen dat hij Frankrijk binnen vier dagen diende te verlaten. Hij bleef illegaal in Parijs wonen.
In de herfst van 1938 werden zijn ouders, broer en zuster, per goederentrein bij Zbąszyń (Duits: Bentschen) over de Poolse grens gezet. Polen weigerde de door Duitsland uitgezette Joden op te nemen en zo bivakkeerden ze in het niemandsland tussen Duitsland en Polen. Grynszpans zuster Berta Grynszpan slaagde erin een briefkaart naar haar broer in Parijs te sturen, waarin ze de verschrikkingen beschreef die het gezin moest ondergaan. Grynszpan ontstak in woede. Hij kocht een pistool en ging op 7 november naar de Duitse ambassade in Parijs, om ambassadeur graaf Von Welczek dood te schieten. Toen de derde secretaris van de ambassade, Ernst vom Rath, naar Grynszpan werd gestuurd om te horen wat hij wilde, schoot Grynszpan hem tweemaal in het onderlichaam.
Vom Rath overleed twee dagen later, op 9 november. Die avond werd zijn overlijden door Joseph Goebbels aangegrepen voor een haatrede tegen Joden. Enkele uren later barstte een door SA en andere NSDAP-organisaties uitgevoerde pogrom los: de Kristallnacht.
Grynszpan werd 20 maanden gevangen gehouden in een jeugdgevangenis te Fresnes, zonder vorm van proces. De Franse overheid zat met het geval in haar maag. Frankrijk werd op dat moment geleid door Léon Blum, zelf joods en van uitlevering aan Duitsland, waar Grynszpan een zekere dood wachtte, kon geen sprake zijn. Internationaal werd er geld voor zijn verdediging ingezameld, in totaal 30 duizend dollar. Bij de inval van Duitsland in Frankrijk zat Grynszpan in de gevangenis in Bourges. Op 18 juli 1940 werd hij illegaal naar Duitsland overgebracht, om te worden ondervraagd door de Gestapo, als voorbereiding op een showproces. Vervolgens werd hij naar concentratiekamp Sachsenhausen gebracht.
Dat showproces kwam er niet. Grynszpan is in 1942 in Sachsenhausen verdwenen; zijn uiteindelijke lot is onbekend. Geruchten dat hij de oorlog had overleefd, zijn nooit bevestigd. In 1960 werd hij door de Duitse overheid officieel doodverklaard.
Grynszpans ouders vluchtten naar de Sovjet-Unie en overleefden de oorlog. Ze emigreerden naar Israël, waar ze een rol speelden in het proces tegen Adolf Eichmann in Jeruzalem in 1961.
Nieuwe feiten.
In 2001 publiceerde hoogleraar Hans-Jürgen Döscher documenten die een ander licht zouden werpen op de affaire. Tot dan toe was aangenomen dat Grynszpan Vom Rath in blinde woede had neergeschoten. Maar Döscher stelde dat Grynszpan en Vom Rath elkaar goed kenden, en een seksuele relatie hadden gehad. Als bewijs voerde hij verschillende argumenten aan gebaseerd op bronnen die door de Duitse journalist Michael Soltikow waren opgevoerd. Ook citeerde Döscher een tijdgenoot van de Franse schrijver André Gide, zelf homoseksueel, die in haar dagboek schreef: "Vom Rath had een bijzonder intieme verhouding met de kleine jood, zijn moordenaar." Vom Rath en Grynszpan zouden elkaar hebben ontmoet op de Place Pigalle en in "Le Boeuf sur le Toit", een Parijs homocafé. Grynszpan was wellicht zelf niet homoseksueel, maar zou hebben geprobeerd via Vom Rath aan een verblijfsvergunning te komen.Al eerder betoogde de Amerikaanse schrijver dr. Ron Roizen dat dit verhaal door de advocaten van Grynszpan was verspreid als hulp bij zijn verdediging. Goebbels zelf dacht er ook zo over; hij beschouwde de verhalen over een relatie tussen Grynszpan en Vom Rath als een afleidingsmanoeuvre. Desalniettemin werd het showproces gestaakt.
In november 2013 verscheen, ter gelegenheid van de herdenking van 75 jaar Kristallnacht, het boek "De wanhoopsdaad. Hoe een zeventienjarige jongen de Kristallnacht ontketende" van auteur Sidney Smeets waarin nieuwe feiten naar voren kwamen. Smeets ontkrachtte de door Hans-Jürgen Döscher verkondigde theorie dat Grynszpan en Vom Rath elkaar al voor de aanslag kenden. Nieuw onderzoek in voorheen ontoegankelijke archieven in München en Düsseldorf liet zien dat de rechtbanken van die steden het vermeende ‘bewijs’ voor een homoseksuele relatie tussen de beiden zoals dat door Michael Soltikow was aangeleverd niet serieus konden nemen. Stuk voor stuk verklaarden door Soltikow opgevoerde getuigen niets van een homoseksuele relatie te weten. Grynszpan zelf ontkende al in 1942 in een in geheimschrift opgestelde brief dat de relatie echt had bestaan. Hij gaf toe het verhaal verzonnen te hebben om een showproces te voorkomen.

</doc>
<doc id="27658" url="https://nl.wikipedia.org/wiki?curid=27658" title="Jurist">
Jurist

Een jurist(e) is iemand die kennis heeft van het recht en werkzaam is op dat vakgebied. Anders dan een meester in de rechten (mr.) of advocaat is jurist in Nederland geen wettelijk beschermde titel of gereglementeerd beroep. Dat is niet algemeen bekend, in het spraakgebruik en onder vakgenoten is jurist de algemene term voor personen die beroepsmatig werkzaam zijn in de juridsche sector en aan een universiteit of hogeschool zijn afgestudeerd in de rechtsgeleerdheid. In andere landen kan het vergelijkbare begrip wel betekenen dat de persoon met goed gevolg een universitaire rechtenstudie heeft afgesloten. Het woord is een leenwoord, afgeleid van het Latijnse "ius" (recht) met het achtervoegsel -ist.
Een jurist hoeft niet advocaat te zijn maar een advocaat wordt wel jurist genoemd. Voor bepaalde juridische procedures is het verplicht een advocaat in te schakelen en om als advocaat te kunnen werken moet men zijn ingeschreven bij een rechtbank. Een van de vereisten daarvoor is dat met goed gevolg een universitaire studie rechten moet zijn afgesloten. Voor procedures bij de kantonrechter (Rechtbank, sector Kanton) is verplichte procesvertegenwoordiging door een advocaat over het algemeen niet nodig. Daar kan iedereen als vertegenwoordiger optreden. Er bestaan daarom juridische adviesburo's waar mensen werken die noch aan de universiteit, noch aan een hogeschool een studie of opleiding rechten hebben afgesloten.
Onder omstandigheden kan het als misleiding worden beschouwd wanneer een persoon of organisatie zich presenteert als jurist of jurdisch adviesbureau, zonder duidelijk te maken dat men niet de vereiste opleiding heeft voor het voeren van de titel meester in de rechten.
Beroepen.
Beroepen waarvoor men met goed gevolg een universitaire studie rechten moet hebben afgerond zijn onder meer:
Beroepen waarvoor geen wettelijke eisen voor juridische vakbekwaamheid bestaan zijn onder meer:
Internationaal.
Het begrip jurist in Nederland moet worden onderscheiden van soortgelijke termen in andere Europese landen, waar het synoniem kan zijn voor een juridische professional die wel een universitair examen rechten heeft afgesloten en kan worden toegelaten tot de advocatuur of rechterlijke macht. In Duitsland, Scandinavië en Noorwegen betekent jurist dat iemand is afgestudeerd in de rechten en is het een beschermde titel. In Duitsland wordt de term "voll jurist" (volwaardig jurist) soms informeel gebruikt om iemand aan te duiden die de twee staatsexamens in de wet heeft afgerond die in aanmerking komen voor het uitoefenen van het recht, om te onderscheiden van iemand die alleen het eerste staatsexamen of een andere vorm van juridische kwalificatie heeft die niet in aanmerking komt voor het uitoefenen van het recht.
Lijst met bekende juristen uit de geschiedenis wereldwijd.
Enkele bekende juristen uit de geschiedenis zijn: 

</doc>
<doc id="27659" url="https://nl.wikipedia.org/wiki?curid=27659" title="Anion">
Anion



</doc>
<doc id="27660" url="https://nl.wikipedia.org/wiki?curid=27660" title="Bestand">
Bestand



</doc>
<doc id="27661" url="https://nl.wikipedia.org/wiki?curid=27661" title="Computerbestand">
Computerbestand



</doc>
<doc id="27662" url="https://nl.wikipedia.org/wiki?curid=27662" title="Ontdekker">
Ontdekker

Een ontdekker is iemand die iets ontdekt wat al wel bestond, maar nog niet gevonden of bekend was. Zijn werk en het gevonden object worden "ontdekking" genoemd.
Voorbeelden zijn:
Men spreekt ook van een ontdekking als iets gevonden wordt wat bij sommige mensen al bekend was. Een voorbeeld is een spion die ontdekt welke plannen de vijand heeft.
Er is geen scherp verschil tussen een ontdekking en een uitvinding. De begrippen worden in het spraakgebruik door elkaar gebruikt. Het is nogal filosofisch om een verschil te maken tussen dingen die al dan niet "ergens" al zijn maar nog niet ontdekt zijn.

</doc>
<doc id="27663" url="https://nl.wikipedia.org/wiki?curid=27663" title="Bestand (computer)">
Bestand (computer)

Een elektronisch bestand (computerbestand), kortweg bestand (Engels: "file") is een geordende verzameling van gegevens in elektronische vorm, die door het elektronische apparaat (computer, smartphone, digitale videorecorder en dergelijke) onder één naam kan worden behandeld en aangesproken.
Het soort gegevens (bijvoorbeeld tekst, rekenblad, afbeelding, audio, video, computerprogramma) en de wijze waarop het bestand is geordend is bij wijze van conventie vaak, zowel voor de mens als voor applicaties, deels te herkennen aan de uitgang van de naam van het bestand. Met behulp van het juiste computerprogramma (de juiste software) kan een bestand worden gelezen of bewerkt. Om een bestand na het uitzetten van het elektronische apparaat niet kwijt te raken dient het te worden opgeslagen in een niet-vluchtig geheugen. Dat kan lokaal op een harde schijf, een flashgeheugen (vaak uitneembaar: geheugenstaaf of geheugenkaart), een cd-rom, een dvd zijn, of op een locatie waarmee de computer via een netwerk in verbinding staat.
De locatie van een computerbestand op een lokale computer (het "pad") is bijvoorbeeld codice_1.
Bewerkingen.
Bewerkingen op bestanden bestaan vooral uit het lezen van en het schrijven naar een bestand. Daarnaast kunnen bestanden worden aangemaakt (aanvankelijk met lengte nul) en worden gewist. De gebruiker kent bestanden vooral als 'zijn gegevens', de brief die hij heeft geschreven, de inhoud van zijn elektronische kaartenbak, zijn spreadsheet, de foto die zij maakte van haar kinderen; maar nagenoeg alle gegevens die de computer nodig heeft of kan verwerken zijn als bestanden op de harde schijf aanwezig, ook de programma's.
De namen van bewerkingen zijn vaak gebaseerd op handelingen die vroeger gepaard gingen met het positioneren van een lees-/schrijfkop op een rol magnetische band. We onderscheiden onder andere:
Deze bewerkingen bestaan vooral uit lezen van het bestand en schrijven naar het bestand, waarbij de bewerking plaatsvindt bij het op dat moment geldende adres (de "offset"), waarnaar door de impliciete "file pointer" verwezen wordt. Deze file pointer blijft na de bewerking aan het eind van de gelezen of geschreven data staan. Lezen is non-destructief, maar bij schrijven wordt de eerdere inhoud op die plaats overschreven, of het bestand wordt langer, bij " merge" en "append".
Daarnaast kunnen bestanden worden aangemaakt (aanvankelijk met lengte nul) en worden gewist. Voor lezen of schrijven moet het bestand eerst worden geopend, waarbij het besturingssysteem aan het programma een "file handle" (een getal) teruggeeft die bij het aanvragen van verdere bewerkingen moet worden opgegeven. Bestandsbewerkingen worden normaliter door het besturingssysteem afgehandeld naar aanleiding van functieaanroepen van het programma. Dit gebeurt via een deel van het besturingssysteem dat het bestandssysteem heet. Na het openen staat de file pointer (de offset vanaf het begin) meestal op nul, maar bij aanvullen (append) staat deze aan het eind van het bestand. Er kan een "file seek" worden gedaan waarmee de file pointer op een bepaalde waarde wordt gezet. Een bestand dat klaar is, moet ook weer worden gesloten. De meeste van deze bewerkingen zijn voor de gebruiker tegenwoordig niet meer zichtbaar.
Bestanden zijn geschikt om snel grote hoeveelheden gegevens in een bepaalde volgorde weg te schrijven en in diezelfde volgorde ook weer snel te lezen. Ze zijn niet erg geschikt voor gegevens die voortdurend in andere volgordes moeten worden opgeroepen. Het lezen van de volgende byte kost een minimale hoeveelheid tijd, maar het lezen van de vorige byte kost doorgaans een heleboel tijd. Dit omdat er dan eerst een seek moet worden gedaan. In de tijd van de magneetband betekende dat: band stilzetten, terugspoelen naar het begin, zoekend vooruitspoelen tot de vorige plaats minus 1, en lezen. Zie b.v. ook de datatypen stack, queue en array. Ook bij het lezen van de harde schijf is het sequentieel lezen van een bestand nog steeds honderden malen efficiënter dan alle data in willekeurige volgorde door middel van random access te lezen.
Organisatie.
Bestanden worden meestal georganiseerd in "directory's" (ook wel "mappen" of "folders" genaamd). Deze kunnen beschouwd worden als bestanden met als inhoud de namen van een aantal bestanden en verwijzingen naar deze bestanden. Een verzameling van directory's op een bepaald medium of op een systeem wordt een bestandssysteem genoemd.
Types.
Er zijn verschillende soorten bestanden, ook wel bestandstypes genoemd. Deze indeling naar bestandstype is in principe gebaseerd op de inhoud van een bestand.
Op Microsoft Windows systemen kan men het bestandstype herkennen aan de bestandsextensie (meestal de laatste 3 tekens van de bestandsnaam). Bij OSX van Apple is de bestandsextensie naast de naam van het bestand gezet, indien dat niet het geval is staat de bestandsextensie in de gedetailleerde informatie over het bestand. Dit is overigens alleen een conventie, een bestand kan een andere extensie hebben dan bij zijn inhoud past. Op systemen die op UNIX zijn gebaseerd (zoals Linux en de Berkeley Software Distribution (BSD)) hebben bestandsnamen niet altijd een extensie en kan men het "file" commando gebruiken om het bestandstype te weten te komen. Ook bestaan er op zulke systemen weer andere typen bestanden, zoals de dot-bestanden.
Bestanden kunnen soms ook herkend worden aan een zogenaamd 'magic number', een afgesproken sequentie van karakters aan het begin van een bestand. Het hiervoor genoemde UNIX commando file maakt hier ook gebruik van. Omdat magic numbers voor gebruikers onzichtbaar zijn worden er nogal eens vrij typische constructies gebruikt. Een aantal voorbeelden:
Een andere indeling naar type kan worden gemaakt op grond van de manier waarop een bestand benaderd kan worden. Hierbij kunnen sequentiële en geïndexeerde bestanden worden onderscheiden. In een geïndexeerd bestand kan op basis van een sleutel direct een bepaald gedeelte van het bestand gelezen worden. Een voorbeeld hiervan is een VSAM-bestand.

</doc>
<doc id="27664" url="https://nl.wikipedia.org/wiki?curid=27664" title="Barabas">
Barabas



</doc>
<doc id="27669" url="https://nl.wikipedia.org/wiki?curid=27669" title="Gelijkspanning">
Gelijkspanning

Gelijkspanning is een elektrisch potentiaalverschil tussen twee punten dat in de tijd stabiel blijft. Ook spreekt men wel van gelijkspanning als een potentiaalverschil tussen twee punten niet van teken wisselt, maar overigens wel in grootte kan veranderen. Dit in tegenstelling tot wisselspanning, waarbij het potentiaalverschil meestal met een vaste frequentie wisselt als functie van de tijd.
Gelijkspanning wordt opgewekt in bijvoorbeeld een batterij, zonnecel of galvanisch element. Wisselspanning wordt meestal opgewekt door rotatie zoals bij een dynamo of generator. Energietransport door middel van gelijkspanning is een iets efficiëntere manier dan met wisselspanning, vanwege het skineffect dat optreedt bij wisselstroom. 
Wisselspanning is relatief eenvoudig om te zetten naar gelijkspanning door middel van gelijkrichting met behulp van bijvoorbeeld een bruggelijkrichter. Om gelijkspanning daarentegen om te zetten naar een stabiele wisselspanning is meer complexe elektronica nodig of een omvormer bestaande uit een gelijkstroommotor die een wisselstroomgenerator aandrijft. Het gebruik van gelijkspanning wordt in de dagelijkse praktijk daardoor tot een relatief lage spanning beperkt. Enkele toepassingen van gelijkspanning:
Gevaren.
Zwerfstromen van gelijkspanning zijn schadelijker dan van wisselstroom. Vonken van gelijkstromen houden langer aan dan bij wisselstroom. Een voorbeeld hiervan is bliksem. De contacten van relais en schakelaars die gelijkstroom schakelen, moeten hiervoor speciaal worden ontworpen.
Als iemand een voorwerp aanraakt dat onder gelijkspanning staat, verkrampen zijn spieren zich, waardoor het slachtoffer niet los kan laten. Dat geeft het gevaar van elektrocutie. Dit komt in een film met Charlie Chaplin voor, waarin een deurkruk onder spanning wordt gezet. Het gevaar schuilt overigens niet in de hoogte van de spanning, maar in de stroomsterkte. Een stroom van 60 mA door een mensenhart kan het hartritme verstoren en het hart zelfs laten stoppen.
Een schrikdraad voert bijvoorbeeld een hoge spanning, tussen de 2000 tot 10.000 volt, maar kan maar een heel lage stroomsterkte leveren. Bovendien wordt de spanning niet permanent, maar in herhaalde korte pulsen op de schrikdraad gezet. Daardoor is schrikdraad niet dodelijk, hoewel de gebruikte spanning wel hoog is.

</doc>
<doc id="27670" url="https://nl.wikipedia.org/wiki?curid=27670" title="Wisselspanning">
Wisselspanning

Wisselspanning is een elektrische spanning die met een bepaalde frequentie wisselt tussen positieve en negatieve waarden. De periode heeft meestal een sinusoïdaal spanningsverloop, maar ook andere vormen zijn mogelijk. Wisselspanning is de tegenhanger van gelijkspanning. Wisselspanning in een gesloten circuit veroorzaakt wisselstroom, de tegenhanger van gelijkstroom.
De elektrische energie die door het elektriciteitsnet wordt geleverd heeft in een groot deel van de wereld, waaronder heel Europa en Afrika, een frequentie van 50 Hz. In Noord-Amerika, delen van Zuid-Amerika en in een aantal Aziatische landen is de frequentie 60 Hz. Sommige spoorwegen in Midden-Europese, onder andere de Deutsche Bahn, Österreichische Bundesbahnen en de Zwitserse federale spoorwegen zorgen voor hun eigen wisselstroom met een frequentie van 16,7 Hz.
Met behulp van een transformator kan wisselspanning omhoog of omlaag worden getransformeerd. Hierdoor kan het vermogen over lange afstanden onder hoogspanning worden gedistribueerd, wat met geringere transportverliezen gepaard gaat. Dit is het grote voordeel van wisselspanning.
Wisselspanning wordt in een elektriciteitscentrale met drie fasen opgewekt, die onderling 120 graden in fase verschillen. Dat wordt driefasespanning of draaistroom genoemd.
Een wisselspanning kan onder andere worden opgewekt door een magneetveld in een spoel te bewegen. Dit wordt toegepast bij dynamo's, generatoren, windturbines en microfoons.
Effectieve waarde en piekspanning.
De wisselspanning van het lichtnet is min of meer sinusvormig. Het verloop van de spanning in de tijd is:
waarin formula_2 de frequentie is en formula_3 de piekspanning, de amplitude van de spanning. De piekspanning is hoger dan de effectieve waarde formula_4 van de spanning. De netspanning van ongeveer 230 V is de effectieve waarde van de spanning. De piekspanning van het lichtnet is dus
en de spanning varieert tussen de −325 V en +325 V.
Toepassing.
De belangrijkste reden voor het gebruik van wisselspanning is de mogelijkheid om deze met een transformator om te vormen tot een hogere of lagere spanning. Doordat bij hoge spanning de stroomsterkte kleiner is voor hetzelfde elektrisch vermogen, kunnen de transportverliezen die het gevolg zijn van de elektrische weerstand in een leiding, worden beperkt. Dat heet het joule-effect. Het verlies bij elektriciteitstransport is vooral van de stroomsterkte afhankelijk en niet van de spanning. Het door de weerstand van de elektriciteitsleiding opgenomen vermogen, dat in warmte wordt omgezet, is gelijk aan de weerstand vermenigvuldigd met het kwadraat van de stroomsterkte.
De spanning van het hoogspanningsnet wordt bij de centrale eerst omhoog getransformeerd en pas dicht bij de gebruiker omlaaggebracht naar een betrekkelijk veilige standaardspanning van 230 V. Dit gebeurt in de woonwijken in een transformatorhuisje. De industrie krijgt de elektriciteit op middenspanningsniveau, op 10 000 V aangeleverd. Een transformatorstation brengt deze spanning omlaag naar 230/400 V
Bij de grootschalige opwekking en distributie van elektriciteit worden altijd driefasespanning gebruikt. Dit is onder andere te zien aan de drie stroomvoerende draden aan hoogspanningsmasten. Meestal is er nog een vierde draad boven de drie hoogspanningsdraden aangebracht, deze is verbonden met de aarde en dient als bliksemafleider. De wisselspanning wordt getransformeerd door een transformator naar hoogspanning (bijvoorbeeld 230 kV) voor de distributie over grote afstanden en daarna weer omlaag getransformeerd (eerst naar bijvoorbeeld 50 kV en/of 10 kV en daarna tot 230 V) ten behoeve van de gebruiker. In België en Nederland worden dan drie fasen en de nul aan de gebruiker geleverd, met een spanning van 230 volt tussen de nul en elke fase, en 400 volt tussen de fasen, en met een frequentie van 50 Hz. Alleen voor grote belastingen worden de drie fasen gebruikt (met speciale wandcontactdozen), dit wordt ook wel krachtstroom genoemd. De afbeelding toont een stekker met 5 polen: de 3 fasen, een nulgeleider en een (dikke) aardgeleider. De meeste aansluitpunten bieden alleen één fase en de nuldraad (voor 230 volt) met aardgeleider.
Op een elektrisch apparaat staat aangegeven op welk elektriciteitsnet het mag worden aangesloten, op welke spanning in volt en op welke frequentie in hertz. Tevens wordt het opgenomen vermogen in watt of voltampère (VA) vermeld of alleen de opgenomen stroom in ampère. Sinds enige tijd is het een Europees voorschrift, door alle EG-landen in hun eigen wetten opgenomen, om op het identificatieplaatje ook de maximale beveiligingsstroomsterkte te vermelden. Dit laatste dient om aan te geven dat er zich in het apparaat componenten bevinden die geen hogere nominale stroom mogen voeren. Denk hierbij aan dunne draden en kleine contacten, met name relaiscontacten.
Spoorwegen.
Historisch waren de meeste elektrische spoorwegen onder gelijkspanning, bv. 1500 V in Nederland en Zuid-Frankrijk en 3000 V in België en Italië; met de ingebruikname van hogesnelheidstreinen kwam echter veel hogere wisselspanning: 25 kV in de noordelijke helft van Frankrijk, in Luxemburg en op Belgische, Nederlandse, Spaanse en Italiaanse hogesnelheidslijnen, 15 kV in Duitsland, Zwitserland en Oostenrijk, enz.
AC.
In Angelsaksische landen is AC de aanduiding voor wisselstroom. De letters zijn de afkorting van de Engelse term "alternating current". Op veel elektrische apparaten voor aansluiting op het elektriciteitsnet staat deze aanduiding op het typeplaatje aangegeven. 
De tegenhanger van AC is DC, waarbij DC staat voor "direct current" en gelijkstroom betekent. Gelijkstroom is het gevolg van een gelijkspanning, of batterijvoeding, of de uitgangsspanning van de meeste voedingsblokken voor elektronische apparatuur. Op de schema's van elektronische toestellen, zoals radio en tv, wordt de voedingsspanning nog vaak aangegeven met B+, die refereert aan de eerste radio's die op batterijen werkten.
Het product van spanning "V" (in volt) en stroom "I" (in ampère) is gelijk aan elektrisch vermogen "P" (in watt), dus: "V" × "I" = "P".

</doc>
<doc id="27672" url="https://nl.wikipedia.org/wiki?curid=27672" title="Fotodiode">
Fotodiode

Een fotodiode is een elektronisch onderdeel dat stroom produceert als er licht op valt. In de fotodiode zit een P-N-halfgeleiderovergang (PN-junctie) en een lichtvenster of een glasvezelverbinding om licht op de junctie te kunnen laten vallen.
Karakteristieken.
Fotodioden kunnen op twee manieren worden gebruikt: in spanningsmode en in stroommode. De spanningsmode treedt op bij open circuit of relatief hoogohmige belasting, waarbij de opgewekte fotostroom, die in sperrichting van de diode loopt, door de interne, voorwaarts geleidende pn-overgang van de diode terugloopt. De anode van de fotodiode wordt positief ten opzichte van de kathode. Het externe stroompje (ten gevolge van niet oneindig hoge belastingsweerstand) loopt van anode naar kathode. Als de belastingweerstand zodanig laagohmig is dat er bij maximum belichting een spanning wordt opgewekt, die ruim onder de drempelspanning van de diode ligt, bijvoorbeeld maximaal 100 mV in doorlaatrichting van de diode, werkt de diode in de stroommode. De externe stroom heeft dezelfde richting als in de spanningsmode: van anode naar kathode. Deze eigenschappen zijn te zien in de U-I karakteristieken van fig. 2. Links onder in de karakteristieken van fig. 2 treedt de stroommode op, en deze loopt door van de maximum toelaatbare sperspanning geheel links onder tot een licht positieve voorwaartsspanning. In dit deel van de karakteristiek is de stroom (en bij gebruik van een meetshunt daarmee ook de shuntspanning) over meerdere decades exact recht evenredig met de belichtingssterkte.
Een voorwaarde voor deze lineariteit is wel dat de kleinste fotostroom bij de laagste, zeer kleine belichtingssterkte aanzienlijk groter is dan de donkerstroom. De donkerstroom is gelijk aan de sperstroom, zoals die bij een normale diode wordt gedefinieerd. Bij Osram-fotodiode type BPW21 is de donkerstroom bij 5 V sperspanning en 25 °C componenttemperatuur 2 nA. De fotostroom is bij 10 lux belichting 100 nA. Dit resulteert bij 10 lux en 25 °C in een afwijking van 2%. Echter, bij de maximum componenttemperatuur van 80 °C en 5 volt sperspanning is de donkerstroom 500 nA. Voor 2% afwijking moet de minimum fotostroom dan 25 µA zijn, overeenkomen met 2500 lux. De oplossing is gebruik van de diode bij 0 volt of een licht voorwaartse spanning. De donkerstroom is dan bij 80 °C componenttemperatuur 2 nA, en de afwijking bij 10lux wordt dan eveneens 2%. Bij 10 mV sperspanning en 25 °C componenttemperatuur is de donkerstroom 8 pA en is de afwijking verwaarloosbaar. De fotostroom is (zo goed als) temperatuur-onafhankelijk en (zo goed als) onafhankelijk van de diode-sperspanning. De diode wordt bij kleine sperspanning en licht voorwaartse spanning trager door de toenemende diodecapaciteit. Voor de BPW21 neemt de capaciteit toe van 180 pF bij de maximum sperspanning van 10 volt, tot 580 pF bij 0 volt. Dat is een toename van een factor 3. Voor lichtmetingen is dat doorgaans geen bezwaar. Overigens wordt de responssnelheid van de diode mede bepaald door de externe weerstand in het circuit. Wordt de diode verbonden met de negatieve ingang van een opamp, die een terugkoppelweerstand heeft van uitgang naar negatieve ingang, dan wordt de belastingweerstand bijna 0 ohm. Dit leidt tot de hoogst mogelijke afsnijfrequentie. Is de belastingweerstand 1 kilo-ohm, dan wordt de RC-tijd bij 0 volt sperspanning 0,58 µs, overeenkomend met een afsnijfrequentie van 274 kHz. De spanningsmode treedt op in het rechterdeel van de karakteristieken van fig. 2 bij de snijpunten van de karakteristieken met de "I"=0 as (x-as). Dit deel heeft een logaritmisch verband tussen belichtingssterkte en spanning (zie spanningsmode formules) en heeft bij constante belichting voor een silicium fotodiode zoals de BPW21 een temperatuur-coëfficiënt van −2,6 mV/°C.
Het deel van de karakteristiek rechtsonder wordt gebruikt bij zonnecellen voor PV-elektriciteitsopwekking. De dioden van de cellen worden daarbij in hun maximum vermogenspunt belast. . Dat punt ligt bij benadering bij een celspanning of paneelspanning van 75% van de open spanning. Bij een externe stroom in voorwaartse richting, en in volledige duisternis werkt de diode als een normale gelijkrichtdiode (fig. 2 rechtsboven). Is de diode ook nog belicht, dan wordt de doorlaatspanning van de diode hoger omdat de pn overgang nu de som van externe stroom en fotostroom te verwerken krijgt.
De golflengteafhankelijkheid van het signaal van een fotodiode kan ingesteld worden door toepassing van optische filters en is gelijk aan het product van golflengteafhankelijkheid van het filter en golflenteafhankelijkheid van de diode zelf. Op die manier is de golflengteafhankelijkheid van Osram-fotodiode BPW21 vrijwel identiek gemaakt aan de ooggevoeligheidscurve. Hierdoor is deze diode zeer goed als sensor in lichtmeters te gebruiken.
Formules spanningsmode.
Een fotodiode in spanningsmode bij open circuit heeft een logaritmische karakteristiek. Dit kan worden afgeleid uit de diodekarakteristiek in doorlaatrichting. De diodestroom ID volgt bij verwaarloosbare diode-serieweerstand uit:
Deze formule geldt ook voor seleniumcellen. In de formule is:
De emissiecoëfficiënt "n" voor silicium is 1, voor germanium 2, ligt tussen 1 en 2 voor seleen, en is groter dan 2 voor zonnecellen van polykristallijn silicium.
We gaan ervan uit dat:
Dit is voor alle praktische bedrijfssituaties het geval is en dat de diodestroom "I"D recht evenredig is met de belichtingssterkte "E":
waarbij E de verlichtingssterkte is en "c"opt de evenredigheidsconstante van de verhouding van "I"D en "E". De factor "c"opt is recht evenredig met de oppervlakte van de fotodiode, afhankelijk van het spectrum van de belichting en de spectrale gevoeligheid van de fotodiode en van eigenschappen van de pn overgang, zoals doteringsconcentratie, en dikte van de intrinsieke laag bij een PIN-diode. Ook tussen exemplaren van hetzelfde type fotodiode kunnen vrij grote toleranties optreden (in de orde van −40%/+10%), die door kalibratie kunnen worden geëlimineerd, door de diode met een zeer constante verlichtingssterkte de belichten, en bij aansluiting op een draaispoelmeter het nulpunt van de wijzer met een stelschroefje bij te regelen. Uit voorwaarde 2 blijkt namelijk dat een variabele "c"opt tot een verandering van de offset van de diodespanning leidt.
Voorwaarde 1 en formule 2 toepassen op formule 1, leidt tot:
Door natuurlijke logaritme ln te nemen aan beide zijden van de vergelijking formule 3 vinden we:
Stellen we
dan vinden we voor de spanningsmode fotodiodekarakteristiek:
waarmee het exponentiële verband tussen "U"D en "E" is aangetoond. Uit formule 6 blijkt dat variaties in "c"opt een verandering in de offset op de uitgangsspanning veroorzaken.
Voor een vaste temperatuur zijn "I"S en "U"T constant. "U"T en "I"S zijn echter temperatuurafhankelijk. De combinatie van de temperatuurafhankelijkheid van "I"S en "U"T leidt tot een temperatuurafhankelijkheid van de diodespanning, bij constante "I"D van −2,6 mV/°C (uit specificatie Osram BPW21) Uit de formule voor de open spanning karakteristiek vinden we dat als "E" een factor "e" groter wordt (ln("E")) met 1 toeneemt, en de diodespanning dus met een bedrag "n"·"U"T = "n"·26 mV bij kamertemperatuur. Voor toename van "E" met een factor 2, zoals bij fotografie EV-meting het geval is, is de toename "n"·ln(2) = "n"·18 mV bij kamertemperatuur ("n" is emissiecoëfficiënt, zie toelichting bij formule 1).
Formule stroommode.
Constante "c"opt is gelijk aan die beschreven in de spanningsmode. Kalibratie om de gevolgen van tolerantie op "c"opt te elimineren, kan in de stroommode geschieden door (een deel van) de stroommeetshunt als instelpotmeter uit te voeren. Deze maakt trimmen van de uitgangsspanning mogelijk, zodat bij een gegeven belichting altijd exact dezelfde spanning over de meetshunt staat. Dat is bijvoorbeeld nodig voor industriële lineaire lichtmeting.
Batterijloze klassieke belichtingsmeters met draaispoelmeter.
Oude analoge, batterijloze fotografiebelichtingsmeters, zoals de Sekonic L158, gebruikt met analoge fototoestellen met (kleinbeeld)film gebruikten een seleenfotodiode met een groot oppervlak en werkten in spanningsmodus. Zo kon ook bij lage lichtsterkten de logaritmische karakteristiek, nodig bij fotografie, behouden blijven, ondanks de belasting met een draaispoelmeter. Bij de logaritmische karakteristiek geeft elke factor 2 in gemeten verlichtingssterkte (is 1 stop verschil) een vaste verschuiving van bijvoorbeeld 10% van de totale schaallengte. Het totale bereik voor 10 EV (7 tot 17 EV is een factor 210 = 1024). De temperatuurgevoeligheid van de fotocel kan gecompenseerd worden door bijvoorbeeld een NTC in serie met de draaispoelwikkeling te schakelen, hoewel dit niet over het hele bereik werkt (er is een temperatuurafhankelijke offsetspanning nodig en niet een deelfactor), maar in de winter, buiten, zal de lichtsterkte in het algemeen niet zeer laag of zeer hoog zijn, zodat voor de meeste toepassingen een redelijke compensatie kan worden verkregen. De spanningsstijging in de kou van de fotodiode wordt dan gecompenseerd door een met afnemende temperatuur toenemende spanningsdeelfactor.
Materialen voor fotodioden.
Naast standaard siliciumfotodioden en de reeds genoemde seleencellen worden ook andere materialen toegepast, zoals InGaAs (nabij-infrarood). In onderzoek zijn germanium-op-siliciumdioden, zie onder snelle detectors. Seleencellen, die in de jaren 60 van de twintigste eeuw werden gebruikt, verouderen in een tijdsbestek van tien jaar zeer sterk (net als seleen-gelijkrichters en LDR's). Onder andere de inwendige serieweerstand wordt veel hoger, en de gevoeligheid neemt sterk af (daling van "c"opt), wat tot grote afwijkingen leidt. Seleencellen worden niet meer toegepast.
Zeer snelle detectors voor telecommunicatie doeleinden.
Voor snelle fotodioden worden PIN-dioden gebruikt. Tussen de p- en n-zone is een intrinsiek of zeer laag gedoteerde halfgeleiderlaag aangebracht, waardoor de capaciteit van de diode kleiner wordt. Materiaal in onderzoek is germanium-op-silicium. Met deze dioden kunnen signalen tot 40 Gbit/s gedetecteerd worden. Op dit moment worden voor deze snelheden InGaAs-fotodioden gebruikt.
Fototransistor.
Er bestaan ook npn-fototransistoren. Daarbij is de basis-collector-junctie uitgevoerd als fotodiode. De fotostroom loopt dan van collector naar basis, (de collector-basisdiode staat zoals gebruikelijk in sper), en wordt als basisstroom aan de npn-transistor toegevoerd en versterkt, stroomversterking in de orde van 100 tot 400, zoals bij een normale npn-transistor.
Ze worden voornamelijk toegepast in optocouplers en in optische schakelaars. De "current transfer ratio" (CTR), de verhouding van de uitgangsstroom stroom en de stroom die door de infrarood-led van de optocoupler gestuurd van optocouplers met fototransistor is in de orde van 1. Fototransistoren zijn veel minder lineair en hebben grotere toleranties op de uitgangsstroom dan fotodioden door de sterk stroomafhankelijke versterking en tussen verschillende exmplaren relatief grote verschillen in stroomversterkingsfactor van npn-transistoren. Ze zijn ook vrij traag, met name als de fototransistor in verzadiging wordt gestuurd, reactietijden in de orde van vijf microseconden en daarom ongeschikt voor gebruik in afstandsbedieningen. In principe zijn twee aansluitingen uitgangszijdig voldoende:
de emitter en de collector. Vaak is de basis van de transistor ook uitgevoerd. Met een externe weerstand tussen basis en emitter kunnen dan de eigenschappen van de optocoupler worden gevarieerd. Ook kan een schottkydiode aangebracht worden tussen basis en collector van de fototransistor, waardoor verzadiging van de transistor en de daarmee samenhangende traagheid voorkomen wordt.
Snelle optocouplers gebruiken fotodioden, met een snelle volgversterker (analoge toepassingen) of een (digitale toepassingen). Zulke optocouplers kunnen vrij snelle analoge of digitale signalen verwerken. Er zijn aan de ontvangstzijde wel drie aansluitingen nodig: −voeding, +voeding en uitgang.

</doc>
<doc id="27673" url="https://nl.wikipedia.org/wiki?curid=27673" title="Bestand (oorlog)">
Bestand (oorlog)



</doc>
<doc id="27675" url="https://nl.wikipedia.org/wiki?curid=27675" title="Federal Bureau of Investigation">
Federal Bureau of Investigation

Het Federal Bureau of Investigation (FBI) is een Amerikaanse veiligheidsdienst. Het is een van de federale instellingen voor wetshandhaving in de Verenigde Staten. De FBI werd vooral bekend onder J. Edgar Hoover, directeur van 1924 tot 1972, die de dienst ook politieke activisten liet onderzoeken. Pas sinds 1935 heet het bureau daadwerkelijk FBI, daarvoor heette het Bureau of Investigation (BOI).
De FBI treedt tegenwoordig op als misdaadonderzoeksdienst voor terrorisme, drugsdelicten, georganiseerde misdaad, spionage, forensisch onderzoek, computercriminaliteit, geweldsmisdrijven, witteboordencriminaliteit en zet zich in voor misdaadpreventie. Sinds 2002 heeft terrorismebestrijding de hoogste prioriteit. De FBI heeft in totaal 35.104 werknemers waarvan er 13.412 FBI-agenten zijn. De agenten die niet in de Verenigde Staten werken, zijn gestationeerd in Amerikaanse ambassades en bij internationale organisaties zoals Interpol, Europol, de Europese Unie en de NAVO.
Geschiedenis.
Charles Joseph Bonaparte was een Amerikaanse politicus die zich actief inzette voor landelijke hervormingen. Hij was een kleinzoon van Jérôme Bonaparte, de jongste broer van Napoleon I Bonaparte, de keizer van Frankrijk. Zijn ouders zijn de stichters van de Amerikaanse tak van de familie Bonaparte.
Na afgestudeerd te zijn aan Harvard University en Harvard Law School, ging hij direct na zijn studie werken als advocaat, maar hij zag later in dat hij zich toch meer in de politiek wilde inzetten. In 1905 koos president Theodore Roosevelt hem als minister van marine en van 1906 tot en met 1909 was hij minister van Justitie van de Verenigde Staten. In 1908 introduceerde president Roosevelt een concept voor een eenheid van speciale agenten, die voornamelijk zou bestaan uit oude spionnen. Na goedkeuring van dit plan werd bekend dat Bonaparte de leider van deze eenheid werd.
Voordat deze speciale eenheid er was, was het erg moeilijk voor de federale overheid om onderzoek te doen naar bepaalde gebeurtenissen of personen. Het Ministerie van Justitie was toen nog vaak afhankelijk van de United States Secret Service. Deze 'geheime dienst' viel onder het ministerie van Financiën en had als als kerntaak het bestrijden van geldvervalsing. Het ministerie van Justitie moest dan aan medewerkers van de Secret Service vragen of ze onderzoek wilden doen naar bepaalde gebeurtenissen voor het ministerie. Deze medewerkers hoefden geen verantwoording af te leggen aan het ministerie (en daardoor ook niet aan de minister van Justitie), maar moesten dit doen aan het hoofd van de Secret Service, waardoor de informatie weer moeilijker bij het ministerie aankwam en er meer kans was dat de informatie vervormd werd. Bonaparte vond dit erg frustrerend als minister van Justitie en hij wilde de volledige controle over de onderzoeken die onder zijn jurisdictie vielen. Het Congres, het Amerikaanse parlement, was het met hem eens en op 27 mei 1908 nam het Congres een wet aan die verhinderde dat het Ministerie van Justitie beroep zou doen op medewerkers van de Secret Service en keurde het plan van Bonaparte en Roosevelt goed om een speciale eenheid op te richten van eigen speciale agenten, naast de Secret Service.
In juni 1908 stelde Bonaparte een eenheid van speciale agenten binnen het ministerie in. Tien voormalige werknemers van de Secret Service en enkele onderzoekers van het ministerie vormden deze eenheid in het begin. Wat men de start van de FBI noemt, is de dag waarop deze eenheid voor het eerst in opdracht van minister van Justitie Bonaparte hun bevindingen moesten rapporteren aan Stanley W. Finch.
Toen zowel de termijnen van minister van Justitie Bonaparte als president Roosevelt in maart 1909 afgelopen waren, adviseerden ze deze speciale eenheid een permanent onderdeel van het ministerie te maken. Onder Bonapartes opvolger, George Wickersham, werd de eenheid dit ook en op 16 maart 1909 hernoemde hij de eenheid naar Bureau of Investigation (BoI).
Stanley W. Finch.
Stanley Finch (1872-1951) staat bekend als de allereerste directeur van BoI. Hij kwam voor het eerst in contact met het Ministerie van Justitie toen hij in 1893 'hulpje' bij het ministerie werd. Daarna heeft hij voor 50 jaar een relatie met het ministerie gehad. Van 1893 tot 1908 was hij hoofd van de onderzoeksafdeling bij het ministerie en in 1909 werd hij (automatisch) directeur van het Bureau of Investigation. In 1912 legde hij zijn functie neer, ten gunste van zijn opvolger Bielaski, om commissaris te worden.
Expansie van BOI.
Ten tijde van de grondlegging van BOI waren er weinig federale misdaden. BOI onderzocht voornamelijk zaken die te maken hadden met het nationale bankwezen, faillissementen, naturalisatie, antitrustwetgeving en landfraude. Pas in 1910 begon de uitbreiding van de jurisdictie van het bureau, toen het bureau de Mann Act (of, zoals hij vaker genoemd wordt, "White-Slave Traffic Act") door het Congres kreeg. Deze wet zorgde ervoor dat vrouwenhandel (en in het algemeen het vervoer van vrouwen en meisjes voor prostitutie en andere 'immorele doeleinden') een federale misdaad werd.
Door de jaren heen breidde het bureau uit met meer dan 300 nieuwe speciale agenten en met 300 extra ondersteunende werknemers. Door heel het land werden kleinere bureaus opgezet, die onder leiding stonden van een speciale agent die rechtstreeks verantwoordelijk was aan Washington. De meeste van deze lokale bureaus lagen in de grote steden, echter een groot aantal bureaus werden ook gevestigd langs de Mexicaanse grens. Hun taak was het tegengaan van smokkelen, neutraliteitsschendingen en het verzamelen van Amerikaanse staatsinformatie; veel van deze werkzaamheden werden geactiveerd door de Mexicaanse Revolutie.
Toen de Verenigde Staten in april van het jaar 1917 onder leiding van president Woodrow Wilson mee gingen vechten in de Eerste Wereldoorlog, kreeg het bureau in één klap meer werk voorhanden. Het bureau werd nu ook verantwoordelijk voor spionage en sabotage en stond het Ministerie van Arbeid bij, om onderzoeken te doen naar vijandige vreemdelingen. Tijdens deze periode groeide het aantal speciale agenten met algemene onderzoekskwaliteiten en een goede kennis van bepaalde talen.
Op 1 juli 1919 werd het voormalige hoofd van de geheime dienst, William Flynn (1867-1928), directeur van BOI. Flynn was de directeur van het bureau tot 21 augustus 1921. In dat jaar werden alle nieuwe bevoegdheden die het bureau kreeg door de oorlog die eindigde in 1909 (1919?), weer verwijderd, want dankzij president Warren Harding werd de buitenlandse politieke status van de Verenigde Staten weer neutraal.
De jaren tussen 1921 en 1933 waren erg criminele en anarchistische jaren. Dit tijdperk staat bekend als het gangstertijdperk ("lawless years") waarin het aantal misdaden explosief toenam en ook de georganiseerde misdaad bloeide (o.a. de maffia). Dit tijdperk was niet echt belangrijk voor de groeiende jurisdictie van het bureau, aangezien veel van de gepleegde misdaden niet onder hun jurisdictie vielen, maar onder de controle van het Ministerie van Financiën. De meeste misdaden waren witwaspraktijken en belastingontduiking.
Omdat het bureau dus een gelimiteerde jurisdictie bezat, moesten zij erg creatief omgaan met zaken die een landelijke urgentie bezaten, maar een lokale jurisdictie. Zo werd Al Capone onderzocht als "vluchtende federale getuige". Door deze creatieve aanpak van onderzoeken, maar ook door traditionelere onderzoeken als neutraliteits- en antitrustschendingen, kreeg het bureau een hoge status.
Tijdperk Hoover.
Toen William J. Burns, een voormalige eigenaar van een detectivebedrijf, directeur van het bureau werd in 1921, benoemde hij J. Edgar Hoover als zijn assistent. Hoover was destijds 26 jaar oud en werkte pas 4 jaar bij het bureau. Zijn hoge status had hij toen bereikt door het feit dat hij in de Eerste Wereldoorlog de operaties rondom 'vijandige vreemdelingen' leidde en assisteerde bij de Algemene Inlichtingendienst die onderzoeken deden naar verdachte anarchisten en communisten.
Op 10 mei 1924 werd Edgar Hoover tot directeur van het Bureau of Investigation benoemd door de nieuwe minister van Justitie, H. Fiske. Omdat Hoover door jarenlange trainingen het Progressivisme had omarmd, was het bureau er verzekerd van dat deze traditie bij hen in leven gehouden zou worden.
Hoover professionaliseert.
Toen Hoover in 1924 directeur bij het bureau werd, had het ongeveer 640 werknemers, waaronder ongeveer 440 speciale agenten die werkten op lokale veldkantoren in negen verschillende steden. Aan het einde van de jaren twintig had het bureau circa 30 lokale kantoren met subhoofdkantoren in New York, Baltimore, Cincinnati, Atlanta, Portland, San Antonio, Kansas City, Chicago en San Francisco. Hoover was erg serieus in zijn werk, zo ontsloeg hij elke speciale agent die hij ongekwalificeerd vond. Met zaken zoals speciale regels omtrent promotie, sterke controles van de lokale kantoren en subhoofdkantoren en de introductie van badges op uniformen als beloning, begon hij het bureau te professionaliseren.
In januari 1928 zette hij een officiële training voor nieuwe speciale agenten op, waarbij hij als criterium opgaf dat de nieuwe agenten tussen de 25 en 35 jaar oud moesten zijn en een rechten of bestuurlijke achtergrond moesten hebben. Dit zorgde ervoor dat er een nieuwe lichting speciale agenten bij het bureau kwam, die een brede achtergrond hadden en daarom meer konden doen dan andere agenten.
In de vroege jaren van Hoovers bestuur werd een ook nu nog belangrijk instrument van het Amerikaanse justitiële apparaat ingevoerd, een divisie Persoonsidentificatie. Binnen deze divisie werden landelijke dossiers samengesteld, waarin onder andere vingerafdrukken van verdachten en misdadigers opgeslagen konden worden. Zo werd het gemakkelijker om misdadigers nationaal op te zoeken en te volgen.
Al in 1905 werd er een bureau opgericht door het Ministerie van Justitie, waarin persoonsidentificatie op een nationaal niveau verzameld kon worden. In 1907 werd dit bureau echter, om geldbesparende redenen, verplaatst naar het gevangeniscomplex Leavenworth. Het persoonsidentificatiebureau werd nu bemand door misdadigers en omdat de lokale politiekantoren door het hele land dit maar een verdachte en vreemde actie van het ministerie vonden, begonnen zij dit persoonsidentificatiebureau te negeren en een eigen collectie van vingerafdrukken bij te houden. Zij weigerden elke samenwerking met het bureau in Leavenworth en het hele systeem van centraal en nationaal één vingerafdrukkencollectie invoeren, werd hierdoor overbodig.
Tot 1924, toen het Congres besloot om alle collecties door het hele land en het centrale bureau in Leavenworth samen te voegen tot één groot bureau, onder leiding van het Bureau of Investigation. Het duurde 19 jaar, maar uiteindelijk bestond er toch één centraal systeem van persoonsidentificatie.
Aan het einde van de jaren twintig was BOI sterk geprofessionaliseerd. Er was een goede opleiding voor speciale agenten, het bureau was vertegenwoordigd door het hele land via lokale veldkantoren en er was een goed toezicht op die kantoren. Het bureau had de controle over een nationaal persoonsidentificatie archief, er was een handboek voor alle speciale agenten en er was al een concept ontwikkeld voor een technisch laboratorium. Het bureau was goed uitgerust om een einde aan de "lawless years" te maken.
FBI wordt gevormd.
De naam Bureau of Investigation werd op 1 juli 1932 veranderd naar United States Bureau of Investigation (USBOI). Precies een jaar later begon het Ministerie van Justitie met een experiment waarbinnen ze een eigen onderzoeksdivisie gingen opzetten. Omdat er nogal veel verwarring ontstond tussen de Ministeriële speciale agenten en de speciale agenten van USBOI, werden de twee samengevoegd en werd de naam in 1935 veranderd in Federal Bureau of Investigation.
Door deze nieuwe formatie, had het bureau opeens veel meer jurisdictie, wat uiteindelijk leidde tot het arrest van alle grote gangsters in 1936. Echter, het bureau kreeg er in die periode belangrijkere vijanden bij. Fascisme in nazi-Duitsland en het Italië van Benito Mussolini; tevens bedreigde het communisme in de Sovjet-Unie van Jozef Stalin de democratische principes van de Verenigde Staten nu er een oorlog dreigde te komen.
Tweede Wereldoorlog.
Aan het einde van jaren dertig zorgden nazi-Duitsland, Japan en Italië (samen met hun bondgenoten ook wel aangeduid als de Asmogendheden) voor veel onrust in de wereld. De landen begonnen andere landen aan te vallen en ze in te nemen. In Spanje was er onrust doordat de regering werd verstoten door de fascisten en de Sovjet-Unie nam, na een non-agressiepact (soort combinatie van een wapenstilstand en een vredesverdrag) te hebben gesloten met Hitler, de Baltische landen, Karelië en samen met Duitsland Polen in. Het Verenigd Koninkrijk en Frankrijk verklaarden de oorlog aan Duitsland, terwijl de Verenigde Staten neutraal bleven.
Terwijl de onrust in Europa groeide, bleef de recessie in de Verenigde Staten alsmaar erger worden. Door de fascistische overname van Spanje, begonnen Amerikaanse fascisten ook zelfvertrouwen te krijgen en dit manifesteerde zich in gewelddadige optochten en openbare steunbetuigingen aan de Spaanse fascisten. Ook de Amerikaanse Communistische Partij groeide sterk door onzekerheden in de maatschappij. Werkloosheid, racisme en de slechte economie zorgde ervoor dat mensen hun steun begonnen te zoeken bij alternatieven, zoals de communistische manier van denken. De FBI werd door de regering op deze groeiende groeperingen geattendeerd en in 1936 kreeg het bureau de uiteindelijke toestemming van president Roosevelt om te starten met onderzoeken. Op hetzelfde moment kreeg het bureau van het Congres meer jurisdictie om voor een hogere veiligheid te zorgen.
Na de definitieve uitbraak van de Tweede Wereldoorlog kreeg de FBI opeens heel andere prioriteiten. Het moest zich voornamelijk gaan bezighouden met spionage en sabotagezaken. De Verenigde Staten bleef nu ook neutraal en deze neutraliteit werd extra gesteund door de Communistische Partij in de Verenigde Staten, omdat deze profijt hadden bij een afwezigheid van de VS in Europa. Zou heel Europa komen te vallen onder Duitsland, dan zouden de democratische waarden in Noord-Amerika ook onder vuur komen te liggen. Er zouden steeds meer communisten komen na deze val en de regering vreesde het ergste. Uiteindelijk dreef de buitenlandse politiek van de Verenigde Staten steeds verder weg van neutraliteit en rond 1941 begon de VS de geallieerden (Verenigd Koninkrijk en het al gevallen Frankrijk) militair te steunen.
Toen Duitsland, zonder waarschuwing, de Sovjet-Unie begon aan te vallen, veranderden de prioriteiten van de FBI weer. Ze moest zich nu vooral richten op Duitse, Italiaanse en Japanse inwoners van de Verenigde Staten en op Amerikanen die sympathiseerden met de idealen van Duitsland, Italië en Japan. Maar ze moesten tegelijkertijd ook blijven uitkijken voor saboteurs, deserteurs van de geallieerden en ze moesten blijven spioneren.
Op 7 december 1941 begon de oorlog definitief voor de Verenigde Staten, toen Japan de aanval op Pearl Harbor lanceerde. De VS verklaarde de oorlog aan Japan en als reactie hierop verklaarde Duitsland en Italië op de volgende dag de oorlog aan de VS. Vanaf die dag was de FBI in oorlogstoestand en was het bureau 24 uur per dag actief. Op 7 en 8 december arresteerden de FBI alle als verdacht geïdentificeerde buitenlanders die een gevaar voor de binnenlandse veiligheid vormden en stuurde deze gearresteerden door naar militaire staatsorganen.
Aan het einde van het jaar 1943 was het werknemersaantal toegenomen van 7400 tot 13.000 werknemers. Leerlingen aan de academische opleiding van de FBI kregen een spoedopleiding waardoor het aantal speciale agenten omhoog schoot. Deze gigantische toenames waren nodig om alle nieuwe functies van de FBI te ondersteunen die het bureau in de staat van oorlog had gekregen.
Op sommige momenten stond de FBI lijnrecht tegenover de regering. De president en de minister van Justitie vonden dat alle Japanners en alle Amerikanen van Japanse afkomst in de westkust van het land naar speciale kampen gebracht moesten worden, om de veiligheid te garanderen. FBI-directeur Hoover vond dit echter totaal onnodig, omdat ze al alle buitenlanders hadden gearresteerd die een bedreiging voor de veiligheid waren. Uiteindelijk kregen de president en de minister van Justitie toch hun zin en zo kreeg de FBI totaal tegen haar zin in, het commando om elke avondklok- en evacuatieovertreder te arresteren.
Veel meer belangrijke taken had de FBI niet tijdens de oorlog, aangezien deze niet in de VS, maar in Europa en Azië werd gevoerd. De FBI hield zich voor de rest van de oorlog vooral bezig met spionage, sabotage, het arresteren van overtreders van federale oorlogswetten en het onderzoeken naar verdachte groeperingen die de binnenlandse veiligheid zouden kunnen beïnvloeden. Veel van deze functies had het bureau al voordat de oorlog begon.
Na de val van Duitsland en Japan was de wereld totaal veranderd. De Verenigde Staten was uit zijn geïsoleerde schulp geklommen en in een klap was de Verenigde Staten een van de belangrijkste en grootste machten in de wereld. In de VS kwam de economie weer licht op gang en kregen Afro-Amerikanen meer zelfvertrouwen, omdat ze in de oorlog eindelijk met gelijkheid werden behandeld. De communisten kregen na het einde van oorlog meer grip op de wereld, nu Europa in puin lag zochten veel mensen steun bij de communistische manier van denken. De Sovjet-Unie werd machtiger, nu zij hadden laten zien dat zij een sterke tegenstander konden verslaan en zij nog steeds de landen in hun macht hadden die zij vlak voor de oorlog hadden veroverd (gedeeltelijk met Duitse hulp).
Na de oorlog.
In 1946 verkreeg de FBI van het Congres de verantwoordelijkheid om iedereen, personen of landen, te onderzoeken die toegang zouden kunnen krijgen of die al toegang hebben tot beveiligde nucleaire informatie. Zij werden nu tevens verantwoordelijk gesteld voor de onderzoeken naar overtredingen die betrekking hadden op de toegang tot beveiligde nucleaire informatie.
Op 10 maart 1950 werd de FBI Ten Most Wanted Fugitives (Tien Meest Gezochte Voortvluchtigen) gelanceerd. Deze lijst is tot op de dag van vandaag een van de belangrijkste manieren van de FBI om hun belangrijkste onderzoeken publiekelijk te maken. Door de publicatie van deze lijst wilde de FBI ook nationaal aandacht vragen voor deze voortvluchtigen en ze hoopte erop dat burgers ook bruikbare informatie zouden leveren. Informatie over de gezochten die op de lijst staan, staat verder op in het artikel.
Edgar Croswell, een agent van de Staatspolitie van New York, ontdekte op 14 november 1957 dat er in het huis van de notoire crimineel Joseph Barbara te Apalachin een conferentie van criminele leiders uit het hele land bezig was. Na deze ontdekking kon de FBI gemakkelijk de topcriminelen arresteren, maar omdat deze ontdekking incidenteel was moest er beter toezicht op topcriminelen komen. Hoover startte toen het programma Top Hoodlum, om informatie te verzamelen over de bezigheden van topcriminelen door het hele land.
De FBI kreeg steeds meer grip op de criminele sector van de Verenigde Staten, maar de groeiende jurisdictie van de FBI zorgde ook voor verwarring over wanneer een onderzoek nou lokaal, door de desbetreffende staat of nationaal (FBI) uitgevoerd moest worden. Zo ook bij de moord op president John F. Kennedy, president van 1961 tot en met zijn dood in 1963. De FBI kreeg van president Lyndon Johnson de taak om de moord te onderzoeken. Destijds had de FBI nog niet het statutaire gezag om de moord van presidenten te onderzoeken, maar toch moesten zij het onderzoek uitvoeren van de president en het Congres. De zaak werd echter flink verwarrend, aangezien er jurisdictionele conflicten ontstonden tussen lokale, staats- en federale autoriteiten, wat het onderzoek niet ten goede kwam.
Sinds juli 1966 moet de FBI een gedeelte van de informatie die ze verzameld hebben vrijgeven. President Johnson had namelijk de Freedom of Information Act aangenomen, waarin staat dat elke burger informatie mag en kan aanvragen bij de FBI over een organisatie, een bedrijf, een gebeurtenis, een onderzoek, een overleden persoon of zichzelf.
In januari 1967 opende Hoover ook het National Crime Information Center, een elektronische database van waaruit wetshandhavingteams van elk niveau — lokaal, staat en federaal/nationaal — informatie over een gebeurtenis, onderzoek of persoon kan opvragen. Als de politie nu iemand heeft gearresteerd, konden ze in een centrale database de geschiedenis van die persoon opzoeken. Ook de hele database van persoonsidentificatiebestanden werd hierop aangesloten.
Periode na Hoover.
Edgar Hoover is de langstzittende directeur van de FBI aller tijden, van 1924 tot aan zijn dood op 2 mei 1972 (48 jaar). Omdat het Congres niet wilde dat er na Hoover weer een directeur zo lang op de hoogste positie bij de FBI zou zitten, hebben zij in juni 1968 een nieuwe wet (Public Law 90351) aangenomen die de termijn van een bureaudirecteur beperkt tot 10 jaar. De wet zou actief worden na de dood van Hoover. Hij heeft met acht presidenten gewerkt, van Calvin Coolidge tot Richard Nixon.
Op 9 juli 1973 werd hij opgevolgd door Clarence Kelley. In de periode daartussen zijn Patrick Gray en Bill Ruckelshaus plaatsvervangende directeuren geweest. Ruckelshaus volgde Gray op nadat hij onverwachts zijn baan had opgezegd en president Nixon Ruckelshaus had aangewezen als de nieuwe interim directeur van de FBI.
Sinds de oprichting van het bureau, is het hoofdkantoor altijd verspreid geweest over meerdere faciliteiten. Maar aan het einde van de jaren zestig keurde het Congres een aanvraag voor een nieuw hoofdkantoor eindelijk goed, na vele aanvragen. Dit hoofdkantoor is tot op de dag van vandaag het hoofdkantoor van de FBI en draagt de naam van de beroemdste directeur, J. Edgar Hoover FBI Building.
Op 3 april 1978 voltooide de FBI een uniek experiment. Ze hadden het gebruik van lasers bij het scannen van vingerafdrukken ontwikkeld, waardoor vingerafdrukken preciezer vastgelegd konden worden. Op deze dag werd het gebruik van een laser voor het eerst succesvol gebruikt bij een zaak als bewijsmateriaal. Het belangrijkste voordeel dat deze nieuwe techniek had, was dat de kenmerkende lijntjes nu fijner vastgelegd konden worden, waardoor een vingerafdruk ook écht uniek was en niet meer verward kon worden met die van een ander.
William Webster was FBI directeur van 1978 tot 1987. In de jaren tachtig werden er vooral veel nieuwe instituten gesticht. Zo werd het Hostage Rescue Team opgericht in augustus van 1983, waardoor gijzelingen beter en veiliger gered konden worden. Het NCAVC, dat opgericht is in juli 1984, ontwikkelde persoonsprofielen, waardoor anonieme verdachten, moordenaars en criminelen beter opgespoord konden worden.
Het jaar 1985 wordt binnen de FBI aangeduid als "Year of the Spy", in dit jaar werden erg veel spionagezaken en -onderzoeken afgesloten. Zo werden John Walker, Jerry Whitworth, Arthur Walker en Michael Walker, de zogenaamde "John Walker Spy Ring", gearresteerd voor het verzenden van geheime informatie aan de Sovjet-Unie. Jonathan Jay Pollard, een analist bij de marine, werd gearresteerd voor spionage voor Israël. Larry Wu Tai Chin, een voormalige CIA-agent, werd gearresteerd voor spionage voor de Volksrepubliek China (33 jaar lang).
Terrorismebestrijding.
In de jaren negentig begon het (internationale) terrorisme zich sterk te verspreiden. De FBI kreeg steeds meer jurisdictie om deze terroristen te onderzoeken en het bureau werd steeds bekwamer in het onderzoeken daarnaar. Op 7 juni 1999 bijvoorbeeld, toen de FBI Abdel Basset Ali Al-Megrahi en Lamen Khalifa Fhimah overdroeg aan de Nederlandse overheid. Zij waren de twee hoofdverdachten van de Lockerbie-aanslag in 1988.
Op 7 juni 1999 kwam Osama bin Laden tevens de lijst van FBI Ten Most Wanted Fugitives binnen en is er pas afgegaan na zijn dood op 2 mei 2011. Bin Laden werd destijds in verband gebracht met de bomexplosies in de Amerikaanse ambassades in het oosten van Afrika.
Sinds de terroristische aanslagen van 11 september 2001 heeft de FBI als topprioriteit om het internationale terrorisme te bestrijden. Sindsdien is de lijst van Most Wanted Terrorists ook vaak in het openbaar gepubliceerd door de FBI, om burgers actief mee te laten zoeken naar terroristen.
Directeur James Comey werd op staande voet ontslagen door president Donald Trump. Andrew G. McCabe was sinds 10 mei 2017 waarnemend directeur. Begin augustus 2017 werd Christopher Wray benoemd tot directeur van de FBI.

</doc>
<doc id="27676" url="https://nl.wikipedia.org/wiki?curid=27676" title="ZIP">
ZIP

ZIP of Zip kan betrekking hebben op:

</doc>
<doc id="27680" url="https://nl.wikipedia.org/wiki?curid=27680" title="Rijksweg 12">
Rijksweg 12

 
 
 (N207)
 (N11)
 
 
 (Waterlinieweg/ )
 
 
 
 
 
 
 
 De Liemers 
 
 
Rijksweg 12, ook bekend als A12 is de autosnelweg die Den Haag via Gouda, Utrecht en Arnhem met de grens met Duitsland verbindt. Hiervandaan loopt de weg verder als de Duitse Bundesautobahn 3 naar het Ruhrgebied. De A12 heeft een totale lengte van 137 km. Vanaf knooppunt Prins Clausplein tot knooppunt Lunetten vormt de A12 de E30, vanaf knooppunt Oudenrijn tot de Duitse grens de E35. Tussen knooppunt Gouwe en knooppunt Oudenrijn maakt de A12 bovendien deel uit van de E25. De A12 is een van de belangrijke oost-west-verbindingen van Nederland en is in beheer van Rijkswaterstaat. De eerste kilometers van de A12 in Den Haag - tussen de S101 en afrit 3 - vormen een autoweg, die door de gemeente beheerd wordt.
Geschiedenis.
Eerste snelweg.
Het traject tussen Den Haag en verkeersplein Oudenrijn is in de jaren 1933–1940 aangelegd en is daarmee de oudste autosnelweg (avant la lettre) van Nederland. De toenmalige verharding bestond uit beton en klinkers. De A12 was de eerste autosnelweg ter wereld die uitgerust was met vluchtstroken. Voor de aanleg werd iedere gemeente en ieder waterschapsbestuur gehoord. Echte inspraak, zoals bij de aanleg van spoorlijnen in die tijd, was niet aan de orde, omdat dit doorgaans leidde tot concessies die achteraf dikwijls ongewenst bleken. Op 15 april 1937 werd het gedeelte Voorburg (tijdelijke aansluiting Westvlietweg) – Zoetermeer geopend, en in augustus 1938 werd het resterende deel naar Voorburg over Vlietbrug en Heerenstraatviaduct tot het nieuwe Koningin Wilhelminaplein geopend. Vanaf 25 november 1939 liep de weg tot Utrecht Oudenrijn.
Reeds enkele weken na de Nederlandse capitulatie kreeg Rijkswaterstaat de mededeling van de Duitse bezetter dat deze rijksweg 12, die in de oorspronkelijke Nederlandse wegenplannen van de jaren 30 slechts tussen Den Haag en De Klomp bij Ede zou verlopen, noordelijk om Arnhem wilde verlengen om bij Emmerik op de Hollandlinie richting Oberhausen aan te sluiten, die op dat moment in aanleg was. Het project werd door Fritz Todt, in nazi-Duitsland verantwoordelijk voor de aanleg van "Reichsautobahnen", als "Kriegswichtig" (van belang voor de oorlogsvoering) verklaard, hetgeen betekende dat de weg met voorrang aangelegd diende te worden. Omwonenden doopten de rijksweg schamperend al snel tot het "Hazenpad", daarmee insinuerend dat de bezetter zo’n groot belang hechtte aan de voltooiing ervan om in geval van de verwachte invasie van de geallieerden over deze weg zo snel mogelijk "Heim ins Reich" te kunnen geraken.
Toen Fritz Todt in 1942 bij een vliegtuigongeluk kwam te overlijden werden zijn taken overgenomen door Albert Speer. Speer was van mening dat de verlenging van rijksweg 12 naar de Duitse grens niet meer van belang was voor de oorlogsvoering en stelde in 1942 een bouwstop in. Op dat moment waren de voorbereidende werkzaamheden, zoals de aanleg van aardebanen, in een vergevorderd stadium. Rijkswaterstaat zou na de oorlog niet meer voor een ander tracé kiezen. Tijdens de oorlog werd alleen nog het wegvak tussen Oudenrijn en Bunnik geopend.
Openstellingsgeschiedenis.
Enkele punten uit geschiedenis van de A12 in chronologische volgorde.
Toekomst.
Duiven - Oud-Dijk.
Vanwege het doortrekken van de A15 naar de A12 ten oosten van Arnhem zal de A12 tussen Duiven en knooppunt Oud-Dijk verbreed worden naar 2x3 rijstroken. De afrit Zevenaar wordt opgeheven en er wordt een nieuw knooppunt met de A15 aangelegd.
File top 50.
Een aantal locaties van de A12 komt en kwam voor in de file top 50. Een leeg vak betekent dat de desbetreffende locatie niet voorkwam in de file top 50.
Varia.
Bij Veenendaal bevindt zich een hectometersprong: na hectometerpaal 92,1 volgt 102,2.
Vanaf 8 mei 2008 werd de A12 van Den Haag tot de Duitse grens aangeduid met de naam "Regenboogroute". Kunstwerken en wegmeubilair langs de weg zijn meer eenvormig ontworpen, om de weg meer eenheid te geven. Om de route aan te duiden zijn op lichtmasten langs de weg 1650 stickers met gekleurde strepen aangebracht. Het project werd in opdracht van de ministeries van Verkeer en Waterstaat, VROM en LNV uitgevoerd door Routeontwerp en kostte €120.000. Later is besloten dat door de te hoog uitgevallen kosten de A12 het enige traject zal blijven waar dit routeontwerp is toegepast.
Het laagste punt van Rijksweg A12 ligt tussen Zoetermeer en Gouda, met 3 à 4 meter beneden NAP, het hoogste bij Arnhem met ca. 60 meter boven NAP.

</doc>
<doc id="27683" url="https://nl.wikipedia.org/wiki?curid=27683" title="Datastructuur">
Datastructuur

Een datastructuur is in de informatica een manier waarop de elementen (in dit verband ook wel componenten, delen of items genoemd) van een samengestelde variabele samenhangen. De structuur bepaalt de wijze waarop de elementen selecteerbaar zijn, en daarmee op welke wijze en met welke mate van efficiëntie gegevens kunnen worden opgeslagen, gewijzigd en teruggevonden. Verder kunnen datastructuren worden gecombineerd tot complexere datastructuren.
Soorten datastructuren.
Er zijn minstens twee klassen van datastructuren te onderscheiden.
Sommige moderne scripttalen, zoals Javascript, Python, Perl of Ruby, gebruiken het eerste soort niet meer ten gunste van andere constructies zoals een associatieve array. Dit heeft alles te maken met het feit dat computers sneller worden, en het statische record probleemloos vervangen kan worden door een dynamische constructie. Vroeger zou dit de machine onnodig vertraagd hebben en onnodig geheugen verkwisten. Dat wil overigens niet zeggen dat deze oplossingen bij voorbaat beter zijn.
Container.
Containers kunnen op minstens één manier in twee groepen worden verdeeld. Namelijk de conceptuele containers (een abstracte datastructuur), en de implementaties van deze concepten. Het onderscheid tussen deze twee groepen is niet in alle gevallen even duidelijk omdat sommige concepten maar 1 implementatie kennen. In deze gevallen zijn de twee begrippen synoniem.
Concept.
Voorbeelden van abstracte containers zijn:
Implementatie.
Voorbeelden van implementaties van containers zijn o.a.
Alle containers kunnen met behulp van een iterator worden doorlopen.

</doc>
<doc id="27684" url="https://nl.wikipedia.org/wiki?curid=27684" title="Applicatieserver">
Applicatieserver

Een applicatieserver is een server die tot doel heeft applicatiecomponenten te herbergen en allerlei services aan die applicatiecomponenten aan te bieden.
De gedachte achter het concept van de applicatieserver is dat allerlei zaken zoals databasetoegang (toegang tot gegevensbestanden), interactie met gebruikersinterface, beveiliging en schaalbaarheid infrastructureel, dat wil zeggen buiten de applicatie zelf, opgelost worden, zodat de programmeur zich alleen nog maar bezig hoeft te houden met het programmeren van de 'business logica'. De applicatieserver zorgt ervoor dat de applicatie(s) die binnen de applicatieserver worden gedraaid gebruik kunnen maken van de diensten zoals die hiervoor beschreven zijn. Op deze manier hoeft niet elke applicatie zelf dit soort infrastructurele functionaliteit te implementeren, maar kan de functionaliteit van de applicatieserver worden hergebruikt.
Applicatieserver is een algemene term die niet precies omschreven is. Er zijn op dit moment (begin 2005) twee verschillende specificaties van applicatieservers: de J2EE specificatie van Sun Microsystems en het .NET framework van Microsoft.
Software.
Bekende infrastructurele software die men op een applicatieserver kan draaien is:

</doc>
<doc id="27686" url="https://nl.wikipedia.org/wiki?curid=27686" title="File (datastructuur)">
File (datastructuur)



</doc>
<doc id="27689" url="https://nl.wikipedia.org/wiki?curid=27689" title="Fedja van Huêt">
Fedja van Huêt

Fedja van Huêt (Den Haag, 21 juni 1973) is een Nederlands film- en toneelacteur.
Levensloop.
Van Huêt, ook bekend als Fedja Nijholt, werd geboren in Den Haag. Zijn ouders scheidden toen hij nog jong was en hij trok met zijn moeder naar Tiel. Moeder werkte in Theater Agnietenhof (programmering jeugdtheater). Hij doorliep intussen het Lingecollege (1985-1992). Zijn grootmoeder had een balletschool, waarvoor zijn grootvader decors maakte; grootvader was van huis uit dominee, maar gaf ook voorstellingen in de Tielse kerk.
Na zijn studie aan de toneelschool in Maastricht (1992-1997) heeft hij in tientallen films en toneelstukken gespeeld. Op toneel speelde hij onder meer in toneelstukken van het Ro Theater en Theatergroep Hollandia (1997-2005). Sinds theaterseizoen 2005/2006 is hij vast verbonden aan Toneelgroep Amsterdam.
Hoewel hij de toneelschool heeft gevolgd, scheelde het niet veel of hij zou na de middelbare school het conservatorium gaan volgen. Hij drumde namelijk op (semi)professioneel niveau.
Sinds november 2016 speelde Van Huêt samen met zijn vrouw Karina Smulders in het tweede seizoen van de televisieserie "Nieuwe buren", waar ze tevens een koppel in spelen. Smulders keerde alleen terug voor een derde seizoen.
Sinds 2018 speelt hij een hoofdrol in de Duitse televisieserie (ARD) "Der Amsterdam-Krimi", die zich in Amsterdam afspeelt. Hij was in 2020 te zien in de film "Groeten van Gerri" van Frank Lammers.
Van Huêt is getrouwd met Karina Smulders. Zij hebben samen een dochter.

</doc>
<doc id="27690" url="https://nl.wikipedia.org/wiki?curid=27690" title="Fedja Nijholt">
Fedja Nijholt



</doc>
<doc id="27697" url="https://nl.wikipedia.org/wiki?curid=27697" title="Abe Lenstra">
Abe Lenstra

Abe Minderts Lenstra (Heerenveen, 27 november 1920 – aldaar, 2 september 1985) was een Nederlands voetballer. Hij wordt ook wel "ús Abe" ("onze Abe") genoemd. Abe Lenstra wordt als een van de beste Nederlandse voetballers aller tijden beschouwd. In zijn carrière maakte hij bijna 700 doelpunten in ruim 800 wedstrijden.
Jeugd.
Lenstra werd geboren als zoon van handelsreiziger Mindert Jans Lenstra en Janke Suierveld. Abe was de middelste geborene uit het gezin met drie kinderen. Naast een goede voetballer was Lenstra ook een getalenteerd schaatser en atleet, hij behoorde bij het schaatsen tot de top van Noord-Nederland en schaatste meer dan 50 wedstrijden, waarin hij onder andere Overijssels kampioen werd. Toch koos hij uiteindelijk voor het voetbal. Zijn voetbaltalent werd ontdekt door de leiding van Heerenveen en zo kwam hij al snel in de jeugd van de club te spelen. Als 15-jarige maakte hij zijn debuut in het eerste elftal van Heerenveen. Ook zijn broer Jan speelde in de hoofdmacht van Heerenveen.
Carrière.
Heerenveen.
Na Lenstra's debuut bij Heerenveen veroverde hij al snel een basisplek in het elftal. Lenstra groeide met zijn techniek, tweebenigheid, snelheid en inzicht uit tot een grootheid in Heerenveen en later in heel Nederland. Met Heerenveen werd hij negen keer op rij kampioen van de Noordelijke eerste klasse, tweemaal greep hij met Heerenveen net naast het landskampioenschap. Bijna elk seizoen was Lenstra de topscorer.
Tot ver buiten Heerenveen genoot Lenstra een enorme populariteit. Heerenveen werd in de jaren rond 1950 ook wel 'Abeveen' genoemd. Samen met Faas Wilkes en Kick Smit stond Abe Lenstra bovendien model voor de voetballende stripheld "Kick Wilstra". Abe Lenstra werd in 1951 gekozen als eerste Sportman van het jaar. Het volgende jaar kreeg hij deze onderscheiding opnieuw.
Ook was Lenstra een tijd zowel speler als trainer, in de jaren 1946 en 1947. Onder leiding van Lenstra werd Heerenveen voor de vijfde maal Noordelijk kampioen en werd het tweede in de strijd om het landskampioenschap in 1947.
Lenstra werd als voetballer begeerd door veel clubs, er was interesse van onder meer Ajax en Internazionale. Volgens de verhalen bood Fiorentina hem zelfs een blanco cheque aan, maar Lenstra wilde 'zijn' Heerenveen niet verlaten.
Deze gebeurtenis werd nog gememoreerd op een grammofoonplaatje, waarop door Lenstra met ongeschoolde stem werd gezongen. Op de voorkant "Geen woorden maar daden", op de achterkant "Bij ons in Holland" met als tweede couplet:
Zijn meest legendarische clubwedstrijd speelde hij op 7 mei 1950 tegen Ajax. Een half uur voor tijd stonden de Amsterdammers (waaronder Rinus Michels) met 1-5 voor. Maar Heerenveen presteerde het dit in een 6-5-overwinning om te buigen. Lenstra scoorde de eerste twee goals en had een belangrijk aandeel in de overige doelpunten.
Sportclub Enschede.
Eind 1954 vertrok de clubtrouwe Lenstra met de invoering van het betaald voetbal dan toch naar een andere club. Sportclub Enschede nam Lenstra over voor 11.000 gulden, terwijl zijn marktwaarde naar verluidt minstens 100.000 gulden was. Bij SC Enschede bleef hij zijn talent etaleren. Met Enschede greep hij in de competitie van 1958 na een verloren beslissingswedstrijd tegen DOS naast het landskampioenschap. Lenstra maakte in Stadion Het Diekman het eerste doelpunt dat daar ooit gemaakt werd. In 1960 maakte Lenstra de overstap van SC Enschede naar de rivaal: Enschedese Boys, hiermee was een bedrag van 42.000 gulden gemoeid. Op de leeftijd van 42 jaar stopte hij bij deze club in 1963 met voetballen. In zijn laatste seizoen als actief voetballer was hij speler-trainer van de Boys. Lenstra kon terugkijken op een 27 jaar durende loopbaan, waarin hij in ongeveer 730 wedstrijden circa 700 doelpunten maakte.
Interlandcarrière.
Nederlands elftal.
Op zijn negentiende speelde hij voor het eerst in het Nederlands voetbalelftal, op 31 maart 1940 in Rotterdam maakte hij zijn debuut tegen Luxemburg. De wedstrijd ging met 5-4 verloren, maar Lenstra was wel eenmaal trefzeker.
In totaal zou hij 47 keer voor het Nederlands elftal spelen. Voor Oranje scoorde hij in totaal 33 keer, evenveel als later Johan Cruijff. In tegenstelling tot Cruijff is Lenstra wél topscorer geworden (1958-1959). Hij volgde Beb Bakhuijs op, op 23 april 1958. In die vriendschappelijke wedstrijd tegen Curaçao, kwam overigens Wilkes in de 20ste minuut nog op gelijke hoogte met zowel Lenstra als Bakhuys, die toen alle drie op 28 doelpunten stonden. Drieëntwintig minuten later maakte Lenstra zijn 29ste en scoorde ook nog zijn 30ste doelpunt in die wedstrijd. Op 4 november 1959 passeerde Faas Wilkes hem met zijn 34ste doelpunt.
Het Gouden Binnentrio was de benaming voor het drietal Abe Lenstra, Faas Wilkes en Kees Rijvers, dat het hart van de Nederlandse aanval vormde in de jaren vijftig. Lenstra speelde onder meer voor Oranje op de Olympische Spelen 1948, op een wereldkampioenschap was Nederland in die tijd niet present.
De bekendste interland die Lenstra speelde was de 1–2 uitoverwinning op regerend wereldkampioen West-Duitsland in 1956. Hij tekende voor de beide Nederlandse goals, de Duitse was een eigen goal van Cor van der Hart. Voor het Nederlandse volk was dit een erg emotionele overwinning, het was de eerste interland na de Tweede Wereldoorlog tegen de Duitsers. Lenstra was met zijn twee doelpunten de gevierde held.
De laatste interland die hij speelde was tegen België in 1959, de wedstrijd eindigde in 2–2, hij scoorde in deze wedstrijd zijn laatste doelpunt voor Nederland.
Na zijn loopbaan.
Na het beëindigen van zijn loopbaan als betaald voetballer, trainde hij nog enkele amateurclubs waaronder 3e klasser Wijhe in het seizoen 1965/66 en RKSV S.O.S. uit Hellendoorn (tegenwoordig fusieclub V.V. Hellendoorn) waar hij een jaar als speler/trainer fungeerde. Daarna speelde Abe Lenstra nog enkele jaren bij de veteranen van PH in zijn woonplaats Almelo. In het seizoen 1972/73 was hij trainer van SC Assen, waar hij in de winterstop werd ontslagen. Hij werkte destijds bij Heineken in Zwolle en woonde in Staphorst.
Overlijden en herdenkingen.
Op 21 maart 1977 werd Lenstra getroffen door een hersenbloeding. Het echtpaar Lenstra verhuisde daarop terug naar Heerenveen. De laatste acht jaar van zijn leven bracht deze veelzijdige sportman in een rolstoel door. Hij overleed plotseling op 64-jarige leeftijd te Heerenveen en hij werd op 6 september 1985 gecremeerd in het crematorium te Goutum. Het tijdstip van zijn overlijden is opmerkelijk, omdat op 4 september, twee dagen na zijn dood, het Nederlands elftal in Heerenveen een oefeninterland zou spelen tegen Bulgarije. Heerenveen mocht van de KNVB deze interland als gastheer fungeren als 'ode' aan Abe Lenstra.
Na zijn dood werd Lenstra niet vergeten. Toen Cruijff in 2000 een 'Oranje van de Eeuw' mocht samenstellen ter gelegenheid van een benefietwedstrijd was Lenstra de enige speler, die ondanks zijn overlijden toch werd geselecteerd. Een blijvende herinnering is het in 1994 opgeleverde stadion van sc Heerenveen, dat ter nagedachtenis van de beste voetballer die de club ooit gekend heeft, het Abe Lenstra Stadion is genoemd en waar een standbeeld van hem de hoofdingang siert.
In 1995 werd in het stadion een musical over hem opgevoerd met Ronnie Pander als Abe. Zijn leven werd de rode draad in de musical, met tussendoor zo echt mogelijk nagespeelde wedstrijdsituaties uit de legendarische 6–5-overwinning op Ajax. Veel beroemde karakters kwamen voor in dit toneelstuk, waaronder Rinus Michels (gespeeld door Maarten Spanjer), Johnny Jordaan en de jongens van "de Kameleon".
Abes weduwe Hil bezocht tot op hoge leeftijd de wedstrijden in het naar haar man genoemde stadion. Zij overleed in 2011 op 87-jarige leeftijd.
Erelijst.
Individueel

</doc>
<doc id="27701" url="https://nl.wikipedia.org/wiki?curid=27701" title="Heino (plaats)">
Heino (plaats)

Heino is een dorp in de gemeente Raalte in de Nederlandse provincie Overijssel waarvan de geschiedenis teruggaat tot de 13e eeuw. Heino ligt tussen Zwolle en Raalte en telde in inwoners. Het station van Heino, aan de spoorlijn Zwolle - Almelo, ligt ten zuidwesten van de dorpskom; de N35 draait aan de andere kant om het dorp heen.
Geschiedenis.
Heino wordt genoemd in een oorkonde van de bisschop van Utrecht uit het jaar 1236. Hierin wordt de naam Van der Hayne genoemd, en er wordt gesproken over een buurtschap genaamd Ter Heyne. Eind 14e eeuw wordt het aangeduid als een kerspel. Van een echt dorp is er pas sprake sinds de 17e eeuw. Sinds de Tweede Wereldoorlog is het dorp aanzienlijk uitgebreid. Voor de 21e eeuw zijn er verdere uitbreidingsplannen gemaakt. Op 22 mei 1982 werd in het Gemeentehuis van Heino een akte van jumelage ondertekend met de Belgische gemeente Keerbergen.
De voormalige gemeente Heino bestond uit de kernen Heino, Lierderholthuis en Laag Zuthem en had een totale oppervlakte van 36,23 km². Het voormalige gemeentewapen, met daarin een ploegijzer van zilver en drie klaverbladen in natuurlijke kleur, verwees naar het agrarische karakter van de gemeente. 
Bij de gemeentelijke herindelingen van 1 januari 2001 werd de gemeente samengevoegd met Raalte. De zusterband met Keerbergen werd stilzwijgend verbroken.
Op 11 maart 2023 kwam Duits Schlagerzanger Heino optreden in Heino.
Sport en verenigingen.
Hieronder enkele verenigingen uit Heino:
Feesten.
In Heino is er jaarlijks een groot feest; De Pompdagen, het jaarlijkse 5-daagse dorpsfeest. Tijdens De Pompdagen zijn er podiums, een minikermis, een markt en op zondag een toertocht voor oldtimers. In 2020 en 2021 is het evenement afgelast in verband met de coronacrisis. Een replica van de Leugenpompe geeft continu water.

</doc>
<doc id="27702" url="https://nl.wikipedia.org/wiki?curid=27702" title="Johan Cruijff">
Johan Cruijff

Hendrik Johannes (Johan) Cruijff (Amsterdam, 25 april 1947 – Barcelona, 24 maart 2016) was een Nederlands profvoetballer en voetbaltrainer.
Cruijff wordt wereldwijd erkend als een van de beste voetballers aller tijden. In 1999 werd hij door de IFFHS verkozen tot Europees voetballer van de twintigste eeuw. Bij de IFFHS-verkiezing van Wereldvoetballer van de twintigste eeuw eindigde hij als tweede achter Pelé. De voormalige aanvaller en spelverdeler werd met name geroemd vanwege zijn techniek, startsnelheid, handelingssnelheid en spelinzicht. Driemaal werd hij verkozen tot Europees voetballer van het jaar en ook won hij drie keer de Europacup I. Dit laatste deed Cruijff met Ajax, waar hij gold als de leider en ster van het elftal. In 1974 bereikte Cruijff als aanvoerder van het Nederlands elftal de finale van het WK, waarin met 2-1 werd verloren van West-Duitsland.
Na een twintigjarige carrière als voetballer, waarin hij als prof voor clubs in Nederland, Spanje en de Verenigde Staten speelde, legde Cruijff zich in 1985 toe op het trainerschap. Zonder de benodigde diploma's werd de oud-speler trainer bij Ajax en met de Amsterdammers won hij twee KNVB Bekers en de Europacup II. Nadat Cruijff begin 1988 ontslag nam bij Ajax, werd hij trainer bij zijn voormalige werkgever FC Barcelona. Daar formeerde hij een elftal dat de geschiedenisboeken inging als het "Dream Team". Hoogtepunt tijdens zijn verblijf bij FC Barcelona was de winst van de Europacup I in 1992. Daarmee werd Cruijff de derde voetballer in de geschiedenis die dit toernooi als speler én als trainer won, na Miguel Muñoz en Giovanni Trapattoni. In 1989 werd met FC Barcelona reeds de Europacup II en in 1992 ook nog eens de Europese Supercup gewonnen. Na zijn ontslag in 1996 beëindigde Cruijff zijn trainerscarrière, maar bleef hij invloedrijk bij zowel Ajax als FC Barcelona. Hij richtte diverse maatschappelijk betrokken instellingen op, die zich met name richten op jongeren en sport. Daarnaast bleef hij bij het voetbal betrokken, onder andere als analyticus, ambassadeur, adviseur en columnist. In 2009 besloot Cruijff het trainerschap opnieuw op te pakken toen hij werd benaderd voor het bondscoachschap van Catalonië. Deze functie vervulde hij tot en met 2013. Daarnaast had Cruijff van juni 2011 tot april 2012 zitting in de raad van commissarissen van Ajax.
Privéleven.
Jeugd.
Johan Cruijff werd op vrijdag 25 april 1947 geboren in het Burgerziekenhuis in de Linnaeusstraat te Amsterdam. Hij was de tweede zoon van Hermanus Cornelis Cruijff en Petronella Bernarda Draaijer, die hem vernoemden naar de opa van moeders kant: Hendrik Johannes Draaijer. Johan, die door zijn moeder 'Jopie' werd genoemd, groeide op in de Akkerstraat in de wijk Betondorp, op een steenworp afstand van het toenmalige Ajax-stadion De Meer. Vader Manus en moeder Nel kwamen beiden uit de Jordaan. Na de oorlog waren ze in een woonwinkelpand een groentezaak begonnen, genaamd "Cruijffs Aardappelenhandel". Nel werkte op vrijwillige basis ook af en toe als hulp in de kantine van het Ajax-stadion.
Samen met zijn tweeënhalf jaar oudere broer Henny voetbalde 'Jopie' veel op straat. Later speelden ze ook samen in de jeugd van Ajax. In dezelfde periode speelden ze ook zes seizoenen bij de honkbal-tak van Ajax.
Toen Johan twaalf jaar oud was verhuisde het gezin naar een benedenwoning in de Weidestraat. Op de avond van 8 juli 1959, terwijl 'Jopie' Cruijff afscheid nam van de Groen van Prinstererschool aan de Zaaiersweg, overleed zijn vader, 45 jaar oud, aan de gevolgen van een hartaanval. Het overlijden van zijn vader was het grote drama uit Johans leven. Nog jarenlang zou hij denkbeeldige gesprekken met hem voeren. Nel kon de groentezaak niet in haar eentje voortzetten en daarom werd de winkel gesloten. Nel was op dat moment enig kostwinner van het gezin en ging als huishoudster bij Ajax-trainer Vic Buckingham werken. Ajax bood het gezin Cruijff ook uitkomst door Nel voortaan te betalen voor de werkzaamheden bij de club. Enkele jaren later hertrouwde ze.
Na de lagere school ging Johan vanaf september 1959 naar de Frankendaal-Ulo. Tussen de middag at hij geregeld bij zijn moeder en het gezin Buckingham. Hier maakte hij voor het eerst kennis met de Engelse taal. De school werd geen succes. Johan bleef tweemaal zitten en verliet na enkele jaren de Ulo zonder diploma. Via Ajax kreeg hij een baantje als winkelbediende bij Perry van der Kar aan de Ceintuurbaan. Na Johans huwelijk, in 1968, verwaterde het contact met zijn broer. Na de dood van hun moeder, in december 2007, hadden zij geen contact meer.
Gezin.
Op de bruiloft van teamgenoot Piet Keizer, op 13 juni 1967, ontmoette Cruijff zijn toekomstige vrouw Danny Coster. Ze kregen verkering en op 2 december 1968 traden ze in het huwelijk. Ze gingen in Vinkeveen wonen en kregen drie kinderen: Chantal (16 november 1970), Susila (26 januari 1972) en Jordi (9 februari 1974).
Golf.
Tijdens een Dutch Open in het midden van de jaren zeventig maakte Cruijff voor het eerst kennis met de golfsport. Nadien was hij geregeld te vinden op diverse golfbanen. Traditiegetrouw nam hij samen met Maarten Lafeber jaarlijks deel aan grote golftoernooien, zoals het Alfred Dunhill Links Championship in Schotland of het KLM Open. Volgens de registratie van de NGF, op basis waarvan "Golf Weekly" in 2006 de resultaten van een aantal bekende voetballers publiceerde, had Cruijff in dat jaar een handicap van 35,3. 
Roken en gezondheidsklachten.
Op 26 januari 1991 kreeg Cruijff tijdens een wandeling met zijn vrouw Danny last van zijn hart. In het ziekenhuis onderging hij toen met spoed een bypassoperatie vanwege de diagnose aderverkalking. Naast twee maanden rust kreeg de toenmalige FC Barcelona-trainer van de dokters ook het advies om met roken te stoppen. Tijdens zijn actieve carrière had Cruijff zich op het gebied van eten en drinken altijd als een voorbeeldig professional gedragen, maar de verleiding van het roken kon hij niet weerstaan. Soms rookte hij tachtig sigaretten per dag. "De Wasem", een bijnaam die de Bild-Zeitung hem ooit heeft gegeven, besloot het advies van de dokters op te volgen en verleende zijn medewerking aan een reclamespotje waarin roken wordt ontmoedigd. Nadat hij stopte met roken verruilde Cruijff zijn sigaret voor een Chupa Chups-lolly, waar hij in de dug-out regelmatig op zat te zuigen. In het voetbalminnende Catalonië verdubbelde de verkoop van deze lolly in 1991.
In oktober 2015 werd bij Cruijff longkanker vastgesteld. Een maand voor zijn overlijden uitte Cruijff zich in een schriftelijke verklaring nog positief over zijn vooruitzichten de ziekte te overwinnen: 'Ik heb het gevoel dat ik met 2-0 voorsta in de eerste helft van een wedstrijd die nog niet is afgelopen. Ik weet zeker dat ik uiteindelijk zal winnen'. Op 2 maart 2016 zocht hij nog Formule 1-rijder Max Verstappen op op het circuit in Barcelona. Een week later bezocht hij zijn zoon Jordi in Tel Aviv. Hij overleed aan zijn ziekte op 24 maart 2016 in Hospital Sant Pau in zijn woonplaats Barcelona. Zijn dood kwam voor de buitenwereld nogal onverwacht, maar in een kleine kring was bekend dat hij uitzaaiingen had.
Na zijn overlijden.
Voetbalclub FC Barcelona roemde Cruijff op de dag van zijn overlijden in een in memoriam dat door de voorzitter en liefst zeven oud-voorzitters ondertekend werd. De club kondigde tot 2 april een periode van rouw af. Op de avond van zijn dood speelden Feyenoord en Sparta met rouwbanden om. Bij het huis in Betondorp waar hij de eerste twaalf jaar van zijn leven woonde, werden bloemen neergelegd. Hij werd de volgende dag in besloten kring gecremeerd. Dezelfde dag werd bij de oefeninterland tussen Nederland en Frankrijk in Amsterdam de wedstrijd na veertien minuten een minuut lang stilgelegd en werd er een minuut lang voor Cruijff geapplaudisseerd. Op 26 maart werden in "De Telegraaf" drie pagina's met overlijdensadvertenties gewijd aan Cruijff. Onder meer de oud-voetballers en coaches Marco van Basten en Frank Rijkaard plaatsten ieder een advertentie, alsook diverse bedrijven en organisaties. Drie dagen later werd bij de vriendschappelijke wedstrijd tussen Engeland en Nederland op Wembley conform afspraak in de veertiende minuut door de toeschouwers een minuut lang voor Cruijff geklapt. Het spel werd daarbij niet onderbroken. Op het stadionscherm verscheen gedurende die minuut een afbeelding van Cruijff.
Direct na het overlijden van Cruijff gingen er stemmen op om de Amsterdam ArenA als eerbetoon naar hem te vernoemen. In april 2017 werd een intentieverklaring getekend om te komen tot een officiële naamswijziging naar de "Johan Cruijff ArenA". FC Barcelona vernoemde het nieuwe tweede stadion "(Estadi Johan Cruyff)" op het jeugdcomplex naar Cruijff. Daarnaast zou de voetballer een standbeeld krijgen voor Camp Nou. In De Watergraafsmeer verscheen in 2017 een metershoge muurschildering.
De Gemeente Amsterdam heeft in 2018 besloten het Stadionplein om te dopen tot het Johan Cruijffplein. Vlak voordat de wijziging zou worden doorgevoerd, werd bekendgemaakt dat de naamswijziging van de baan is. Uit onderzoek over de aanloop naar de beslissing bleek het advies van stadsdeel Zuid gebaseerd te zijn op onjuiste informatie, en een negatief advies van de Commissie Naamgeving Openbare Ruimte (CNOR) had het stadsbestuur niet bereikt. Overigens kent Amsterdam al sinds 2005 de Johan Cruijffbrug. In 2021 volgde het "Gedenkteken Johan Cruijff" van Steffen Maas in Betondorp. Na de mislukte naamswijziging van het Stadionplein, besloot de gemeente Amsterdam in 2020 om de Arena Boulevard in Zuidoost als Johan Cruijff Boulevard te herbenoemen.
Niet-geautoriseerde postume biografie.
In november 2019 verscheen het door Auke Kok geschreven "Johan Cruijff, de biografie" waarin een ontluisterend beeld werd geschetst over zijn persoonlijk leven. In een uitzending van het tv-programma "De Wereld Draait Door" naar aanleiding van de publicatie beweerde Kok dat Cruijff een "notoire vreemdganger" zou zijn geweest en ook dat hij tijdens zijn leven op jaarbasis een bedrag van 1 miljoen euro zou hebben ontvangen van de Johan Cruyff Foundation.
In kort geding werd Kok veroordeeld om de gewraakte passage te rectificeren. Hij ging niet in hoger beroep, maar zocht de kwestie beter uit. In maart 2021 kwam hij met een heruitgave van de biografie, met een heel hoofdstuk over de zaak. Hij stelde nu, dat Cruijff vanaf 1998 jaarlijks ongeveer een miljoen kreeg uit een geheime deal van zijn schoonvader en zaakwaarnemer Cor Coster met de Sponsorloterij en Terre des hommes. De Cruyff Foundation stond daar echter buiten.
Clubcarrière.
AFC Ajax.
Naar de Europese top.
Vanaf zijn zesde jaar trainde Cruijff al bij Ajax mee. Pas op zijn tiende verjaardag kon hij officieel lid van Ajax worden. Op 25 april 1957 ontving hij een brief waarin stond dat hij als lid werd aangenomen. Jeugdtrainer Jany van der Veen had hem al regelmatig in Betondorp zien spelen en vond hem goed genoeg om direct Ajacied te worden, hij hoefde geen proefwedstrijd te spelen. In de jaren 1957-1963 doorliep hij de jeugdopleiding. In het seizoen 1962/63 werd hij met het hoogste jeugdteam van Ajax kampioen. Niet veel later tekende Cruijff zijn eerste profcontract. Dit bond hem voor vier jaar aan de Amsterdammers. Zijn salaris bedroeg 15.000 gulden per jaar plus premies. Daarmee werd hij na zijn teamgenoot Piet Keizer de tweede fullprof van Nederland.
Op 15 november 1964 maakte Cruijff zijn officiële debuut in het eerste elftal van Ajax, dat onder leiding stond van trainer Vic Buckingham. Als debutant maakte Cruijff die middag het enige doelpunt in de met 3-1 verloren uitwedstrijd tegen GVAV. Drie weken eerder, op zaterdag 24 oktober 1964, speelde Cruijff voor het eerst mee met Ajax 1 in een oefenwedstrijd in Helmond tegen tweededivisieclub Helmondia'55 (2-3).
Lang speelde hij niet onder het bewind van Buckingham, want ruim twee maanden na Cruijffs eerste opwachting keerde de oefenmeester terug naar Engeland en werd opgevolgd door Rinus Michels. De onervaren keuzeheer vond Cruijff eigenlijk nog te jong en fysiek niet sterk genoeg voor het eerste elftal. Toch speelde het zeventienjarige talent in zijn debuutseizoen tien wedstrijden, waarin hij vier keer scoorde. Voor Ajax verliep het seizoen sportief gezien zeer teleurstellend. De club eindigde als dertiende op de ranglijst en ontsnapte ternauwernood aan degradatie. De eindklassering van 1965 is nog steeds de laagste die Ajax ooit behaalde sinds de invoering van het betaald voetbal. Michels besloot in te grijpen en drong bij het bestuur, dat onder leiding stond van de nieuwe voorzitter Jaap van Praag, aan op versterking. De clubleiding besloot Co Prins en Henk Groot terug te halen en contracteerde daarnaast doelman Gert Bals van PSV. Hoewel Michels het nog niet de tijd vond om Cruijff een vaste plaats in het elftal te geven, kreeg deze op 24 oktober 1965 tegen DWS toch een basisplaats toen hij de geblesseerde Klaas Nuninga verving. Cruijff scoorde die middag tweemaal, waarmee hij Michels overtuigde van zijn kunnen. Met Cruijff in de spits bleef Ajax vervolgens zestien wedstrijden op rij ongeslagen. De 2-0-uitwinst tegen FC Twente op 15 mei 1966 betekende dat Ajax twee wedstrijden voor het verstrijken van de competitie zeker was van de titel. In dat seizoen was Ajax de trefzekerste ploeg van de eredivisie met 79 doelpunten. In het volgende seizoen maakte het eerste elftal van Ajax in de competitie 122 doelpunten; een aantal dat nooit is overtroffen. Cruijff had met 33 treffers het grootste aandeel en werd met dit aantal topscorer van de Eredivisie. Met een positief doelsaldo van 88, dat 21 seizoenen lang een record in de eredivisie zou blijven tot het seizoen 1987/1988, prolongeerde Ajax de landstitel en behaalde bovendien voor de eerste maal in de clubhistorie de dubbel, door in de KNVB Beker-finale NAC met 2-1 te verslaan. Zijn aandeel in het behalen van zowel de titel als de beker leidde ertoe dat Cruijff in 1967 werd uitgeroepen tot Nederlands voetballer van het jaar.
In deze periode ging Cor Coster, de aanstaande schoonvader van Cruijff, als een van de eersten inzien dat individuele spelers een commerciële waarde vertegenwoordigden. Hij begreep dat De Meer iedere wedstrijd veel toeschouwers trok, die hoofdzakelijk voor Cruijff kwamen. Costers inzichten leidden ertoe dat Cruijff besloot zich vanaf dat moment te laten vertegenwoordigen door zijn aanstaande schoonvader, die daarmee een van de eerste zaakwaarnemers in het nationale en internationale topvoetbal werd. De intrede van de zaakwaarnemer bracht een kentering in de voetbalwereld teweeg, aangezien sportbestuurders tot dan toe gewend waren dat zij de voorwaarden voor het contract opstelden en dat spelers slechts hoefden te tekenen. Illustratief was bijvoorbeeld toen hem ter ore kwam dat de nieuwe aankoop Dick van Dijk meer ging verdienen dan Cruijff. Coster greep in en zorgde er persoonlijk voor dat Cruijffs contract werd opengebroken. Er vond een financiële opwaardering plaats waarbij het jaarsalaris werd opgetrokken naar 50.000 gulden: hetzelfde bedrag dat Van Dijk ook ontving. Coster vond namelijk dat wanneer iemand zo goed kon voetballen als Cruijff deze daar ook vorstelijk voor gehonoreerd moest worden. Begin jaren zeventig, toen de spelerssalarissen een vlucht namen, ging Coster zelfs nog een stapje verder door zichzelf te beloven dat hij ervoor ging zorgen dat Cruijff van zijn voetbalkwaliteiten miljonair zou worden.
In 1968 werd Ajax voor de derde keer op rij landskampioen. Het gevolg is dat de club in 1968/69 mocht deelnemen aan de Europacup I en daarin werden successen behaald. Mede door de doelpunten van Cruijff en Danielsson tegen het Benfica van Eusébio, wist Ajax als eerste Nederlandse club de finale van het Europese bekertoernooi te bereiken. Op 28 mei 1969 bleek AC Milan in de eindstrijd echter een maatje te groot voor de Amsterdammers, het catenaccio van de Italianen leverde die avond een 4-1-overwinning op. Door een druk internationaal programma liep Ajax op de valreep ook op nationaal niveau alle prijzen mis, waardoor het seizoen 1968/69 als verloren kon worden beschouwd. Michels besloot daarop het elftal te verjongen en dit leidde een seizoen later tot een positief resultaat: Cruijff won met zijn club opnieuw de dubbel.
Door een liesblessure miste Cruijff de eerste wedstrijden van het daaropvolgende seizoen. Na een wekenlange afwezigheid vond de rentree van Cruijff plaats op 30 oktober 1970 tegen PSV. Tijdens die wedstrijd droeg hij echter niet zijn vaste rugnummer 9, maar nummer 14. Dit vindt zijn oorsprong in het ontbrekende shirt van Gerrie Mühren met rugnummer 7, dat niet in de wasmand werd aangetroffen. Aangezien Cruijff langdurig geblesseerd was geweest, vond hij dat Mühren dan maar zijn tricot met nummer 9 moest nemen. Cruijff trok vervolgens een reserveshirt met rugnummer 14 aan. Nadat het duel tegen PSV in een 1-0-overwinning voor Ajax was geëindigd, droeg Cruijff een week later opnieuw het shirt met nummer 14 omdat het tegen PSV 'zo lekker is gegaan' en Mühren wederom met nummer 9 kon spelen. Uit bijgeloof behield Cruijff rugnummer 14, dat op den duur in de beeldvorming onlosmakelijk met hem werd verbonden. In dat kader is het opvallend dat hij in het vervolg van zijn carrière nog regelmatig met andere rugnummers speelde. Cruijff was na zijn lange afwezigheid opmerkelijk snel hersteld en toonde dit binnen een maand na zijn rentree op 29 november 1970 tegen AZ'67, toen hij met zes treffers een groot aandeel had in de 8-1-overwinning van Ajax. Daarmee evenaarde Cruijff het record van Lammers en Kerkhoffs, die ook zes keer hebben gescoord in één competitiewedstrijd. In 2007 schoot Afonso Alves dat record echter uit de boeken toen hij zeven keer het net vond tegen Heracles. Op 21 november 1971 in de wedstrijd tegen Telstar scoorde Cruijff reeds na 9 seconden en het werd daarmee het snelste doelpunt sinds de start van de eredivisie.
Europese hegemonie.
Inmiddels had Michels een team dat zich kon meten met de Europese top. Het elftal bestond naast jongelingen als Stuy, Krol, Neeskens, Rijnders, Blankenburg en Haan uit oudgedienden die al aanwezig waren bij de Europacupfinale van 1969, zoals Suurbier, Hulshoff, Vasović, Swart, Keizer en Cruijff. Bijna twee jaar later bereikte dit team op 2 juni 1971 weerom de finale van de Europacup I. Op Wembley was het Griekse Panathinaikos, gecoacht door Ferenc Puskás, de tegenstander. Net als Feyenoord een jaar eerder wist Ajax ditmaal ook het prestigieuze toernooi te winnen dankzij doelpunten van Van Dijk en Haan.
Na de gewonnen Europacup I ontstond er speculatie dat Cruijff zou vertrekken bij Ajax. Zo stond hij onder andere in de belangstelling van FC Barcelona, maar behoorde ook een overstap naar Feyenoord tot de mogelijkheden. Coster onderhandelde in het geheim maandenlang met de Rotterdamse club om Cruijff, via een verhuurconstructie met een buitenlandse club, de beoogde opvolger van de vertrekkende Ove Kindvall te laten worden. Na lang onderhandelen bereikten Cruijff en Coster op 12 juli 1971 toch een akkoord met Ajax. Cruijff kreeg de financiële zekerheid waar hij op hoopte. Hij tekende een zevenjarig contract dat hem jaarlijks 95.000 gulden opleverde, plus winstpremies van 1500 gulden. Medio 1978, wanneer Cruijffs contract zou aflopen, was de planning dat hij ook definitief zou stoppen met voetballen. Daarom regelde Coster ook nog een akkoord met Koninklijke Bijenkorf Beheer, waarin was opgenomen dat Cruijff vanaf zijn 31e tot zijn 65e jaarlijks een bedrag uitgekeerd zou krijgen ter hoogte van 60.000 gulden.
In 1971/72 beleefde Cruijff met Ajax een van de succesvolste seizoenen van de club, nadat vanaf half 1971 Johnny Rep, Arnold Mühren en Heinz Schilcher aan de selectie werden toegevoegd. Trainer Rinus Michels vertrok inmiddels naar FC Barcelona en werd opgevolgd door Ștefan Kovács. Onder leiding van de Roemeense oefenmeester wonnen de Amsterdammers opnieuw de dubbel en stond de club voor de tweede achtereenvolgende maal in de finale van de Europacup I. Op 31 mei 1972 vond de eindstrijd plaats in De Kuip, waar Cruijff een hoofdrol opeiste door beide doelpunten voor zijn rekening te nemen in de 2-0-overwinning op Internazionale. Andere hoogtepunten dat seizoen zijn onder meer het snelste doelpunt van Cruijff ooit (op 21 november 1971 na negen seconden tegen Telstar) en de (destijds) grootste overwinning in de Eredivisie, toen Ajax op 19 mei 1972 Vitesse met 12-1 versloeg. Ook de lob waarmee Cruijff de 2-1 uitoverwinning aantekende tegen FC Den Haag in januari 1972, kan tot de hoogtepunten van het seizoen worden gerekend. Nadat Cruijff zijn tegenstander in een vloeiende beweging was gepasseerd, schoot hij de bal met een subtiel boogje over de Haagse doelman Ton Thie heen. Dat Cruijff in die periode door de media tot de absolute top werd gerekend bewezen onder andere de uitverkiezing tot Nederlands en Europees voetballer van het jaar in 1971.
In tegenstelling tot 1971, toen Ajax als titelhouder van de Europacup I deelname aan de Wereldbeker had afgezegd, besloot de club in het najaar van 1972 de confrontatie met de winnaar van de Copa Libertadores toch op te zoeken. Aanvankelijk bestond er twijfel vanwege de lange reis en de geringe uitstraling van de Wereldbeker, maar de intentie binnen de spelersgroep om alles te willen winnen gaf uiteindelijk de doorslag om toch te gaan. In de strijd tussen de Europese en Zuid-Amerikaanse kampioen werd het Argentijnse Independiente door Ajax over twee wedstrijden in augustus en september 1972 met 4-1 verslagen. Na de Wereldbekerwinst volgde Cruijff Piet Keizer op als aanvoerder van Ajax. Onder leiding van Cruijff werd in januari 1973 door Ajax ook de Europese Supercup veroverd, na een dubbele overwinning op Glasgow Rangers (3-1 uit in Glasgow en 3-2 thuis in Amsterdam). Op 7 maart 1973 volgde er in de kwartfinale van de Europacup I een belangrijke 4-0-thuisoverwinning op Bayern München. Het duel werd in 2005 door "L'Équipe" verkozen tot de beste Europacupwedstrijd ooit. De Franse sportkrant omschreef het duel als 'de beste demonstratie van totaalvoetbal'. Nadat de Ajacieden in de halve finale ook Real Madrid hadden uitgeschakeld (2-1-zege thuis, 1-0-zege uit), bereikte de club op 30 mei 1973 voor de derde keer op rij de Europacup I-finale. Daarin wisten de Amsterdammers opnieuw te winnen, ditmaal met 1-0 van Juventus.
Inmiddels begon het enthousiasme over het aanvoerderschap van Cruijff onder spelers af te nemen. In juli 1973 ging een onderling verdeelde selectie op trainingskamp in een hotel in De Lutte. Keizer wilde weer aanvoerder worden, maar Cruijff zag dit niet zitten. Er werd daarom een stemming gehouden of Cruijff aanvoerder moest blijven of niet. Met drie stemmen voor en dertien stemmen tegen zegde de spelersgroep het vertrouwen in Cruijff op en kreeg Keizer de aanvoerdersband terug. Cruijff ervoer de beslissing van de spelersgroep als een motie van wantrouwen en had het gevoel dat zijn gezag werd ondermijnd. Geschokt keerde hij terug naar zijn hotelkamer, waar hij contact opnam met zijn schoonvader. Telefonerend gaf Cruijff hem de opdracht: "Je moet nu meteen Barcelona bellen. Ik vertrek hier."
De grenzen in Spanje werden weer opengesteld voor buitenlandse spelers en Barcelona, dat Cruijff al eerder had willen contracteren, sloeg zijn slag, nadat in een eerder stadium de transfer van Gerd Müller afgeketst was. Cruijff speelde nog wel twee competitiewedstrijden voor Ajax in het nieuwe seizoen 1973/1974, op 12 augustus 1973 (FC Groningen–Ajax 0-4) en zijn laatste op 19 augustus 1973 tegen FC Amsterdam (6-1). Hoewel Cruijff in de eerste minuten van het duel nog werd uitgefloten was hij erop gebrand om de club waardig te verlaten. Tien minuten voor tijd wist de afzwaaiende vedette het net te vinden, waarna hij onder luid applaus een publiekswissel ontving om afscheid te nemen. Drie dagen later, op 22 augustus, werd het contract ondertekend en verhuisde Cruijff voor zes miljoen gulden, waarvan drie miljoen voor hem zelf, naar Barcelona, na zes landskampioenschappen, twee 2e plaatsen met het beste doelsaldo, 5 KNVB Beker-finales waarvan vier gewonnen, vier Europacup I-finales voor landskampioenen waarvan de laatste drie gewonnen, een Wereldbeker voor clubteams en een UEFA Super Cup met Ajax in 8¾ jaar tijd. Door zijn transfer mocht Cruijff zich de duurste voetballer aller tijden noemen.
FC Barcelona.
In Barcelona werd Cruijff herenigd met Michels, die van begin 1965 tot half 1971 zijn trainer bij Ajax was. FC Barcelona had lang op de komst van Cruijff moeten wachten. Eerst stond de Spaanse voetbalbond geen buitenlanders toe en daarna werkte de KNVB niet mee, omdat Cruijff na het verstrijken van de transferperiode werd gecontracteerd. Cruijff kon aanvankelijk alleen in vriendschappelijke wedstrijden voor FC Barcelona uitkomen en maakte op 5 september 1973 zijn officieuze debuut tegen Cercle Brugge (6-0). De recettes van de vriendschappelijke duels waren zodanig dat FC Barcelona, nog voordat Cruijff in de Spaanse competitie speelgerechtigd was, het transferbedrag van Cruijff helemaal terugverdiende. Met als argument dat Cruijff wedstrijdritme moest behouden voor het Nederlands elftal gaf de KNVB alsnog toe. Hierdoor kon Johan Cruijff op 28 oktober 1973 in de thuiswedstrijd tegen Granada eindelijk zijn officiële debuut voor FC Barcelona maken. Inmiddels was het seizoen al zeven speelronden oud en bevond FC Barcelona zich, na twee overwinningen, twee gelijke spelen en drie nederlagen, in de onderste regionen van de ranglijst. Cruijff maakte twee doelpunten tegen Granada, waardoor er met 4-0 werd gewonnen. Met de Nederlander in het elftal bleef de club vervolgens 25 wedstrijden op rij ongeslagen (negentien overwinningen en zes gelijke spelen). Vijf wedstrijden voor het einde van de competitie kon de concurrentie de club niet meer achterhalen: na veertien jaar behaalde FC Barcelona eindelijk weer het kampioenschap van Spanje. Cruijff maakte zestien doelpunten (één doelpunt minder dan clubtopscorer Marcial) en leverde een fundamentele bijdrage aan dit kampioenschap. Dit werd het hoogste aantal doelpunten dat hij in een seizoen in Spanje zou scoren, een aantal dat ver verwijderd bleef van de 33 in zijn beste seizoen bij Ajax.
Toen zijn vrouw zwanger was van hun zoon Jordi en uitgerekend was op nota bene de dag van de uitwedstrijd tegen aartsrivaal Real Madrid, sprak het echtpaar af om de bevalling met een week te vervroegen middels een keizersnede. De wedstrijd op 17 februari 1974 eindigde in een klinkende 5-0-overwinning, waarin Cruijff eenmaal scoorde. Ook was er dat seizoen het beroemde doelpunt tegen Atlético Madrid, waarbij Cruijff met de rug van het doel draaide om vervolgens met zijn hiel de bal langs keeper Miguel Reina binnen te tikken. De prestaties van Cruijff zorgden ervoor dat hij in 1973 en 1974 opnieuw werd verkozen tot Europees voetballer van het jaar. Daarmee werd hij de eerste speler die de prijs driemaal won. Michel Platini en Marco van Basten waren lang de enige spelers die dit wisten te evenaren.
Hoewel Cruijff destijds in de hoogtijdagen van zijn carrière zat, bleef de landstitel van het seizoen 1973/1974 jarenlang de enige prijs die hij in dienst van FC Barcelona won. Wel bereikte hij met FC Barcelona in 1975 de halve finale van de Europacup I tegen Leeds United. Na het vertrek van Michels half 1975 kon ook zijn opvolger Hennes Weisweiler geen prijs in de wacht slepen. De Duitse oefenmeester heeft bij Borussia Mönchengladbach grote successen gevierd, maar ook daar viel al op dat Weisweiler slecht overweg kon met vedetten. Hij botste voortdurend met zijn sterspeler Günter Netzer. Deze geschiedenis herhaalde zich in FC Barcelona: Weisweiler botste met Cruijff, die in 1976 tegen Sevilla zelfs naar de kant werd gehaald. De "socios" kozen massaal partij voor Cruijff en zijn populariteit bleef onaangetast. Weisweilers dagen waren geteld en hij moest al na één seizoen weer vertrekken. Ondanks geruchten dat Cruijff naar Juventus zou gaan of zelfs naar Nederland zou terugkeren (naar Ajax of AZ’67), tekende hij voor twee seizoenen bij. Hij eiste dat Michels moest worden teruggehaald. Deze eis werd ingewilligd. Onder leiding van de teruggekeerde oefenmeester behaalde Cruijff in het seizoen 1977/1978 zijn tweede en laatste prijs gedurende zijn vijfjarig verblijf bij FC Barcelona. Op 19 april 1978 won de club de Spaanse nationale beker na een 2-0-overwinning op Las Palmas.
Cruijff en Catalonië.
De populariteit van Johan Cruijff in Barcelona is niet alleen toe te schrijven aan zijn sportieve inbreng. Cruijff ging bij FC Barcelona spelen in de nadagen van het Franco-regime. Het regime kende slechts één Spanje, inclusief de regio Catalonië – Catalaanse symbolen waren niet toegestaan. FC Barcelona was een van de weinige zichtbare symbolen van de Catalaanse identiteit.
De overwinning op Real Madrid begin 1974 werd dan ook gevierd als een overwinning op Spanje, met een groot feest op het Plaça de Catalunya. Vervolgens gaf hij zijn zoon, die enkele dagen eerder was geboren, de naam Jordi, naar de beschermheilige van Catalonië: Sint-Joris. Omdat Jordi in Nederland geboren was, kon de Spaanse burgerlijke stand deze naam niet weigeren, hoewel verboden door het Spaanse regime. Mede hierdoor is zijn populariteit in Barcelona tot op de dag van vandaag enorm.
Afscheid.
De 31-jarige Cruijff besloot in de zomer van 1978 een punt achter zijn loopbaan te zetten. Met een 3-1-zege op Ajax nam hij op 27 mei 1978 afscheid van het Catalaanse publiek. Speciaal voor Cruijff werd op 7 november 1978 door Ajax nog een afscheidswedstrijd georganiseerd. Het Duitse Bayern München werd uitgenodigd voor de erewedstrijd in het Olympisch Stadion. Vooraf kreeg Cruijff van voorzitter Ton Harmsen een gouden horloge met inscriptie, en een kleurentelevisie. Dit laatste cadeau zorgde voor hilariteit op de tribunes, maar later bleek dat de televisie gekocht was naar de wens van Cruijffs vrouw Danny.
Het werd geen feestelijke dag en geen gebruikelijke uitslag voor een erewedstrijd. In een vol stadion en met miljoenen tv-kijkers over de hele wereld werd Ajax met 8-0 ingemaakt. De Duitsers waren getergd door de nederlagen die ze hadden geleden in de voorgaande jaren tegen Ajax (in augustus 1972 werd het in München 0-5 en in maart 1973 in Amsterdam 4-0). Daarnaast stond er niemand van de Amsterdamse club op Schiphol om de Duitsers welkom te heten en werden ze ondergebracht in een tweederangs hotel. Ook lieten ze achteraf weten uitgescholden te zijn vanaf de tribunes (voor onder andere 'Nazi-Schweine'). Het team van Ajax wilde er een leuke avond van maken, maar werd verrast door de geconcentreerde strijdlust van Bayern München. Na de achtste treffer, van Karl-Heinz Rummenigge, verliet Cruijff het veld voor Ray Clarke. Het is de grootste nederlaag die Cruijff in zijn carrière leed. In mei 2006 boden enkele voormalige spelers van Bayern München in NOVA alsnog hun excuses aan voor deze wedstrijd.
Na zijn voetbalcarrière stortte Cruijff zich in een zakelijk avontuur in Spanje. Hij had zich eerder al op zaken toegelegd met Jack van Zanten en nu besloot Cruijff in zee te gaan met goede vriend en zakenpartner Michel Basilevitsj. Vanuit een luxe kantoor aan de Passeig de Gràcia in Barcelona begonnen ze samen CB-International (met de C van Cruijff en de B van Basilevitsj). Het bedrijf hield zich onder meer bezig met de export van wijn, cement en groenten, de handel in onroerend goed, het vertegenwoordigen van Warner Bros. en de exploitatie van varkensfokkerij Ganadera Catalana. Het project liep echter uit op een fiasco: Basilevitsj hield Cruijff voor de gek met vervalste papieren die suggereerden dat hij eigenaar was van meerdere bedrijven, sluisde het vermogen handig weg en liet hem achter met een schuld van zes miljoen gulden. Cruijffs' schoonvader had hem gewaarschuwd voor Basilevitsj, maar Cruijff sloeg dat advies in de wind en had het contact met Coster verbroken. Na het debacle kwam het weer goed tussen hen.
Los Angeles Aztecs.
Cruijff zag zich genoodzaakt het voetballen weer op te pakken. Hij wilde graag naar de Verenigde Staten, waar New York Cosmos de volgende club uit zijn carrière leek te worden. Bij Cosmos had Cruijff namelijk ooit een voorcontract getekend waarin werd vastgelegd dat hij in de Verenigde Staten alleen voor die club mocht uitkomen. Toen hij op 30 augustus 1977, enkele weken voor zijn afscheid, als gastspeler deelnam aan een benefietwedstrijd had Cruijff al kennis gemaakt met de Amerikaanse ploeg. Clubeigenaar Steve Ross, die ook de baas was van WarnerBros, besloot werk te maken van Cruijffs komst en bood hem een driejarige overeenkomst aan met een honorarium van in totaal vier miljoen dollar. Cruijff sloeg dat aanbod echter af, omdat hij maar één jaar voor de club uit wilde komen. De verklaring daarvoor is dat Cruijff niet zoveel trek had in de commerciële activiteiten die hij namens de club voor Warner Bros moest uitvoeren, zoals dat in het verleden ook van oud-speler Pelé werd verwacht. New York Cosmos zou onder andere op een wereldtournee gaan, waarmee miljoenen dollars zouden worden opgehaald. Andere verhalen vertellen dat de invloedrijke sterspeler Giorgio Chinaglia niet op de komst van Cruijff zat te wachten en daarom een overgang blokkeerde.
Nadat bleek dat een voortzetting van Cruijffs carrière er bij New York Cosmos niet in zat, toonde Los Angeles Aztecs interesse. Aan de Amerikaanse westkust lag een lucratief contract voor Cruijff klaar met een jaarsalaris van 750.000 dollar. De werkloze Cruijff ging akkoord en tekende voor één seizoen. Het ging hem echter niet om het geld, zoals hij in tientallen interviews aangaf. Naar eigen zeggen had hij in Europa veel meer kunnen verdienen. Cruijff vond van zichzelf dat hij op een missie was: hij wilde het voetbal in de Verenigde Staten tot een succes maken, laten zien dat het ‘de mooiste sport ter wereld was’. Of Cruijff dit nu meende of niet, in Nederland kreeg hij de reputatie van een geldwolf. In de VS werd hij echter geprezen vanwege zijn inzet en liefde voor de sport. Zo bleek Cruijff bereid om uren te rijden als hij ergens kosteloos tien minuten op de televisie over voetbal mocht vertellen.
Direct vanuit het vliegtuig, met de jetlag nog in zijn lijf en na negen maanden niet getraind te hebben, maakte Cruijff op 23 mei 1979 zijn debuut tegen Rochester Lancers. Aan het Amerikaanse publiek gaf hij meteen zijn visitekaartje af door binnen tien minuten tweemaal te scoren. In de tweede helft verzorgde hij nog een assist waarmee de 3-0-eindstand werd bepaald. Zijn periode bij LA Aztecs betekende voor Cruijff een tweede hereniging met Michels, die een jaar eerder door de club werd aangetrokken. Naast Cruijff speelden bij de Aztecs sinds 1979 de Nederlanders Thomas Rongen, Leo van Veen, Huub Smeets en Wim Suurbier. Michels bouwde een team dat volledig op Cruijff werd afgestemd en gaf zijn spelers de opdracht: "je moet gewoon lopen waar Johan niet is". Net zoals bij Ajax en Barcelona mocht Cruijff van Michels binnen het veld de lijnen uitzetten. Zijn prestaties zorgden ervoor dat hij aan het einde van het seizoen werd uitgeroepen tot meest waardevolle speler van de NASL. Zijn doelpunt in de playoffs tegen Washington Diplomats werd verkozen tot "Goal of the Year". Ondanks deze persoonlijke successen bleef het verblijf van Cruijff bij de Aztecs tot één seizoen beperkt, dit aangezien de nieuwe eigenaren in 1980 meer Mexicaanse invloeden bij de club wilden zien. Andere bronnen meldden dat de Aztecs hem moesten laten gaan omdat ze zich het salaris van Cruijff niet nog een jaar konden veroorloven.
Washington Diplomats.
Cruijff besloot in Amerika te blijven en tekende een contract bij Washington Diplomats, waar hij de ploeggenoot van Wim Jansen werd. Zijn debuut op 29 maart 1980 tegen Tampa Bay Rowdies eindigde in een 3-2-nederlaag na shoot-outs. In Amerika kende men afwijkende spelregels. Zo waren er per wedstrijd maximaal negen punten te verdienen en was een gelijkspel niet mogelijk. Shoot-outs, die Cruijff niet zelden miste, moesten dan de beslissing brengen. In Washington kende Cruijff een sportief minder seizoen dan bij de Aztecs. De Diplomats werden al in de eerste ronde van de playoffs uitgeschakeld. Bovendien kreeg Cruijff regelmatig last van blessures, die waarschijnlijk werden veroorzaakt door het kunstgras. Ook kwam hij in conflict met trainer Gordon Bradley en sommige van zijn ploeggenoten. In tegenstelling tot LA Aztecs, waar nog werd geluisterd naar de aanwijzingen van Cruijff, waren medespelers bij de Diplomats niet geïnteresseerd in zijn adviezen. Daarnaast moest Cruijff lang aan de speelwijze van de Diplomats wennen, die bijna tegenovergesteld was aan de manier waarop hij het gewend was. Het spel liet zich vooral vergelijken met het harde voetbal zoals dat in de Engelse derde divisie wordt gespeeld.
Ajax.
Na afloop van de Amerikaanse competitie werd Cruijff actief in Nederland. In het najaar van 1980 trainde hij mee met de selectie van Ajax. Meevoetballen was hem door de KNVB verboden omdat het aantrekken van "Amerikaanse" spelers buiten de transferperiode tot competitievervalsing zou leiden. Wel werd Cruijff op 24 november 1980 door Ajax tot technisch adviseur van trainer Leo Beenhakker benoemd, nadat Ajax door 3 successievelijke competitienederlagen in oktober 1980, en door eveneens zwakke resultaten in november 1980, naar de 8ste plaats in de eredivisie was gezakt. Het 1-1-gelijkspel uit tegen MVV op zaterdagavond 22 november 1980 was voor het Ajax-bestuur de druppel geweest die de emmer deed overlopen; in de laatste 6 competitieduels had Ajax slechts 1 keer gewonnen, 1 keer gelijkgespeeld, en maar liefst viermaal verloren, en in het EuropaCup I toernooi was Ajax in twee wedstrijden tegen Bayern München in totaal met 6-3 onderuit gegaan. In de functie van technisch adviseur baarde Cruijff groot opzien door tijdens de wedstrijd bij een 3-2-achterstand tegen subtopper FC Twente op 30 november 1980 van de tribune in Amsterdam af te dalen en naast de verbouwereerde trainer Leo Beenhakker op de bank plaats te nemen. Na met 3-1 achter gestaan te hebben won het op dat moment als achtste geklasseerde Ajax, na onder meer Rijkaard in de ploeg te hebben gebracht, alsnog met 5-3. Een zesde competitienederlaag in de veertiende speelronde werd zodoende voorkomen. Ex-Feyenoorder Wim Jansen, door Cruijff gevraagd mee te komen van de Washington Diplomats naar Ajax, voegde zich bij de selectie. Tijdens de wedstrijd Ajax–FC Twente (5-3) was Jansen vooralsnog tribunezitter, hij zou zijn debuut pas 1 week later maken uit in Rotterdam in de wedstrijd Feyenoord-Ajax (4-2), waarin hij al na 18 minuten uitviel, nadat hij een sneeuwbal op één van zijn ogen had gekregen, geworpen door een jonge, rancuneuze Feyenoord-supporter. Vanaf januari 1981 begon het echt goed te draaien bij Ajax en in mei 1981 en juni 1981 finishte Ajax nog als 2de, een huzarenstukje. Ajax eindigde weliswaar op grote afstand van het dat seizoen superieure AZ'67, maar in ieder geval streefde Ajax de nummers 3, 4 en 5, FC Utrecht, Feyenoord en PSV, nog net voorbij. Ook haalde Ajax de bekerfinale, na onder meer subtopper FC Twente (5-1) en topclub PSV (2-2 uit, 2-1 thuis) te hebben uitgeschakeld. De bekerfinale werd in Amsterdam met 3-1 van landskampioen AZ'67 verloren.
DS'79.
Naast zijn werkzaamheden voor Ajax speelde Cruijff in januari 1981 ook vier vriendschappelijke wedstrijden als gastspeler voor eerste divisie-club DS'79 uit Dordrecht. Het verzoek daarvoor kwam van DS'79-voorzitter Nico de Vries, die zijn sportmerken Admiral en Pony meer onder de aandacht wilde brengen. Naast Cruijff had De Vries ook Rob Rensenbrink bereid gevonden om deel te nemen. Samen met DS'79 werkten de twee oud-internationals vier duels af. De eerste wedstrijd vond plaats op Stamford Bridge (stadion) tegen toenmalige tweededivisionist Chelsea FC. Deze wedstrijd werd door de Dordtse club verloren met 4-2. De andere clubs waar nog tegen gespeeld werd, waren een thuiswedstrijd tegen AFC Ajax, die met 2-1 gewonnen werd, een uitwedstrijd tegen Royal Charleroi Sporting Club, waarvan 1-6 gewonnen werd met een doelpunt van Cruijf, en een wedstrijd tegen MVV Maastricht.
Levante.
Omdat Cruijff begin 1981 het plan had zijn rentree te maken bij het Nederlands elftal, diende hij weer regelmatig te spelen. Zijn voornemen verspreidde zich door Europa en leidde tot concrete belangstelling van vier clubs. Arsenal was geïnteresseerd, maar wilde hem pas contracteren voor het seizoen 1981/82 waardoor een overgang naar Londen geen doorgang vond. Ook deed een onbekende Duitse club een aanbod, maar vanwege de verloren WK-finale was Cruijff niet geneigd om naar de Bundesliga te vertrekken. Na weken van onderhandelingen leek Leicester City de grootste kanshebber. Trainer Jock Wallace rekende al op zijn komst en liet de Engelse pers weten dat de overgang op een of twee puntjes na rond was. Toen dit nieuws Spanje bereikte kwam de vierde gegadigde Levante met een verbeterde aanbieding die meer financiële zekerheid bood. Cruijff bereikte op 28 februari 1981 overeenstemming met de tweede club van Valencia, waar ook zijn jeugdidool Faas Wilkes had gespeeld. De komst van Cruijff naar Levante was het idee van Luis Rodríguez, een supporter van de club. Levante stond rond de winterstop bovenaan in de Segunda División, maar desondanks bleef het stadion leeg. Rodríguez wist dat Cruijff in Nederland was en adviseerde het bestuur van de club om contact met hem te zoeken. De clubleiding vloog naar Nederland en ontmoette Cruijff in een hotel in Rotterdam. Coster regelde het contract waarin werd opgenomen dat de voetballer zou tekenen tot 30 juni 1981 in ruil voor een vast bedrag van tien miljoen peseta. Omgerekend naar de toenmalige wisselkoers kwam dit neer op een bedrag van ongeveer 250.000 gulden. De hoogte van de vergoeding werd destijds omschreven als een regelrecht schandaal. Levante bleek echter nooit in staat om aan de overeenkomst te voldoen. Cruijff ontving uiteindelijk niet meer dan zes miljoen peseta.
Op 1 maart 1981 maakte Cruijff in de Spaanse tweede divisie zijn debuut tegen Palencia. Het zorgde ervoor dat de thuishaven Estadi Ciutat de València voor de eerste en enige keer helemaal uitverkocht was. De komst van Cruijff bleek echter een negatieve invloed op de club te hebben. Er werd niet meer serieus gevoetbald en binnen het bestuur van Levante draaide alles alleen nog maar om geld. Hoewel er rond de kerst nog uitzicht was op promotie naar het hoogste niveau, eindigde de club uiteindelijk als negende op de ranglijst. De organisatie binnen de club was een puinhoop geworden en spelers hadden zich tegen het einde van het seizoen opgesloten in de kleedkamers om het bestuur te dwingen hun salarissen uit te betalen. Ook Cruijff kende een teleurstellende periode bij Levante. Zijn gehele verblijf was gekenmerkt door lichte blessures en vormverlies, waardoor hij niet verder kwam dan tien optredens en twee doelpunten.
Washington Diplomats.
Nog voordat zijn dienstverband bij Levante officieel was afgelopen, tekende Cruijff op 18 juni 1981 opnieuw een contract bij Washington Diplomats. Zijn rentree op de Amerikaanse velden vond plaats op 1 juli tijdens het uitduel tegen San Diego Sockers (3-2 verlies). Tijdens zijn tweede seizoen bij de Diplomats kwam Cruijff echter, als gevolg van de naweeën van een hamstringblessure, maar tot vijf optredens en maakte hij slechts twee doelpunten. De kwetsuur aan zijn hamstrings had hij in juni 1981 opgelopen tijdens het Mundialito-toernooi, waar hij als gastspeler deelnam aan een vriendschappelijke wedstrijd tussen AC Milan en Feyenoord. Spelersmakelaar Ploon Konijnenburg had geregeld dat Cruijff een helft aan de zijde van Milan mee zou spelen voor een bedrag van 20.000 dollar.
Ajax.
In december 1981 keerde Cruijff terug bij Ajax. Het was Jack van Gelder, indertijd sinds 1979 PR-manager van Cruyff Sports, die ervoor zorgde dat beide partijen weer met elkaar in gesprek gingen. Op een zondagmiddag deed Van Gelder verslag voor Langs de Lijn en daarin stelde hij dat het te gek voor woorden was dat zowel Cruijff als Ajax graag met elkaar wilden samenwerken, maar dat beide partijen te trots waren om de eerste stap te zetten. Vervolgens belde diezelfde avond Rolf Leeser, een goede vriend van Michels, naar Van Gelder met de boodschap dat hij best een bemiddelende rol wilde spelen. De volgende ochtend kwam Van Gelder tot het besef dat hij die rol ook zelf kon spelen. Nadat hij daarvoor toestemming van Cruijff had ontvangen, belde hij met Ajax-voorzitter Harmsen die ook meteen akkoord ging. Er volgde een constructief gesprek, maar na afloop van het onderhoud bestond er geen eensgezindheid binnen de clubleiding van Ajax. Van Eijden en Harmsen bleken voor de komst van Cruijff, maar zij wisten de overige drie bestuursleden niet te overtuigen. Westrik en Neefjes werden door penningmeester Bartels tegengehouden omdat die vond dat je met Cruijff een financieel risico binnenhaalde en er dus vrijwel zeker problemen over geld zouden ontstaan.
Intussen werd Van Gelder door Harmsen getipt dat tijdens een volgende bestuursvergadering de beslissing over de komst van Cruijff zou vallen. Van Gelder besloot vervolgens een truc toe te passen om de terugkeer van Cruijff door het bestuur te loodsen. Hij belde de avond van tevoren met Neefjes om hem te vertellen op de hoogte te zijn van de geplande stemming een dag later. Vervolgens wist Van Gelder hem wijs te maken dat hij als enige bestuurslid tegen de komst van Cruijff zou zijn. Neefjes antwoordde dat hij dat niet op zijn geweten wilde hebben. Toen Harmsen de volgende dag tijdens de bestuursvergadering, in tegenstelling tot alle andere keren, de stemming bij Neefjes begon, ging die akkoord met Cruijffs komst. De beslissing van Neefjes leidde tot een unaniem bestuursbesluit, waardoor Cruijff terug kon keren naar de club waar hij zijn carrière was begonnen.
Cruijff ondertekende een contract op recettebasis waarbij werd afgesproken dat zodra er meer dan 11.000 toeschouwers in De Meer zaten, hij de helft van de meeropbrengst ontving. Met deze deal waren beide partijen tevreden, aangezien enerzijds het Ajax-bestuur wist dat wedstrijden in 1980 soms door niet meer dan 8.000 mensen werden bezocht, en Cruijff zich anderzijds realiseerde dat hij persoonlijk voor extra toeschouwers kon zorgen, zeker wanneer het met Ajax sportief weer bergopwaarts zou gaan. Ondanks prima resultaten in, en een eerste plaats ná de eerste acht competitieduels van het seizoen 1981/1982 in augustus en september 1981, het eerste kwart van de competitie, stond Ajax op het moment dat Cruijff arriveerde vlak voor de winterstop, vlak voor het einde van de eerste competitiehelft, op de 3de plaats, een straatlengte achter op PSV en AZ. Dit werd veroorzaakt door slechte resultaten in de competitie in oktober 1981 (twee ruime nederlagen uit, één gelijkspel tegen NAC thuis). Ajax had de beschikking over de nodige 17- tot 20-jarige talenten (onder anderen Wim Kieft, Frank Rijkaard, Gerald Vanenburg, Sonny Silooy, Jesper Olsen), maar deze wisten het voetbal niet naar een hoger plan te brengen. Het was maar de vraag of de inmiddels 34-jarige Cruijff daar verandering in kon brengen.
De comeback van Cruijff vond plaats op 6 december 1981 tegen HFC Haarlem in een uitverkochte De Meer. Er kwamen die middag 12.000 toeschouwers meer opdagen dan normaal, terwijl in de rij voor de loketten nog duizenden fans stonden. Aanvankelijk bestond er scepsis over Cruijffs komst, maar deze wist hij in de 21e minuut weg te nemen toen hij na aangeven van Sören Lerby in het strafschopgebied langs Piet Huijg en Martin Haar slalomde en de 1-0 aantekende door de bal met een subtiel lobje over keeper Edward Metgod heen te wippen. Het stadion raakte uitzinnig en het publiek zag dat de speler met rugnummer 14 'het' nog kon. Met de komst van Cruijff verdween de wisselvalligheid bij Ajax, waardoor PSV en AZ na de winterstop op de ranglijst konden worden gepasseerd. De club uit Amsterdam verloor geen enkele wedstrijd in de competitie meer en speelde nog slechts twee keer gelijk en doordat de naaste concurrenten in het slot van de competitie punten lieten liggen werd Ajax in 1982 met vijf punten voorsprong op nummer twee, PSV, en een imposant doelsaldo van +75 (117-42) alsnog landskampioen.
Bijna exact een jaar na zijn comeback zorgde Cruijff opnieuw voor een zeldzaam moment, toen Ajax op 5 december 1982 met 1-0 voorstond tegen Helmond Sport. De Amsterdammers kregen een penalty, waarna Cruijff de bal opeiste. Dit was op zichzelf al een opvallend voorval, omdat de routinier nog nooit eerder een penalty voor Ajax had genomen. De uitvoering was vervolgens echter nog curieuzer: Cruijff legde de bal breed op Jesper Olsen en die schopte hem terug naar Cruijff, die simpel binnen kon tikken omdat doelman Otto Versfeld naar Olsen toeliep. De Helmond-spelers protesteerden nog, maar de genomen strafschop voldeed aan de reglementen. Het doelpunt ging de hele wereld over, maar later bleek dat het niet de eerste keer was dat een "penalty in drieën" werd genomen. Het Feyenoord-duo Bas Paauwe en Gerard Kuppen vertoonde dit kunstje op 4 mei 1944 tegen Sparta al eens eerder, en ook in 1936 werd in een wedstrijd door de club Surinam Boys zo'n penalty genomen Het seizoen 1982/83 werd door Ajax opnieuw succesvol afgesloten met een landskampioenschap en de KNVB Beker.
In de laatste maanden van het seizoen kwam Cruijff in conflict met Ajax-voorzitter Harmsen. Het bestuurslid vond Cruijff te oud en wilde zijn salaris van anderhalf miljoen gulden niet uitbetalen. Gedreven door rancune over de behandeling door het Ajax-bestuur gaf Cruijff aan Coster de opdracht om contact te zoeken met Feyenoord voor een onvoorstelbaar geachte overstap naar de aartsrivaal. Na maanden van onderhandelingen kwamen partijen tot een overeenstemming, waarbij een soortgelijke beloningsconstructie op recettebasis werd opgezet als bij Ajax, aangezien de clubkas van Feyenoord bijna leeg was. Op 10 mei 1983 kondigde Cruijff zijn afscheid aan. Een week later, na de gewonnen bekerfinale, vertrok het clubicoon.
Feyenoord.
Aanvankelijk hadden de supporters van Feyenoord moeite met de van Ajax overgekomen routinier. Deze verdween snel toen Cruijff, nadat hij op 21 augustus 1983 debuteerde tegen FC Volendam, zijn waarde bewees. Ondanks een 8-2-nederlaag tegen Ajax haalde Cruijff zijn sportieve revanche door met de Rotterdamse club zowel de landstitel als de KNVB Beker te winnen. Behalve aan een getergde Cruijff was dit te danken aan de sterk spelende Ruud Gullit en André Hoekstra en de trefzekere Peter Houtman. Ondanks zijn relatief hoge leeftijd speelde Cruijff dat seizoen op één wedstrijd na alle competitieduels. Die ene gemiste wedstrijd werd prompt verloren, met 1-0 bij FC Groningen, samen met de 8-2 afgang bij Ajax Feyenoords enige competitienederlaag van dat seizoen. . Door zijn prestaties op het veld werd de 37-jarige Feyenoorder in 1984 voor een vijfde maal gekozen tot Nederlands voetballer van het jaar. Aan het einde van het seizoen kondigde de routinier zijn definitieve afscheid aan. Op 13 mei 1984 werd hij in het competitieduel tegen PEC Zwolle elf minuten voor tijd met een symbolische rode kaart van het veld gestuurd door scheidsrechter Severein. Hij werd vervangen door een jeugdige Mario Been.
Zijn allerlaatste duel speelde Cruijff driekwart jaar later in Saoedi-Arabië, toen Feyenoord voor vele miljoenen een zeer aanlokkelijk aanbod ontving van de Saoedische koning Fahd. Twee afzwaaiende internationals van het Saoedische nationale elftal kregen een afscheidsduel aangeboden en omdat Cruijff de beste voetballer was die de koning ooit zag, moest en zou hij meespelen. Cruijff, al gestopt met voetballen, verscheen ongetraind aan de aftrap. Hij scoorde in de eerste helft tweemaal voor het elftal van Saoedi-Arabië en bracht Feyenoord na de rust terug in de wedstrijd met een doelpunt en een assist. Nadat het duel in een 2-2-gelijkspel was geëindigd ontving Cruijff als dank voor zijn deelname een veeldelig 24-karaats gouden servies.
Interlandcarrière.
Debuut en controverse.
Cruijff maakte op 7 september 1966 als negentienjarige zijn debuut voor het Nederlands elftal tijdens de EK-kwalificatiewedstrijd tegen Hongarije. De aanvaller maakte het tweede doelpunt voor Oranje, waardoor de confrontatie in een 2-2-gelijkspel eindigde. Een klein half jaar eerder, op 9 februari 1966, maakte Cruijff al zijn officieuze opwachting voor het Nederlands elftal in een oefeninterland tegen Racing Strasbourg. In dat duel maakte Cruijff een hattrick en won Oranje met 7-0. Al in zijn tweede interland, op 6 november 1966 tegen Tsjecho-Slowakije, werd Cruijff uit het veld gestuurd. Hij is daarmee de eerste Nederlandse international die van het veld gestuurd werd. Cruijff zou scheidsrechter Glöckner in het gezicht hebben geslagen, hoewel dit door de speler zelf werd betwist. De KNVB besloot Cruijff naar aanleiding van het incident een jaar lang uit te sluiten van interlandvoetbal, maar onder druk van de media werd de aanvaller na acht maanden alweer opgeroepen voor het EK-kwalificatieduel tegen de DDR. Zijn rentree wist hij binnen twee minuten op te luisteren met een doelpunt, waarmee ook meteen de eindstand werd bepaald.
Hoewel Cruijff al snel naam maakte binnen Oranje, bleek het geen aanzet tot een langdurige interlandcarrière. In 1968 begon er onenigheid te ontstaan tussen Cruijff en de KNVB. De aanvaller kon zich, samen met vier ploeggenoten van Ajax, niet vinden in de hoogte van de vergoeding die zij zouden ontvangen voor de deelname aan een trainingskamp en het spelen van een interland tegen Bulgarije. De internationals onder leiding van Cruijff wilden alleen voor Oranje uitkomen als daar ook een substantieel geldbedrag tegenover stond. Het was niet ongebruikelijk dat Cruijff zo nu en dan zijn eigen belangen boven het landsbelang stelde. Hij zei daarom regelmatig om diverse redenen wedstrijden af. Zo werd de aanvaller eens geschorst door bondscoach Keßler omdat hij, vanwege het bezoeken van een buitenlandse schoenenbeurs in het kader van zijn eigen bedrijf, een belangrijke training had gemist. Hoewel de verstandhouding bij vlagen soms moeizaam verliep werd Cruijff inmiddels wel verkozen tot aanvoerder van het Nederlands elftal. Deze rol vervulde hij al sinds zijn vijftiende interland, op 1 december 1971. De aanvoerdersband zou hij de resterende 33 wedstrijden van zijn interlandcarrière behouden.
Ondanks de internationale successen van Ajax en Feyenoord eind jaren 60 en begin jaren 70 wist het Nederlands elftal zich niet te kwalificeren voor het WK in 1970 en EK in 1972. Cruijff gaf later toe dat in die periode het belang van Oranje niet zo werd ingezien. Voor het WK in 1974 wist Nederland zich wel te plaatsen, na 36 jaar van afwezigheid op het mondiale eindtoernooi. Voordat er werd afgereisd naar gastland West-Duitsland verklaarde Cruijff tegenover Voetbal International dat dit zijn eerste en laatste WK zou zijn. De aanvaller liet er geen twijfel over bestaan dat hij in 1978 op zijn 31e zou stoppen met voetballen. Deelname aan het volgende WK in Argentinië werd daarmee uitgesloten. Cruijff zag op tegen het lange verblijf in Zuid-Amerika, maar vreesde ook de risico's die hij in Argentinië zou lopen. In 1972 had Ajax in Buenos Aires om de Wereldbeker gespeeld en die reis was gepaard gegaan met verschillende incidenten. Tevens lag bij een verblijf in Zuid-Amerika het gevaar van kidnapping op de loer.
WK 1974.
Onder leiding van bondscoach Rinus Michels begon Oranje op 15 juni 1974 voortvarend aan het WK. In het openingsduel tegen Uruguay bepaalden twee doelpunten van Johnny Rep de eindstand, en omdat Nederland tijdens de eerste speelronde als enige land indruk maakte werd het in de pers al meteen bestempeld tot aanstaand wereldkampioen. Tegen Zweden, de volgende tegenstander in de groepsfase, bleef het Nederlands elftal op een 0-0-gelijkspel steken. In het laatste groepsduel liet Oranje tegen Bulgarije echter zien waar het toe in staat was. Cruijff kreeg van Michels een vrije rol in de aanval. Zwervend over het hele veld schiep hij ruimte en bracht hij ploeggenoten in stelling. Nederland speelde het totaalvoetbal waar het nog jarenlang bekend om zou staan en versloeg de Bulgaren met 4-1. Oranje plaatste zich na twee overwinningen en een gelijkspel voor de finalepoule, waar Argentinië de volgende tegenstander werd. Tegen de Zuid-Amerikanen speelde Oranje zijn beste wedstrijd tot dan toe. Het systeem van Michels en Cruijff werd uitgevoerd zoals het is bedoeld. Cruijff maakte zijn eerste twee WK-doelpunten. Nederland won met 4-0 en kon zich opmaken voor het volgende duel tegen Oost-Duitsland. Deze partij was minder hoogstaand dan het duel tegen Argentinië, maar werd relatief eenvoudig gewonnen met 2-0. Een gelijkspel tijdens het laatste duel tegen Brazilië zou vervolgens voldoende zijn om de finale te bereiken. De ontmoeting met de regerend wereldkampioen ontaardde echter in een legendarische schoppartij, die werd ontsierd door het spuwen naar tegenstanders, het op elkaars voeten gaan staan en vliegende tackles. Oranje liet zich niet van de wijs brengen en dankzij de doelpunten van Neeskens en Cruijff werden de Brazilianen met 2-0 verslagen, waardoor Nederland voor de eerste maal de WK-finale bereikte.
Nog voordat de eindstrijd werd gespeeld ontstond er een rel aan Nederlandse zijde. Een dag voor de finale plaatste het Duitse boulevardblad Bild-zeitung een verhaal over een zwempartij bij het "Waldhotel Krautkrämer" in Hiltrup, waar het Nederlands elftal verbleef. Het artikel droeg als kop 'Cruyff, Sekt und nackte Mädchen' en beschreef een zwemfeest dat na de overwinning op Oost-Duitsland zou hebben plaatsgevonden, waarbij Nederlandse spelers in gezelschap van naakte Duitse vrouwen verkeerd zou hebben. Wat er precies die nacht is gebeurd bleef een raadsel, maar vooral Cruijff kreeg grote problemen met zijn vrouw Danny, die meteen aan de telefoon hing. Volgens sommigen zou dit invloed hebben gehad op het spel van Cruijff tijdens de finale, aangezien hij in die wedstrijd niet zijn gebruikelijke niveau haalde.
Op 7 juli 1974 trapte Nederland af voor de finale tegen West-Duitsland. Nog voordat de Duitsers de bal hadden aangeraakt, kwam Oranje al op voorsprong door een benutte strafschop van Neeskens. De strafschop werd gegeven na een overtreding van Uli Hoeneß op Cruijff die in deze wedstrijd geen grote rol meer zou spelen. Nadat West-Duitsland met een voorsprong de rust in ging kreeg Cruijff op weg naar de kleedkamer van scheidsrechter Taylor een gele kaart wegens aanhoudend protesteren. In de tweede helft probeerde Nederland iets terug te doen, maar het combinatiespel en de overmacht waarmee het team eerdere wedstrijden naar zijn hand zette ontbraken in de finale. Het duel eindigde in 1-2 en West-Duitsland werd wereldkampioen. De prestaties die Cruijff op het toernooi neerzette zorgden er wel voor dat hij na afloop tot beste speler van het WK werd verkozen.
EK 1976.
Twee jaar later kwalificeerde Nederland zich voor het EK in 1976. Het doel was om met een finaleplaats het verloren WK van twee jaar terug goed te maken. In de halve finale tegen Tsjecho-Slowakije wist Nederland echter niet te scoren en zorgden doelpunten van de opponent voor een 3-1-eindstand. Een van de hoofdpersonen tijdens het duel was scheidsrechter Thomas geweest, die bekendstond vanwege zijn strikte interpretatie van de spelregels. Van Hanegem en Neeskens ontvingen van hem een rode kaart, evenals de Tsjecho-Slowaak Pollák. Cruijff kreeg een gele kaart en omdat hij deze tijdens een kwalificatiewedstrijd ook al had ontvangen was het EK na één wedstrijd voor hem afgelopen. Nederland won vervolgens de troostfinale van Joegoslavië met 3-2, waardoor het alsnog derde eindigde.
Op 26 oktober 1977 speelde Cruijff, zoals hij jaren van tevoren al had aangekondigd, zijn laatste wedstrijd voor Oranje. Bijna niemand geloofde dat het Cruijffs laatste interland zou zijn, maar de hoofdpersoon zelf bleek vastbesloten. In 1981 leek het er even op dat Cruijff toch nog een rentree zou maken bij Oranje, toen hij een lang gesprek met bondscoach Rijvers had. Vanwege verschillende sponsorbelangen bereikten Cruijff (die een contract had met Cor du Buy Sports die van Rudi Dassler het importrecht van Puma voor de Benelux had verworven) en de KNVB (die werd gesponsord door Adidas) geen overeenstemming over het aantal strepen op de mouwen van de shirts. Cruijff wilde met twee strepen spelen, maar de KNVB hield vast aan de kenmerkende drie strepen van Adidas. Voorafgaand aan het WK 1974 speelde de strepenkwestie ook al, maar destijds gingen Adidas en de KNVB uiteindelijk akkoord met Cruijffs eisen, waardoor hij als enige Nederlandse speler in een shirt met twee strepen speelde. Alle andere internationals hadden wel de drie Adidas-strepen op hun tenue.
Trainerscarrière.
Ajax.
Na zijn actieve loopbaan was Cruijff tijdens het seizoen 1984/85 korte tijd technisch adviseur bij Roda JC. Cruijff leek nadien zijn weg te vervolgen bij Feyenoord, maar besloot medio 1985 toch terug te keren naar zijn jeugdliefde Ajax, dat Cruijffs eerdere trainer bij de club, Aad de Mos, had ontslagen. Het Ajax-bestuur verkoos Cruijff boven de 3 andere kandidaten Tomislav Ivić, Rinus Israël en Leo van Veen. Omdat Cruijff echter niet over de vereiste diploma's beschikte om als trainer aan de slag te gaan, trad de oud-speler op 6 juni 1985 als technisch directeur in dienst bij Ajax. Met deze functie kreeg hij de verantwoordelijkheid over alle technische zaken binnen de Amsterdamse club, van de jeugdopleiding tot het eerste elftal. Halverwege het seizoen ontving Cruijff van de KNVB officieel dispensatie om het eerste elftal te trainen in zijn rol als technisch directeur. De aanstelling kwam op kritiek te staan van diverse instanties binnen het voetbal. De club had met Spitz Kohn, Cor van der Hart en Tonny Bruins Slot weliswaar drie trainers met het A-diploma op zak, maar Cruijff bezat geen enkel diploma. In eerste instantie werd erover gesproken dat Kohn of Van der Hart officieel als hoofdcoach zou fungeren. Later meldde Cruijff dat er geen enkele hoofdtrainer was, maar dat de verantwoordelijkheid voor het eerste elftal bij het complete viertal lag, dit tot ergernis van de VVON, de Nederlandse belangenvereniging van trainers in het betaald voetbal. Eind juli besloot de KNVB onderzoek te doen naar de zaak. In januari 1986 besloot de KNVB Cruijff dispensatie te verlenen voor het uitoefenen van het vak van hoofdcoach. Willem van Hanegem, die bij Feyenoord werkzaam was, werd een dergelijk verzoek geweigerd.
Met het trainerschap bracht Cruijff nieuwe ontwikkelingen binnen de voetbalwereld op gang. Onder zijn toezicht werd het totaalvoetbal verder ontwikkeld en bovendien kwam hij met nieuwe inzichten. Zo huurde hij onder meer een operazanger in om zijn spelers op een andere manier te leren ademhalen. Ook liet hij jeugdvoetballers van positie wisselen, zodat aanvallers leerden hoe verdedigers dachten. Daarnaast was Cruijff van mening dat spelers een laag basissalaris moesten ontvangen en hoge prestatiepremies. Bij Ajax kreeg Cruijff de beschikking over een talentvolle groep, met spelers als Menzo, Silooy, Koeman, Vanenburg, Rijkaard, Van 't Schip, Van Basten, Bosman en De Wit. De successen als trainer volgden spoedig. Al in zijn eerste seizoen won Cruijff met Ajax het Amsterdam-710-toernooi (augustus 1985, 2-0 tegen Verona uit Italië en 4-1 tegen Atletico Mineiro uit Brazilië) en de KNVB Beker. De landstitel ging naar PSV, ondanks een positief Amsterdams doelsaldo van 85 (120 doelpunten voor en 35 tegen) en zeer aanvallend en spectaculair spel met een 3-4-3-systeem in de eerste competitiehelft en zelfs een 3-3-4-systeem in de tweede competitiehelft. Ajax finishte als tweede. Tijdens het tweede seizoen wist Ajax opnieuw alleen de prestaties in de KNVB Beker te verzilveren, de landstitel ging wederom naar Eindhoven, ook nu finishte Ajax als tweede in de eredivisie. Het Europese succes vormde echter een pleister op de wonde, want na veertien jaar werd opnieuw een internationale prijs behaald in de vorm van de Europacup II. Op 1 juni 1987, twee weken na het behalen van de Europacup II, schonk de KNVB Cruijff de licentie Coach Betaald Voetbal op grond van "zijn verdiensten voor het Nederlandse voetbal in het algemeen en Ajax in het bijzonder." De keuzeheer werd daarmee officieel bevoegd om als trainer aan de slag te gaan.
In de eerste helft van het seizoen 1987-1988 liep het elftal stroef. Veel van de spelers die Cruijff had ingepast vertrokken bij Ajax. Ronald Koeman en Gerald Vanenburg vertrokken al in de zomer van 1986 naar PSV, een overgang van Rijkaard naar die club kon ternauwernood worden voorkomen. In de zomer van 1987 vertrokken viervoudig Eredivisietopscorer Van Basten en routinier Silooy naar buitenlandse clubs, terwijl na een conflict met Cruijff ook Rijkaard enkele maanden later vertrok. Cruijff kwam daarnaast in conflict met routiniers Jan Sørensen en Peter Boeve. De aankopen die Cruijff deed, Jan Wouters, Danny Blind, Arnold Scholten en de Schot Alistair Dick in 1986, Henny Meijer, de Ier Frank Stapleton, de Fin Petri Tiainen, de Deen Jan Sørensen en de Zweed Peter Larsson in 1987, bleken niet allen direct versterkingen voor het eerste elftal te zijn. In de contractonderhandelingen voor een nieuw tweejarig contract eiste Cruijff dat hij zonder overleg met het bestuur aan- en verkopen zou mogen doen. Het bestuur was echter ontevreden over het getoonde spel en nam zelfs afstand van de trainingsmethode van Cruijff met de woorden "Het wordt tijd, dat een ploeg met dergelijk spelersmateriaal eens leert meer dan één systeem te spelen." Ook had de club, sinds het ontslag van De Mos in 1985, geen landstitel meer behaald, Ajax was 2 keer als tweede gefinisht, en stond ook dit derde seizoen, 1987-1988, op de tweede plaats. Het bestuur wenste tevens Cruijff, gezien de resultaten en aankopen, geen carte blanche te geven in het technische beleid. In januari 1988 barstte de bom en diende Cruijff onverwacht zijn ontslag in.
Op 1 april 1988 publiceerde het "Utrechts Nieuwsblad" een artikel over een op handen zijnde overname van FC Utrecht. Een consortium van onder andere de Engelse krantenmagnaat Robert Maxwell, Philips, KLM en Cruijff zouden plannen hebben om FC Utrecht over te nemen. De supporters van de club waren fel gekant tegen deze overname, met name door de inmenging van oer-Ajacied Cruijff. Uiteindelijk ketste de overname af.
FC Barcelona.
In de maanden na zijn vertrek leek het er even op dat Cruijff naar sc Heerenveen zou vertrekken. Maar na een aanbod van FC Barcelona besloot de oud-speler terug te keren naar zijn voormalige werkgever. Evenals in Nederland ontstond er ook in Spanje bezwaar tegen zijn aanstelling als trainer. Cruijff beschikte wel over de benodigde diploma's, maar het ontbrak hem aan de vereiste drie jaar ervaring als trainer. Ondanks dit gemis werd de aanstelling van Cruijff toch goedgekeurd. Daarmee volgde hij interim-trainer Charly Rexach op, die in de jaren 70 te boek stond als een goede vriend van Cruijff tijdens hun gezamenlijke verblijf bij Barcelona. Rexach keerde terug in zijn oude functie als assistent-trainer en ging Cruijff ondersteunen bij de opbouw van een nieuw te vormen elftal. Een groot deel van de oorspronkelijke spelersgroep was namelijk in opstand gekomen vanwege een financieel dispuut en tijdens een door de spelers zelf ingelaste persconferentie op 28 april 1988 hadden ze het vertrek van het clubbestuur geëist. Clubpresident Núñez was weinig vergevingsgezind en had op negen spelers na de hele selectie ontslagen.
Door het vertrek van zoveel spelers hadden Núñez en Cruijff alle vrijheid om samen de fundamenten te leggen voor een elftal dat voldeed aan hun eigen wensen. Voor de totstandbrenging van het nieuwe FC Barcelona hanteerden zij een dubbele strategie. Allereerst moesten uit binnen- en buitenland de beste voetballers worden gecontracteerd. Naderhand zou de rest van het team worden aangevuld met talenten uit de "cantera" (jeugdopleiding). Het eerste deel van de strategie werd geconcretiseerd met Spaanse aankopen als José Bakero, Txiki Begiristain en Julio Salinas. Buitenlandse versterkingen verschenen er na het eerste seizoen toen Ronald Koeman en Michael Laudrup in 1989 en Christo Stoitsjkov in 1990 werden vastgelegd. Voor de doorstroom van talent had Cruijff tien jaar eerder een basis gelegd toen hij vlak voor zijn vertrek als speler een belangrijk advies had meegegeven aan Núñez: start een jeugdopleiding. Met de totstandkoming van La Masía had Núñez gehoor gegeven aan deze oproep, waardoor Cruijff na verloop van tijd een beroep kon doen op veelbelovende jeugdspelers als Pep Guardiola, Guillermo Amor, Albert Ferrer en Sergi Barjuán.
Het team dat Cruijff formeerde moest een speelstijl gaan hanteren die werd afgeleid van het totaalvoetbal. Uitgangspunten daarbij waren techniek en balbezit: Barcelona moest zo veel mogelijk de bal hebben, domineren en zich niet aanpassen aan de tegenstander. In de ogen van Cruijff is het behalen van punten niet het belangrijkste, dat is slechts een onderdeel van het spel. In zijn filosofie is de sleutel tot het behalen van resultaten het spelen van aanvallend voetbal. De visie van Cruijff werd niet alleen overgebracht op het eerste elftal maar ook gehanteerd binnen de gehele jeugdopleiding. Op die manier konden talenten vanuit de jeugd gemakkelijker de overstap maken naar het eerste elftal.
Na enkele seizoenen begon de speelstijl vruchten af te werpen en brak er een jarenlange bloeiperiode aan. Het succesvolle elftal kreeg als bijnaam het "Dream Team", wat werd afgeleid van de gelijknamige Amerikaanse basketbalploeg die in 1992 in Barcelona olympisch goud won. Onder leiding van Cruijff doorbrak het Dream Team de jarenlange dominantie van Real Madrid en won het vier opeenvolgende landstitels (1991-1994), waarvan drie op de laatste speeldag van de competitie. Op Europees vlak legde Barcelona in 1989 beslag op de Europacup II en won het in 1992 de Europacup I. Tijdens beide finales waren de Catalanen te sterk voor Sampdoria. Vooral de winst van de Europacup I was een memorabel moment, aangezien het de eerste maal in de historie was dat Barcelona de belangrijkste Europese beker veroverde. Andere trofeeën die Barcelona onder het bewind van Cruijff op zijn naam schreef, zijn de Copa del Rey in 1990, de Europese Supercup in 1992 en drie Supercopas in 1991, 1992 en 1994. Met het winnen van deze elf prijzen werd Cruijff met afstand de meest succesvolle trainer uit de geschiedenis van de club. Het record bleef vijftien jaar staan, maar werd verbroken op 26 augustus 2011, toen Guardiola met het winnen van de Europese Supercup met Barcelona de twaalfde titel onder zijn leiding pakte en zo het aantal van zijn leermeester passeerde. Daar had hij slechts drie seizoenen voor nodig gehad.
Op 18 mei 1994 vond het keerpunt plaats in de succesreeks van het Dream Team. Het vooraf als favoriet bestempelde FC Barcelona verloor die avond de Champions League-finale van AC Milan met 4-0. In de voorgaande zestien edities was er slechts eenmaal een ploeg geweest die de finale met meer dan één doelpunt verschil verloor. Na de afstraffing volgden er voor Barcelona twee seizoenen zonder titel. Dit was met name te wijten aan de kwaliteitsafname van de spelersgroep door het vertrek van achtereenvolgens Laudrup, Romário, Koeman en Stoitsjkov. Goedkopere Oost-Europese vervangers als Hagi, Kodro, Kornejev en Prosinečki mislukten onder Cruijffs bewind. Achteraf werd volgens Rexach vaak ten onrechte gedacht dat het systeem bepalend was voor het resultaat, terwijl de spelers degenen waren die wedstrijden moesten winnen. Ook het opstellen van zijn zoon Jordi en het binnenhalen van schoonzoon Angoy brachten Cruijff in moeilijkheden na beschuldigingen van nepotisme. Jordi kon het niveau nog bijhouden, maar Angoy kwam volgens de Spaanse media duidelijk tekort voor Barcelona. Núñez verhoogde de druk door Cruijff persoonlijk verantwoordelijk te stellen voor de tegenvallende resultaten en begon kritiek te leveren op zijn selectiebeleid. Op 18 mei 1996, de dag voor de een-na-laatste wedstrijd tegen Celta de Vigo, barstte de bom. De zaterdagkrant meldde die ochtend namelijk dat Bobby Robson als nieuwe trainer was gecontracteerd door Núñez en vicepresident Gaspart. Toen Cruijff bespeurde dat Barcelona in het geheim een breuk had geforceerd, raakte hij buiten zinnen. Hij zei dat het niet uit te leggen viel, waarna het gesprek met Núñez en Gaspart ontaardde in een pijnlijke ruzie. De breuk betekende het vertrek van Cruijff, die na 2.936 werkdagen werd ontslagen. Met zijn acht achtereenvolgende dienstjaren werd hij de langst zittende coach uit de clubgeschiedenis. Na zijn ontslag bleef Cruijff in het voetbal actief als adviseur, ambassadeur en analist. Een terugkeer als trainer of bondscoach kwam vaak ter sprake maar heeft nooit doorgang gevonden.
Catalonië.
Cruijff woonde sinds 1988 in Barcelona en had een zwak voor Catalonië. In 2006 ontving hij van de Catalaanse regering het Sint-Joriskruis, een van de hoogste onderscheidingen, als erkenning voor zijn verdiensten voor de regio. Cruijff is na zijn vertrek bij Barcelona nooit ingegaan op aanbiedingen van voetbalbonden of clubs, totdat hij in september 2009 door de Catalaanse voetbalbond gepolst werd voor het bondscoachschap van Catalonië. Hij besloot gehoor te geven aan het verzoek. Op 2 november werd zijn aanstelling wereldkundig gemaakt. Naast zijn rol als bondscoach van de autonome regio, ging hij ook andere werkzaamheden voor de voetbalbond verrichten om het Catalaanse voetbal verder te ontwikkelen. De Catalaanse nationale ploeg speelt slechts enkele wedstrijden per jaar en is niet aangesloten bij de FIFA of de UEFA, waardoor ze zich niet kan kwalificeren voor een eindtoernooi.
Vanuit Spanje werd getracht een oefeninterland met Oranje te regelen, maar vanwege de volle agenda wees de KNVB dit verzoek af. Cruijff debuteerde vervolgens op 22 december 2009 als bondscoach tegen Argentinië en boekte een 4-2-overwinning in het stadion Camp Nou. Tijdens het tweede optreden van Cruijff als bondscoach, ruim een jaar later tegen Honduras, werd door Catalonië opnieuw een ruime zege geboekt (4-0). Het derde duel onder Cruijffs leiding, op 30 december 2011 tegen Tunesië, eindigde in een doelpuntloos gelijkspel. Op 7 november 2012 liet Cruijff in een officiële verklaring weten dat hij tijdens de interland op 2 januari 2013 voor de laatste keer als bondscoach op de bank zou zitten. Tijdens het duel werd met 1-1 gelijk gespeeld tegen Nigeria. Hierdoor handhaafde Catalonië zijn ongeslagen status onder het bewind van Cruijff.
Erelijst en onderscheidingen.
In een meer dan dertig jaar durende carrière won Cruijff als speler en als trainer vele prijzen. Zo is hij een van de slechts zeven voetballers die als speler én als trainer "De Cup met de Grote Oren" heeft gewonnen naast Muñoz, Trapattoni, Ancelotti, Rijkaard, Guardiola en Zidane. Bovendien duikt zijn naam regelmatig op in lijstjes van beste voetballers ooit, waaronder die van de FIFA, UEFA, IFFHS, AFS en tijdschriften als "France Football" en "World Soccer". Ook werd hij opgenomen in diverse wereldelftallen van de twintigste eeuw, die vanaf begin jaren 80 wereldwijd verschenen.
Voor zijn bijzondere verdiensten op sportief en maatschappelijk vlak ontving Cruijff tweemaal een koninklijke onderscheiding. Na de verloren WK-finale werd Cruijff, evenals Michels en Fadrhonc, benoemd tot Ridder in de Orde van Oranje-Nassau, waarvoor hij de versierselen ontving van premier Den Uyl. Achtentwintig jaar later, op 10 april 2002, werd Cruijff bevorderd tot Officier in de Orde van Oranje-Nassau. Ook van diverse organisaties zoals de KNVB, UEFA, FIFA, Ajax en het ministerie van Welzijn, Volksgezondheid en Cultuur ontving hij hoge erkenningen. In 2004 werd Cruijff genomineerd voor de titel De grootste Nederlander. Daarbij eindigde hij, als enige nog levende Nederlander binnen de top tien, op de zesde plaats. Postuum kende het Spaanse ministerie van Onderwijs, Cultuur en Sport aan Cruijff de "Gouden medaille in de koninklijke orde voor verdiensten in de sport" toe.
Speler.
Individueel:
Trainer.
Individueel:
Controverses.
Jan van Beveren en Willy van der Kuijlen.
Jan van Beveren ontbrak in 1974 op het WK voetbal, nadat hij al bijna zeven jaar achtereenvolgens de eerste keus in het Nederlands elftal was geweest. Over de reden van zijn absentie bestaan echter verschillende verhalen. Wat in ieder geval vaststaat, is dat Van Beveren voorafgaand aan het WK kampte met hardnekkige liesklachten. De keeper leek echter precies op tijd te zijn hersteld om af te reizen naar West-Duitsland. Tijdens de training voor de voorbereidingswedstrijden tegen Argentinië en HSV ging het echter toch mis. Van Beveren trainde twee dagen geforceerd mee maar bleek meer tijd nodig te hebben voor zijn herstel. Hij deelde daarom samen met zijn clubcoach Kees Rijvers aan Rinus Michels mee dat hij niet in staat was om deel te nemen aan het WK.
Het door Ruud Doevendans over Jan van Beveren geschreven boek "Klem!" geeft echter een andere lezing van het verhaal. In de biografie komt naar voren dat een hoogoplopend financieel conflict met Cruijff en Coster ten grondslag lag aan de afwezigheid van Van Beveren. De KNVB heeft in de zomer van 1974 een bedrag van 150.000 gulden uitgetrokken om de persoonlijke contracten van vier spelers (Cruijff, Neeskens, Van Hanegem en Keizer) af te kopen. Dit geld kwam echter uit een gezamenlijke pot, waaruit alle spelers betaald dienden te worden. Per saldo kregen de overgebleven spelers dus minder geld uitbetaald dan de vier vedetten. Toen Van Beveren dit in de gaten kreeg en de spelersgroep daarover inlichtte, ontstonden volgens hem de problemen: "er moet iets ontstaan zijn: van die vent moeten we af. Die doet veel te moeilijk, wordt ons veel te gevaarlijk". Ook het feit dat Van Beveren zich niet wilde laten begeleiden door Inter Football, het bedrijf van Coster, werd door een KNVB-official betiteld als 'niet slim'. Michels wilde problemen met Cruijff voorkomen en zette Van Beveren daarom onder druk. Vlak voor het WK eiste Michels dat de keeper meespeelde in de vriendschappelijke wedstrijd tegen HSV. Van Beveren was nog niet helemaal fit omdat hij net van een liesblessure was hersteld, maar vertelde dat hij met een paar dagen wél weer speelklaar zou zijn. Michels antwoordde: 'Dan heb ik een slecht bericht voor je', en hij stuurde Van Beveren naar huis. Ook Oranje-historicus Matty Verkamman bevestigt deze lezing van het verhaal.
In september 1975 keerde Van Beveren terug bij Oranje, toen hij samen met vijf andere PSV'ers werd geselecteerd voor een uitwedstrijd tegen Polen. Cruijff en Neeskens mochten een dag later afreizen naar Oost-Europa. Bij aankomst van het tweetal bleken zij echter als enige spelers hun vrouw te hebben meegenomen. Iedereen begroette hen, behalve de zes PSV'ers. Van der Kuijlen maakte vervolgens een opmerking in de trant van: zo, de koningen van Spanje zijn gearriveerd. Tot ongenoegen van Cruijff haalden de woorden van Van der Kuijlen de krant. Hiervoor riep hij Van Beveren ter verantwoording, omdat die in zijn ogen de aanstichter was. Cruijff eiste vervolgens: jij eruit of wij eruit. De beslissing werd niet meteen genomen, maar nadat de wedstrijd tegen Polen met 4-1 werd verloren, besloot Cruijff bondscoach George Knobel te bellen met de boodschap dat Van Beveren en Van der Kuijlen uit het elftal moesten en Jongbloed en Van Hanegem erin. Zo niet, dan zouden volgens Cruijff alle Ajacieden opstappen. Het gevolg was dat er een bijeenkomst werd georganiseerd in Zeist, waar Cruijff Knobel opnieuw liet beslissen of hij Van Beveren en Van der Kuijlen eruit zette of dat hij zelf zou opstappen. Knobel koos voor de kant van Cruijff, waarna het Nederlands elftal thuis met 3-0 van Polen won.
Van Beveren kwam daarna nog één keer terug in Oranje, toen het Nederlands elftal in 1977 moest spelen tegen IJsland. Vlak voor het daaropvolgende WK-kwalificatieduel tegen België, vertelde bondscoach Zwartkruis aan Van Beveren dat Jongbloed in zijn plaats zou spelen. Zwartkruis gaf als reden dat hij werd gemanipuleerd: Cruijff zou niet meedoen wanneer de PSV-keeper tussen de palen stond. Van Beveren wist toen genoeg en nam voorgoed afscheid van het Nederlands elftal. Ook Van der Kuijlen, die bij het eigenlijke conflict slechts zijdelings betrokken was, bedankte tweemaal voor het Nederlands elftal omdat hij niet goed overweg kon met Cruijff en de overige Ajacieden. De spelers van Ajax hadden onderling geregeld dat de spits niet in het spel werd betrokken, door de bal telkens naar elkaar over te spelen. Van der Kuijlen voelde zich niet welkom en dit leidde ertoe dat de toenmalige topscorer van de Eredivisie aller tijden in 1977, evenals Van Beveren, besloot zijn interlandloopbaan voortijdig te beëindigen.
Cruijff zelf keek bij het overlijden van Van Beveren in 2011 nog eens terug op deze strubbelingen:
Louis van Gaal.
Johan Cruijff en Louis van Gaal leefden vanaf het einde van de jaren 80, begin van de jaren 90, op gespannen voet met elkaar. In 2009 legde Van Gaal in zijn autobiografie uit waarom het tussen hem en Cruijff botste en het daarna nooit meer goed kwam:
Cruijff gaf daarop zijn lezing van het verhaal: 
Cruijff bevestigde in zijn column in "De Telegraaf" dat Van Gaal tijdens Kerst 1989 bij hem thuis was, maar dat hij plotseling vertrok vanwege het overlijden van zijn zus. Kort daarna kwamen ze elkaar weer tegen op het Sportgala: "Van Gaal was heel vriendelijk. Het klopt dus niet dat ik, of wie dan ook binnen onze familie, boos zou zijn omdat hij zonder te bedanken zou zijn vertrokken".
Er is echter nog een andere verklaring voor de moeizame verstandhouding tussen Cruijff en Van Gaal. Deze vindt zijn oorsprong in de zomer van 1992, toen beide trainers met hun club Europese successen hadden behaald. Cruijff had met Barcelona de eerste Europacup I uit de clubgeschiedenis gewonnen en Van Gaal had zijn eerste jaar als hoofdtrainer bij Ajax afgesloten met de winst van de UEFA Cup. Beide ploegen speelden aantrekkelijk voetbal en werden als het toonbeeld van modern voetbal beschouwd. In de media reageerden Cruijff-aanhangers echter gereserveerd op het onverwachte succes van Ajax. Het was namelijk de eerste internationale prijs die Ajax had gewonnen zonder dat Cruijff daarin een rol van betekenis speelde. Van Gaal was van mening dat de pers hem het succes niet gunde.
Volgens Cruijff zelf begon de ruzie pas enkele jaren later:
Nevencarrière.
Media.
In zijn functie als voetbalanalist werkte Cruijff jarenlang voor het televisieprogramma Studio Sport van de NOS. Hij maakte zijn debuut op 11 september 1996 tijdens de Champions League-wedstrijd Juventus - Manchester United. Daarna leverde hij ieder jaar analyses bij twaalf Europese wedstrijden en was hij te zien tijdens eindtoernooien als het EK of WK. In augustus 2009 legde Cruijff zijn taken als analist neer omdat hij vond dat de NOS het voetbal vanuit een te kritische invalshoek benaderde.
Cruijff was decennialang columnist van dagblad "De Telegraaf", al was chef sport Jaap de Groot hier zijn ghostwriter. Tussen februari 2005 en december 2007 was Cruijff ook columnist van het voetbalmaandblad "Nummer 14", waar Bert Nederlof fungeerde als ghostwriter.
Mislukte terugkeer naar Ajax.
In 2008 keerde Cruijff terug naar Ajax. Het erelid schoof op 20 februari plotseling na een jarenlange afwezigheid aan bij de ledenvergadering, waar de uitkomsten van het rapport van de commissie-Coronel werden besproken. Tijdens de vergadering werd een belangrijke aanbeveling om het bestuursmodel van de Amsterdamse club aan te passen overgenomen. Het bestuur trad terug en Cruijff kreeg vervolgens het verzoek om vorm te geven aan het voetbaltechnische beleid van Ajax. Cruijff ging zich bezighouden met het kiezen van de beste organisatievorm, maar na twee weken legde hij zijn taken alweer neer. Zijn denkbeelden kwamen niet overeen met die van de nieuwe hoofdtrainer Marco van Basten. Deze vond de hervormingen te ver gaan, omdat Cruijff de gehele jeugdopleiding op de schop wilde nemen en daarbij vrijwel iedereen wilde ontslaan om vervolgens met nieuwe gezichten talenten op te gaan leiden.
Erevoorzitter FC Barcelona.
Vanwege zijn betekenis voor FC Barcelona werd Cruijff op 26 maart 2010 benoemd tot erevoorzitter van de club. Volgens het bestuur van Barcelona voldeed Cruijff aan alle eisen en is het besluit om hem de eretitel te verlenen unaniem. Drie maanden later leverde hij de titel met insigne echter onverwacht in nadat de nieuwe clubpresident Rosell had geconstateerd dat de beslissing om hem te benoemen tot erevoorzitter op een niet-statutaire wijze tot stand was gekomen.
'Fluwelen revolutie' Ajax.
Aan het begin van het seizoen 2010/11 bleek al snel dat Ajax de vorm van het voorgaande seizoen niet meer kon vasthouden. Na een afgetekende nederlaag tegen Real Madrid in de Champions League begon Cruijff vanaf 20 september met zijn columns in "De Telegraaf" stevige kritiek te uiten op het spel en het bestuur van de Amsterdammers. Met de slechte resultaten groeide de kritiek ook onder de supporters, Cruijff kreeg van hen steeds meer steun. In zijn column van 15 november riep hij op tot actie onder de Ajacieden. Doel was om tijdens de algemene ledenvergadering van 14 december de acht vrijkomende plaatsen in de ledenraad te laten innemen door oud-voetballers. Tot groot ongenoegen van Cruijff bestond deze namelijk enkel uit personen die geen voetbalachtergrond hadden. Oud-Ajacieden gaven massaal gehoor aan de oproep. Onder aanvoering van Keje Molenaar stelden Barry Hulshoff, Aron Winter, Dick Schoenaker, Peter Boeve, Edo Ophof, Co Meijer, Dirk de Groot en Molenaar zelf zich kandidaat. De actie van Cruijff werd in de media al snel bestempeld als de "Fluwelen revolutie". Na de algemene ledenvergadering van 14 december werd bekend dat zeven van de acht ex-voetballers die zich beschikbaar hadden gesteld, gekozen waren in de nieuwe ledenraad.
Zelf keerde Cruijff ook officieel terug bij Ajax, toen de club op 10 februari 2011 naar buiten bracht dat hij werd toegevoegd aan de klankbordgroep technische zaken. Vanuit die rol presenteerde Cruijff als voorzitter van het adviesorgaan in maart een rapport waarmee hij Ajax terug wilde brengen naar de top. De sleutel tot verandering lag volgens Cruijff in het aanpakken van de jeugdopleiding. Ajax moest in zijn ogen weer geleid worden door oud-topvoetballers zoals Wim Jonk en Dennis Bergkamp. Om ook verantwoordelijkheid voor zijn plannen te nemen, stelde Cruijff zich kandidaat voor de raad van commissarissen. Na goedkeuring van de ledenraad nam hij op 6 juni zitting. Eind 2011 kwam Cruijff echter in conflict met zijn medecommissarissen. Zij blokkeerden de benoeming van Tscheu La Ling als nieuwe algemeen directeur van Ajax. Na een lange impasse en nadat Marco van Basten uiteindelijk ook afzag van deze functie, stelden de overige vier commissarissen Louis van Gaal aan als algemeen directeur, zonder medeweten van Cruijff. Cruijff was het niet eens met deze benoeming en spande een kort geding aan tegen de Ajax NV en zijn vier medecommissarissen. De rechtbank besliste in december 2011 aanvankelijk in het nadeel van Cruijff door de benoeming van Van Gaal goed te keuren, maar schortte de aanstelling toch op om het vertrouwen van de Ajax-aandeelhouders in de raad van commissarissen te peilen. Tegen dit oordeel gingen de Ajax NV en de vier commissarissen in hoger beroep, maar deze procedure werd in februari 2012 bij het gerechtshof verloren. Cruijff haalde zijn gelijk en naar aanleiding hiervan besloot de voltallige raad van commissarissen op te stappen. Ten Have en Römer stelden op 26 maart 2012 als eersten hun functie ter beschikking en op 13 april 2012 traden ook de overige commissarissen Davids, Olfers en Cruijff af. Cruijff bleef nadien nog wel betrokken bij Ajax in een rol als adviseur. Eind 2015 kwam het alsnog tot een breuk en trok Cruijff zich bij Ajax terug als adviseur. Als reden gaf hij dat zijn adviezen niet correct werden opgevolgd.
Adviseur Chivas Guadalajara.
Op 23 februari 2012 maakte de Mexicaanse voetbalclub Chivas Guadalajara bekend Cruijff te hebben aangetrokken als extern adviseur voor een periode van twee jaar. Om, na een lange reeks van verliezen, het tij te keren, wilde clubeigenaar Jorge Vergara Cruijff eigenlijk als trainer aan zich binden, maar dat was voor Cruijff geen optie. Op zijn advies werd op 21 april 2012 wel oud-Ajacied John van 't Schip aangetrokken als nieuwe trainer, nadat Cruijff eerder aangestuurd had op het vertrek van de Mexicaan Ignacio Ambriz, de toen zittende trainer. Vanwege tegenvallende resultaten kwam Van 't Schip echter al snel onder druk te staan. Cruijff koos er daarom voor met de traditie binnen de club te breken en niet langer alleen met spelers uit eigen land te spelen, wat Chivas tot dan als enige ploeg in de Mexicaanse competitie deed. Alle door Cruijff ingegeven veranderingen sorteerden echter te weinig effect en op 2 december 2012 werd Cruijff door de club ontslagen wegens het 'niet bereiken van de gestelde doelen'. Van 't Schip moest een maand later eveneens de club verlaten.
Johan Cruyff-instellingen.
Na zijn actieve loopbaan wilde Cruijff zich meer in gaan zetten voor sociale initiatieven en besloot hij tot de oprichting van een aantal maatschappelijk betrokken instellingen.
Uitspraken.
Cruijff is in Nederland tevens beroemd geworden vanwege zijn uitspraken, meestal oneliners die het midden houden tussen een briljant inzicht en een open deur. Men spreekt van Cruijffiaans taalgebruik. Cruijff gebruikt vaak 'wie/wat' waar hij de aanwijzende voornaamwoorden 'die/dat' zou moeten gebruiken. Enkele citaten van Cruijff zijn:
Imitaties.
Vanwege het specifieke stemgeluid van Cruijff zijn er nogal wat mensen die hem imiteren. Hieronder een selectie:

</doc>
<doc id="27703" url="https://nl.wikipedia.org/wiki?curid=27703" title="Zandkreekdam">
Zandkreekdam

De Zandkreekdam is een afsluitdam in de Zandkreek tussen Kats op Noord-Beveland en Wilhelminadorp op Zuid-Beveland aan de Oosterscheldekant van het Veerse Meer. De Zandkreekdam is 830 meter lang, en is het tweede bouwwerk van de Deltawerken.
Noodzaak van de Zandkreekdam.
De aanleg van de Zandkreekdam maakte deel uit van het Drie Eilandenplan dat vanaf de jaren dertig werd ontwikkeld om Walcheren en Noord- en Zuid-Beveland met elkaar te verbinden.
Na de Watersnood van 1953 werd dat plan opgenomen in de Deltawerken en het Drie Eilandenplan werd als eerste onderdeel uitgevoerd. Het Deltaplan maakt onderscheid tussen hoofdafsluitingen (die nodig waren om de veiligheid te garanderen) en nevenafsluitingen (die nodig waren om uitvoering van de hoofdafsluitingen mogelijk te maken). De Zandkreekdam is een nevenafsluiting om sluiting van het Veerse Gat mogelijk te maken. Dit omdat bij een wel al afgesloten Veerse Gat en een nog open Oosterschelde (of andersom) de getijstromen de Zandkreek in zeer korte tijd tot ver buiten de bestaande begrenzingen zouden hebben uitgeschuurd. Door een dam te leggen ter plaatse van het wantij, waar de vloedstroom door het Veerse Gat die door de Oosterschelde ongeveer ontmoet, wordt dit voorkomen. Vergelijkbare overwegingen hebben geleid tot het bouwen van de Grevelingendam en de Volkerakdam.
Ontwerp en aanleg van de dam.
Met de bouw werd in 1959 begonnen. Er werd gebruik gemaakt van eenheidscaissons van 11 meter lang, 7,5 meter breed en 6 meter hoog. Vanwege het gebruik van de eenheidscaissons was de maximale diepte van het sluitgat NAP −5 meter; daarom is er een drempel gestort tot die diepte. Op 3 mei 1960 werden in het sluitgat twee gekoppelde caissons afgezonken, waarmee de afsluiting een feit was. Na de sluiting is de dam afgewerkt door opspuiten van een zandlichaam, afgedekt met een kleibekleding met een helling 1:4, met een berm op NAP +2,5 mter en een kruin op NAP +8,25 meter.
De dam werd op 1 oktober 1960 geopend door commissaris van de Koningin in Zeeland, jonkheer A.F.C. de Casembroot.
In de periode na het jaar 2000 onderging de dam een aantal belangrijke aanpassingen.
Sluis en brug.
Behalve een dam is er ook een sluis bij Kats gebouwd. Hierdoor is scheepvaart nog steeds mogelijk. De sluiskolk is 20 meter breed en de schutlengte bij eb is 140 meter en 152 meter bij vloed. 
De brug over de sluis kon voor lange wachttijden zorgen voor het verkeer over de drukke weg die over de Zandkreekdam loopt (de N256, de doorgaande weg tussen de Zeelandbrug en de autosnelweg door Zuid-Beveland). Daarom werd er in 2002 een tweede brug bij de sluis gebouwd, zodat, als de ene brug openstaat, het verkeer kan doorstromen over de andere brug.
Spuisluis.
Tevens werd er in 2004 een afsluitbare doorlaatkoker in de dam gemaakt met de naam Katse Heule. De naam van het doorlaatmiddel komt van het nabijgelegen dorp Kats en het woord ‘Heule’ dat Zeeuws is voor waterdoorlaat. De doorlaat heeft twee afsluitbare openingen van 5,5 meter breed en 3 meter hoog en is 82 meter lang waardoor een wateruitwisseling van gemiddeld 40 m³ per seconde mogelijk is. Hierdoor nam het zoutgehalte toe naar 14-16 gram Cl-/liter, en is er een getij van ongeveer 10 centimeter ontstaan. Dit moet leiden tot een verbetering van de waterkwaliteit in het Veerse Meer.

</doc>
<doc id="27704" url="https://nl.wikipedia.org/wiki?curid=27704" title="The X-Files">
The X-Files

The X-Files is een Amerikaanse televisieserie ontwikkeld door Chris Carter en voor het eerst vertoond in 1993. "The X-Files" kan het beste worden geplaatst in de genres sciencefiction/horror/mystery.
Verhaal.
De serie telt elf seizoenen en draait om de FBI-agenten Fox Mulder (David Duchovny) en Dana Scully (Gillian Anderson), die proberen een aantal onopgeloste en onverklaarbare FBI-zaken op te lossen. Mulder gelooft in het paranormale, terwijl zijn partner Scully de verschijnselen wetenschappelijk benadert. Samen moeten zij zaken oplossen die door de FBI worden aangeduid als onoplosbaar, een X-File.
De serie kan worden onderverdeeld in zogenaamde losse afleveringen waarin een zaak binnen één aflevering wordt opgelost en mythologie-afleveringen. Vooral de mythologie-afleveringen bieden een verdieping in de karakters van de hoofdrolspelers. De losse afleveringen hebben een begin en eind van een verhaal. Zaken in de serie worden over het algemeen opgelost, met een zodanig open einde dat het verhaal eventueel verder zou kunnen gaan. Mulders speurtocht naar de waarheid achter de ontvoering van zijn zusje en de geheimen van de overheid loopt als een rode draad door de afleveringen, evenals Scully's pogingen logische verklaringen te vinden voor alle paranormale zaken.
Mulder gelooft in het bestaan van buitenaardse wezens en zijn leven is gewijd aan het bewijzen van hun bestaan. Na een veelbelovende start van zijn carrière bij de FBI ontdekt Mulder bij toeval de X-Files, een archief van onopgeloste en onverklaarbare zaken. Zijn interesse is zodanig gewekt dat hij onder hypnose gaat en zich herinnert hoe zijn vier jaar jongere zusje Samantha op achtjarige leeftijd door buitenaardsen werd ontvoerd tijdens een spelletje Stratego. Hij was niet in staat haar te beschermen tegen de 'aanwezigen' in de slaapkamer. Sindsdien is hij op zoek naar de waarheid omtrent haar verdwijning in de hoop dat hij haar terugvindt.
Scully heeft geneeskunde gestudeerd voordat ze door de FBI werd gerekruteerd. Terwijl haar familie de keuze voor de FBI nooit heeft begrepen, kiest ze hier toch voor. Als ze van de FBI-Academy komt, wordt ze geplaatst bij de afdeling van Mulder met de opdracht zijn werk zodanig te bekritiseren, dat dit het einde van de X-Files zou betekenen en Mulder zijn kruistocht naar de waarheid opgeeft. Doordat zij zich bemoeit met de X-Files en een nauwe band ontwikkelt met Mulder, komt haar leven in gevaar als zij tijdens het tweede seizoen wordt ontvoerd.
Deze twee verhaallijnen vormen de basis voor een mythologielijn die (tot op heden) elf seizoenen duurt.
De serie heeft regelmatig raakvlakken met gebeurtenissen die bekendstaan als doofpotaffaires of complottheorieën. Enkele daarvan zijn bijvoorbeeld Area 51 en Operatie Paperclip.
Mythologielijn.
De mythologie-episodes werden meestal getoond aan het begin of het einde van een seizoen en vormen meestal dubbelafleveringen. Samen omvatten ze ongeveer één derde van het totaal aantal afleveringen.
De volgende afleveringen vertellen de mythologielijn (volgens The X-Files Mythology dvd-serie die in 2005 uitkwam):
Inspiratie voor de serie.
Televisie.
Chris Carter noemde onder andere de series "Alfred Hitchcock Presents", "The Twilight Zone", "Night Gallery", "Tales from the Darkside" en met name "" als inspiratiebron voor "The X-Files". Volgens eigen zeggen wilde hij weer eens een 'enge' serie op de buis brengen gelijk aan deze series.
Volgens Carter was de relatie tussen Mulder en Scully geïnspireerd door de relatie tussen John Steed (Patrick Macnee) en Emma Peel (Diana Rigg) in de Britse serie "De Wrekers".
De cultserie "Twin Peaks" wordt vaak gezien als een grote bron van inspiratie voor de duistere sfeer in de serie, en de manier waarop de serie vaak drama en ironie combineert.
Film.
De producers en schrijvers van de serie noemden onder andere de films "All the President's Men", "Three Days of the Condor", "Close Encounters of the Third Kind", "Raiders of the Lost Ark", "Rashomon", "The Thing", "The Boys from Brazil", "The Silence of the Lambs" en "JFK" als inspiratiebron voor de serie. Gangsterfilms zoals de "Godfather"-trilogie worden ook vaak als inspiratiebron genoemd.
Gerelateerde series.
Chris Carter richtte Ten Thirteen Productions op om "The X-Files" te produceren, en later ook andere series. De programma's geproduceerd door Then Thirteen Productions waren vaak gerelateerd aan elkaar. Zo werden er referenties naar andere series gemaakt en vonden er cross-overs plaats.
Andere series van Ten Thirteen Productions zijn:
Invloed op latere series.
"The X-Files" diende als inspiratiebron voor televisieseries zoals "Strange World", "Burning Zone", "Special Unit 2", "Mysterious Ways", "Lost", "Carnivàle", "Dark Skies", "The Visitor", "Freaky Links",
"", "Fringe" en "Supernatural". Bij een paar van deze series waren castleden van de X-Files betrokken, zoals "Lost".
De invloed van "The X-Files" kan ook op andere niveaus terug worden gevonden, zoals in de televisieserie "Alias". Deze serie hanteert ook een complexe mythologie.
De manier waarop Dana Scully werd neergezet in "The X-Files" wordt vaak gezien als inspiratiebron voor meer 'sterke vrouwelijke onderzoekers' in latere televisieseries zoals "NCIS".
"The X Files" hebben ook invloed gehad op de film "Final Destination". De film was oorspronkelijk ingediend als script voor een aflevering in "The X-Files".
Prijzen.
Gedurende de 9 seizoenen dat de serie liep, werd het programma genomineerd voor 141 prijzen. Daarvan won het er 61, waaronder Emmy Awards, Golden Globes, de Environmental Media Award en de Screen Actors Guild Award. "The X-Files" won ook een Peabody Award in 1996.
In totaal heeft de serie 16 Emmy Awards gewonnen, waaronder twee voor acteren, een voor het script en dertien in andere technische categorieën.

</doc>
<doc id="27705" url="https://nl.wikipedia.org/wiki?curid=27705" title="Homerische vergelijking">
Homerische vergelijking

Een homerische vergelijking is een zeer uitgebreide vergelijking (vaak, maar niet noodzakelijke) volgens het schema "zoals "bijzin over datgene waarmee vergeleken wordt", zo "hoofdzin over dat wat vergeleken wordt"". De homerische vergelijking dankt haar naam aan Homerus, de dichter van de Ilias en de Odyssee, waarin dit type vergelijking veel voorkomt.
Meer algemeen is een Homerische vergelijking ook een breedsprakige vergelijking, waarbij de schrijver zo opgaat in het vergelijken, dat hij dingen noemt die geen verwantschap meer hebben met het beeld. Een metafoor is een vorm van beeldspraak
Functie.
De vraag naar welke functie nu zo'n lange vergelijking heeft, heeft vaak voor discussie gezorgd tussen verschillende onderzoekers. Toch kan men algemeen stellen dat zo'n vergelijking een van deze vijf functies heeft:

</doc>
<doc id="27706" url="https://nl.wikipedia.org/wiki?curid=27706" title="Raulín Rodríguez">
Raulín Rodríguez

Raulín Rodríguez (Dominicaanse Republiek, 16 juni 1971 ) is een bachata muzikant. Volgens sommigen is hij een van de grootste bachateros tussen ongeveer 1990 en 2003. Met zijn bijnaam "el cacique" (het opperhoofd) refereert hij aan de Indiaanse afkomst van het Dominicaanse volk.
Imago.
De zanger is vooral geliefd bij mannen vanwege zijn nog bijna ongelikte manier hoe hij zijn muziek maakt. Hij heeft een rauwe stem en zingt met zijn hart. In vergelijking tot bachateros als Aventura, Yoskar Sarante en Zacarias Ferreira hoeft hij het, zegt men, niet te hebben van het jonge-knappe-man-imago te hebben. Rodríguez speelt volgens zijn fans pure muziek, mooie gitaarsolo's en heftige teksten.

</doc>
<doc id="27707" url="https://nl.wikipedia.org/wiki?curid=27707" title="Effectieve waarde">
Effectieve waarde

In de elektrotechniek verstaat men onder de effectieve waarde van een zuivere, dat wil zeggen met gemiddelde waarde 0, periodieke wisselstroom of -spanning, de waarde van een constante stroom of spanning die in een weerstand gemiddeld hetzelfde elektrisch vermogen ontwikkelt als het oorspronkelijke signaal. 
Een periodieke stroom met amplitude formula_1 ontwikkelt momentaan in een weerstand formula_2 een vermogen formula_3, dus gemiddeld over een periode formula_4:
De effectieve waarde formula_6 ontwikkelt een vermogen formula_7, met
Dus is
Daarom wordt de effectieve waarde ook aangeduid als "RMS", de Engelse afkorting voor "root-mean-square" oftewel kwadratisch gemiddelde. 
Een sinusvormig signaal heeft dus een effectieve waarde die gelijk is aan formula_10 van de maximale amplitude, de zogenaamde piekwaarde. Een zaagtand en een driehoekssignaal hebben een effectieve waarde die gelijk is aan formula_11 van de maximale amplitude. De effectieve waarde wordt gebruikt als men een effectief gemiddelde wil weten zonder nadere informatie te hoeven geven over frequentie of golfvorm van de spanning.

</doc>
<doc id="27708" url="https://nl.wikipedia.org/wiki?curid=27708" title="Synthesie">
Synthesie



</doc>
<doc id="27710" url="https://nl.wikipedia.org/wiki?curid=27710" title="Mat '64">
Mat '64

Mat '64, afkorting voor Materieel '64, maakte deel uit van het elektrisch materieel van de Nederlandse Spoorwegen. Het materieel bestond uit zelfstandige vier- en tweedelige treinstellen, officieel aangeduid als respectievelijk Plan T en Plan V. De naam Mat '64 is een niet-officiële benaming. Vaak werd het materieel "Standaard Stoptrein" genoemd. In de laatste dienstjaren viel de naam "Apekop" ook wel, naar analogie aan de bijnaam "Hondekop" van Mat '54, maar "Apekop" is nooit een breedgedragen bijnaam geweest. Het grote publiek verwarde Mat '64 vaak met Mat '54, en noemde beide series "Hondekop".
Plan V was jarenlang, met 246 stuks (alhoewel er maar 245 tegelijkertijd aanwezig zijn geweest), de grootste materieelserie van NS, tot de komst van de V-IRM. Een aantal treinstellen werd verhuurd aan en ingezet door verschillende regionale vervoerders. Mat '64 is 55 jaar, van 1961 tot 2016, op het Nederlandse spoorwegnet in dienst geweest.
De tweedelige stellen werden tot 2015, in steeds afnemende aantallen, op een klein deel van de geëlektrificeerde baanvakken in Nederland ingezet en waren volgens de materieelverdeling alleen aan te treffen op een viertal spoorlijnen buiten de Randstad. Van de oorspronkelijke 246 treinstellen Plan V waren in december 2015 nog 31 stellen voor de dienst beschikbaar, die bij het ingaan van de nieuwe dienstregeling op 13 december 2015, althans op papier, aan de dienst werden onttrokken. Op 30 maart 2016 werden voor het laatst stellen in de reizigersdienst ingezet. Dit betrof de stellen 451, 458 en 482 op een rit van Deurne naar Eindhoven. Sindsdien stonden alle stellen niet meer dienstvaardig buiten dienst, behalve de 449, 466 en 469 die beschikbaar bleven ten behoeve van een afscheidsrit. Deze afscheidsrit vond plaats op 25 september 2016 van Maastricht via Eindhoven, Arnhem, Zwolle en Amersfoort naar Utrecht Maliebaan. Na de afscheidsrit van 25 september 2016 werd in Maastricht een actie gestart om treinstel 449 als museumtreinstel te behouden. In april 2017 werd het treinstel alsnog afgevoerd.
Uiterlijk.
Het materieel heeft - net als het sinds 1996 buiten dienst zijnde Materieel '54 ("Hondekop") - een bolle neus ter bescherming van de machinist, maar deze steekt minder ver uit en is gelijk aan de neus van het sinds 2003 buiten dienst gestelde materieel Plan U met dieselelektrische aandrijving. Alleen is het dak van de plan U lager dan het dak van mat '64. De neus van de motorposten is hier ook van afgeleid, deze is echter minder rond en korter.
De treinstellen Plan T en de oudste 30 stellen Plan V waren oorspronkelijk groen met een lichtgele band. Vanaf het in 1968 afgeleverde treinstel 431 werden zij afgeleverd in de nieuwe NS-huisstijl, geel met grijs en schuine blauwe reclamebanen om de spoorwegen een nieuw elan te geven in het kader van Spoorslag '70. De groene stellen kregen in de jaren daarna ook deze kleurencombinatie.
Fabricage.
Het prototype van Mat '64 werd als Plan TT "Treinstel Toekomst" (treinstel 501) geïntroduceerd en in 1961 door Werkspoor gebouwd. In de jaren 1964-1965 werd de vervolgserie Plan T gebouwd en in drie deelseries geleverd. Na de serie-aflevering van Plan T werd het treinstel "Plan TT" aangeduid als Plan TProto. Alle treinstellen zijn voor sloop afgevoerd.
Plan V is in 13 deelseries geleverd in tien jaar tijd tussen 1966 en 1976. Het eerste stel werd al afgevoerd voordat de laatste stellen werden geleverd en de laatste 2 series V12 en V13 zijn even oud of zelfs nieuwer dan de oudste stellen SGM. Voor stel 802 werd in 1976 een nieuwe bak gebouwd ter vervanging van een bak met onherstelbare schade. Het stel 878 werd in 1976 na slechts 2,5 jaar dienst, als gevolg van brandschade een jaar eerder, afgevoerd, in 1978 gevolgd door de 420 na een zware aanrijding. Daarna volgden in 1983 en 1987 de bakken van de 959. Inmiddels zijn tot 2016 alle stellen buiten dienst gesteld.
Ontwerp.
Het ontwerp van Mat '64 is afgeleid van de enkele jaren daarvoor gebouwde lichtgewicht dieseltreinstellen Plan U. Het was het eerste materieel met de later vaak gebruikte zwenkzwaaideuren. Door de Scharfenbergkoppelingen kunnen de stellen in treinschakeling rijden, maar niet met ander materieel. Een duidelijk verschil tussen Plan T en V is het verschil in aantal rijtuigbakken: respectievelijk vier (Plan T) en twee (Plan V) - de letter is dus "niet" de beginletter van het aantal bakken. Bij de kopbakken op de cabine waren de uiterste raampjes (hoekruitjes) de laatste jaren bij Plan T grijs geschilderd en bij Plan V geel.
Opmerkelijke vernieuwingen bij Mat '64 ten opzichte van oudere materieelseries waren onder meer:
Oudere treinstellen en rijtuigen werden later van centrale deursluiting (maar niet van deurvergrendeling), koersrollen en een omroepinstallatie voorzien.
Tractie- en remsysteem.
Niet alles was vernieuwd. Zo bleef bij het optrekken het karakteristieke zware motorgeluid behouden. Dit was een gevolg van de vermogensregeling met weerstanden. Twee treinstellen (472 en 473) werden begin 1970 voorzien van een experimentele vermogensregeling op basis van thyristor-choppers geleverd door GEC. Begin 1991 zijn deze weer vervangen door conventionele installaties met CW 327639. 
De treinstellen hadden een blokkenrem, een remsysteem waarbij een gietijzeren blok op de wielband wordt gedrukt als het treinstel gaat remmen. De blokkenrem veroorzaakt ook aan het eind van de remweg een sterk krijsend geluid. Dit remsysteem leidt tot een verruwing van het loopvlak, waardoor het rolgeluid hoog wordt. Modernere treinen hebben een schijfrem, waardoor deze treinen stiller zijn.
Plan T.
In 1961 werd door Werkspoor "Treinstel Toekomst" Plan TT 501 afgeleverd. Het treinstel bestond uit twee vrijwel identieke kopbakken, een tweedeklasrijtuig en een eersteklasrijtuig met bagageafdeling en keuken. Na een succesvolle proefperiode bouwde Werkspoor in 1964 en 1965 de vervolgserie Plan T van 30 stellen (502-531). De indeling van deze treinstellen werd enigszins gewijzigd ten opzichte van de 501. De twee gelijke koprijtuigen bleven, maar daartussen kwam een tweedeklasrijtuig met keuken en grotere bagageruimte en een rijtuig met zowel zitplaatsen eerste klas als tweede klas. De koppeling werd hoger geplaatst, waardoor deze treinstellen niet koppelbaar waren met het oude stroomlijnmaterieel en de 501. Niet veel later werden ook de koppelingen van de 501 hoger geplaatst. Begin jaren '80 werd het materieel gerenoveerd en gemoderniseerd. Treinstel 501 werd hierbij grotendeels gelijk gemaakt aan de andere 30 treinstellen. De afwijkende rijtuigindeling bleef echter gehandhaafd.
In 1971 hield men bij de plannen voor de bestelling van de vervolgseries Plan V, in tegenstelling tot eerdere plannen, rekening met aanschaf van een aantal vierwagenstellen met name voor het te verwachten vervoer op de te elektrificeren spoorlijnen in Noord-Holland. Uiteindelijk besloot men toch geen vierwagenstellen meer aan te schaffen.
Bij de laatste revisie die plaatsvond tussen 1999 en 2002 kregen de treinstellen een geheel nieuw interieur. Door het verwijderen van de buffetafdeling, keuken, dienstruimtes en bagageruimte en een andere opstelling van de stoelen werden per stel 34 extra zitplaatsen gecreëerd. Hiervoor werden dezelfde stoelen gebruikt als die in het Stoptreinmaterieel '90 (Railhopper) en Dieselmaterieel '90 (Buffel) aanwezig waren. De stoelen waren grotendeels in een coach-opstelling geplaatst met een vrij krappe steek. Ook stonden de stoelen hierdoor deels niet meer op een lijn met de kozijnen. De wanden en vloeren in de Plan T's werden zachtgeel, in plaats van het gebruikelijke wit/grijs. Rondom de frontruiten werd een donkergrijze band geschilderd. Het afwijkende treinstel 501 werd hierbij niet gereviseerd, maar buiten dienst gesteld en in 2003 gesloopt.
De treinstellen Plan T werden vanaf 2008 stuk voor stuk bij het bereiken of naderen van de uiterste revisietermijn buiten dienst gesteld. In het voorjaar van 2010 reed treinstel 520 als "vrijheidstrein" in een rood-wit-blauwe kleurstelling. Deze reed doordeweeks tussen de reguliere dienstregeling van NS door het hele land en werd in het weekend ingezet voor debatten door het hele land. Na Bevrijdingsdag, 5 mei, ging het het treinstel naar het Spoorwegmuseum waarna het na twee weken officieel terzijde gesteld werd op het opstelterrein van de Cartesiusweg te Utrecht. Het stel heeft een tijdje op de Dijksgracht gestaan en is uiteindelijk met de eerste afvoer in 2011 gesloopt.
In juli 2010 werd het laatste treinstel terzijde gesteld. In de loop van 2011 waren alle treinstellen voor sloop afgevoerd op een na. Treinstel 526 verbleef vanaf september 2011 in Swifterbant om op de inmiddels aangelegde Hanzelijn als oefenstel te dienen. Sindsdien stond de 526 in Amersfoort buiten dienst. Op maandag 31 oktober 2016 is de 526 samen met Plan V 956 overgebracht van Amersfoort naar de Houtrakpolder in Amsterdam. Uiteindelijk is het stel op dinsdag 21 maart 2017 afgevoerd naar sloperij HKS Metals in Amsterdam.
Treinstel 522 werd voor de helft gebruikt voor het testen van treinen in Duitsland. Hiervoor was het complete interieur uit twee bakken gehaald en waren aanpassingen gemaakt om alle apparatuur te plaatsen. Zo had een stel deuren ronde gaten en was er een groot rooster op de plaats waar ooit een raam zat. Het halve stel van wat ooit de 522 was, stond sinds 2012 bij de werkplaats van Nedtrain te Haarlem. Op 10 mei 2017 is ook dit halve stel, als laatste van dit materieeltype, afgevoerd naar sloperij HKS Metals.
Plan V.
Plan V was jarenlang de grootste materieelserie tot de komst van de V-IRM. In navolging van de 31 vierdelige Plan T-treinstellen werd in 1966 gestart met de bouw van 246 tweedelige treinstellen. De stellen werden in 13 deelseries gebouwd en kregen de nummers 401-438, 441-483 en 801-965. Het Plan V-materieel werd gebouwd tussen 1966 en 1976 door Werkspoor (401-438, 441-461, 472-483 en ook 801-840), Talbot (462-471 en 871-965) en Düwag (841-870). De deelseries hebben een aantal onderlinge verschillen. Op 2 maart 2016 was het precies 50 jaar geleden dat de eerste Plan V-treinstellen in de reizigersdienst verschenen. Hiermee is dit treintype dus meer dan een halve eeuw op het Nederlandse spoor in dienst geweest.
Aanschaf en levering.
In 1963 werden tussen NS en fabrikant Werkspoor besprekingen gevoerd over de vervolging van de levering Mat '64. Niet als vierwagenstellen zoals Plan T, maar als tweedelige treinstellen. Door Werkspoor werd een offerteprijs gesteld van ƒ 685.000 per treinstel bij afname van 38 stuks, overigens zonder de elektrische installatie en tractiemotoren van Heemaf en Smit. Uiteindelijk bestelde NS op 15 juni 1965 de eerste twee deelseries V1 en V2 van in totaal 30 treinstellen.
V1, V2 en V3.
Werkspoor kon het eerste treinstel snel afleveren, want driekwart jaar later werd begin februari 1966 de eerste proefrit gemaakt met treinstel 401 uit de eerste serie V1. Daarna volgden in hoog tempo de andere treinstellen uit de V1-serie. Treinstel 415 werd al in mei van hetzelfde jaar afgeleverd. De bouw van de treinstellen uit de serie V2 liet even op zich wachten aangezien Werkspoor eerst de tweede series Motorposten en 24 rijtuigen Plan W bouwde. De serie V2 werd in 1967 afgeleverd, direct aansluitend gevolgd door de kleine serie V3 serie 431-438.
V4, V5, V6 en V7.
Halverwege 1968 gaf NS aan Werkspoor opdracht voor het bouwen van 21 treinstellen, ingedeeld in de deelserie V4 met de nummers 441-461. Tegelijkertijd werd een order van tien treinstellen geplaatst bij de Duitse fabrikant Talbot (serie V5, 462-471). Volgens bronnen was deze Duitse leverancier goedkoper. Desalniettemin werden 12 treinstellen uit de volgende deelserie V6 weer door Werkspoor gebouwd. Ook de daaropvolgende serie V7 (nummers 801-840) werd besteld bij Werkspoor. Deze bestelling liep echter gelijk met het bericht dat de rollend materieelafdeling van Werkspoor werd gesloten, wat voor veel personele onrust zorgde. Uiteindelijk leverde dit enkele maanden vertraging op. Plan V met nummer 840 was het laatste treinstel van Nederlands fabricaat.
V8, V9, V10 en V11.
Na sluiting van de fabrieken van Werkspoor in 1972 werden de overige treinstellen Plan V gebouwd door Talbot, de V8 tezamen met Düwag. Op 10 april 1972 brak brand uit bij Talbot waarbij een aantal in aanbouw zijnde bakken onherstelbaar werden beschadigd en Talbot nieuwe bakken moest bouwen. De verschillende deelseries werden achter elkaar gebouwd, geleverd en in dienst gesteld. Treinstel 965 was op 14 december 1976 het laatste treinstel Plan V dat werd geleverd, dit 10 jaar en 10 maanden na levering van het eerste treinstel met nummer 401.
Uitvoering.
De Plan V-stellen uit de deelseries Plan V1-V3, de nummers 401-438, beschikten oorspronkelijk over een grote bagageruimte in de ABk-bak, wat het een ABDk-bak maakte. Eind jaren '90 werd de bagageruimte verbouwd tot "sta-ruimte" en voorzien van extra klapzittingen. Treinstel 431 was het eerste NS-treinstel dat in de nieuwe huisstijlkleur geel werd afgeleverd. De eerste 30 treinstellen werden, net als de Plan T-treinstellen, groen afgeleverd maar werden begin jaren '70 ook geel geschilderd. In 1995 kregen de oudste stellen 401-408 en 410-412 een koffieautomaat aan boord. Om dit aan de buitenzijde kenbaar te maken werden de stellen voorzien van enorme rode stickers van de koffieleverancier. Deze stellen werden voornamelijk ingezet in de stoptreindienst tussen Nijmegen en 's-Hertogenbosch. Een paar jaar later verdwenen de automaten en stickers weer. In 2004 werden de treinstellen 401-438 buiten dienst gesteld en niet veel later gesloopt. De Bk-bak van de 424 werd niet gesloopt maar werd gebruikt om Plan T-treinstel 528 te completeren. Treinstel 419 werd evenmin gesloopt, maar werd in 2004 door de NVBS in de originele groene kleur geschilderd. Aansluitend werd het treinstel door NS Reizigers gebruikt voor wegleerritten. Later is het stel bewaard door de nieuw opgerichte Stichting Mat '64. Bij een aanrijding op 10 januari 2009 bij NedTrain Leidschendam raakte de ABDk van dit stel ernstig beschadigd. De HIJSM heeft bruikbare onderdelen van de 419 verwijderd waarna deze werd gesloopt. De Stichting Mat '64 heeft in 2011 als vervanger de 904 in bezit gekregen.
Bij het ontwerp van de deelseries Plan V4 en V5 werd besloten om de stellen zonder bagageruimte te bouwen. Op de plaats van de bagageruimte kwam een tweetal coupés 2e klasse. Later werden de coupés vervangen door een open afdeling met 16 zitplaatsen waarbij het zijpad bleef gehandhaafd. Om onderscheid te kunnen maken tussen stellen met en zonder bagageruimte dacht men er aanvankelijk aan de stellen de nummers 311-331 te geven achter de oude serie 301-310. Omdat de bestelling van de 31 stellen werd uitgebreid met nog 12 stellen (V6) besloot men uiteindelijk de 43 stellen de nummers 441-483 te geven. Om toch het onderscheid te kunnen maken tussen stellen met en zonder bagageruimte werden de nummers 439 en 440 open gelaten.
De laatste deelseries Plan V7-V13, met de nummers 801-965, beschikten in tegenstelling tot de vorige drie deelseries weer over een kleine afdeling voor postvervoer. In tegenstelling tot de deelseries V1-V3 zat deze in de Bpk bak, waardoor dit een ABk werd. Deze postruimte is bij een aantal treinstellen aan het begin van de 21e eeuw verbouwd tot een kleine reizigerscoupé. De schuifdeuren zijn hierbij vervangen door ramen. De treinstellen werden hierdoor van buiten vrijwel gelijk aan de stellen 441-483. Bij de andere treinstellen zijn alleen extra klapzittingen geplaatst en de deuren slechts vergrendeld. Treinstellen 801-840 waren de laatste stellen die in Nederland zijn gebouwd. De overige stellen werden door Talbot en Düwag in Duitsland gebouwd.
In 2000 overwoog men de stellen 941-965 bij hun revisie te verbouwen en te voorzien van een luxer interieur voor dienst op een aantal niet-stoptreinen. Ze zouden daarbij worden vernummerd tot 2941-2965, omdat ze in een aparte omloop zouden dienstdoen. De revisie ging door, maar de geplande verbouwing niet. De stellen werden niet vernummerd en bleven in de reguliere omloop meedraaien.
De treinstellen 901-915 werden aangepast voor eenmansbediening op de Merwede-Lingelijn (Dordrecht – Geldermalsen). Op deze stellen waren, nabij de baknummers, de letters "Ddr-Gdm" (de verkortingen voor beide eindpunten) aangebracht. De exploitatie met eenmansbediening is op deze lijn pas ingevoerd met de komst van nieuw materieel. Deze treinstellen werden daarna weer in roulatie genomen. Van de treinstellen 951-965 werd vanaf eind 2005 de elektrische installatie aangepast zodat deze sneller konden optrekken. Daardoor konden zij de dienstregeling Zwolle – Emmen beter op tijd rijden. Deze zogenaamde "super-V's" vervingen hier de in december 2005 buiten dienst gestelde Railhoppers.
In tegenstelling tot Plan T behield Plan V bij revisies de oorspronkelijke tegenover elkaar geplaatste banken. Wel is bij diverse revisies de bekleding vervangen: in plaats van de oorspronkelijke donkergroene of rode bekleding, heeft Plan V donkerblauwe bekleding gekregen in de eerste klas, en blauw/groene (441-920) of paarse (401-438 en 921-965) bekleding in de tweede klas waarbij bij de laatst genoemde stellen ook een paars interieur kregen waarbij de TL-verlichting werd ingebouwd in een kast aan het plafond. Ook werd de schuifdeur tussen de wagenbakken en de vouwbalg automatisch sluitend gemaakt.
Inzet.
Inzet bij NS door de jaren heen.
Het totale bestand Materieel '64 bestond uit een zeer groot aantal treinstellen en werd lange tijd op bijna elke geëlektrificeerde spoorlijn in Nederland ingezet. Het is daarom onmogelijk om een totaalbeeld van de inzet te krijgen. Er zijn wat hoofdlijnen te noemen:
Het "Treinstel Toekomst", de 501, werd uitgebreid beproefd op het Nederlandse spoorwegnet. Het treinstel werd hierna ingezet in de stoptreindienst tussen Utrecht en Zwolle. De vervolgseries Plan T kwamen vooral te rijden op de lijn Amsterdam – Den Helder, de Oude Lijn en tussen Amsterdam en Rotterdam. Bij spoorslag '70 reden ze ook op intercitylijn A tussen Amsterdam en Den Helder. In de loop der jaren kwamen de treinstellen ook op andere verbindingen te rijden. Zo vervingen ze in 1974 na de elektrificatie van de spoorlijnen Zaandam – Enkhuizen en Heerhugowaard – Hoorn het dieselmaterieel op deze lijnen. Halverwege de jaren '80 kwamen de stellen ook op de Flevolijn (Weesp – Lelystad) en op de Schiphollijn (Schiphol Airport – Leiden). Ook reden ze tussen begin jaren '90 en de zomer van 2008 regelmatig een wisselend aantal diensten tussen Zwolle en Roosendaal. Met de invoering van de IC'90-treinen kwamen de treinstellen voor het eerst planmatig in Leeuwarden. In die periode werden de treinstellen grotendeels door het nieuwe dubbeldeksmaterieel van hun oude stamlijnen verdreven.
Naarmate in 2008 en 2009 steeds meer treinstellen buiten dienst werden gesteld, werd het resterende Plan T-materieel voornamelijk ingezet in de stoptreindiensten rondom Utrecht en op de Oude Lijn. Met het ingaan van de dienstregeling 2010 kwamen de resterende treinstellen in onderhoud bij NedTrain in Maastricht en werden ze planmatig alleen nog ten zuiden van de grote rivieren ingezet.
De eerste Plan V-treinstellen kwamen op de Hofpleinlijn te rijden. Later reed het materieel ook tussen Amsterdam en IJmuiden en tussen Dordrecht en Roosendaal. Ook versterkten ze de Plan T-treinstellen op hun stamlijnen. De eerste gele gehuisstijlde plan V's werden in 1968 ingezet tussen Utrecht en Leiden. Later volgden onder andere de Hoekse Lijn en de treindienst tussen Utrecht en Baarn. Naarmate er meer treinstellen in dienst kwamen, volgden ook de meeste andere stoptreindiensten rond Utrecht.
Ook hebben ze als vervangend materieel zo nu en dan dienstgedaan naar het Duitse Bad Bentheim en het eveneens Duitse Emmerik dienstgedaan bij een calamiteit, verstoring of uitgevallen internationale trein. Ook werden ze op rustige tijden (vroege en late ritten) ingezet in de intercitydiensten tussen Amsterdam en Maastricht en Vlissingen.
De stellen 841-844 werden in 1978 speciaal aangepast voor inzet op de destijds nog geïsoleerd liggende Schiphollijn.
Begin jaren '80 vervingen de Plan V-treinstellen het Materieel '46 in de Zuid-Limburgse stoptreindiensten. Dit werd mogelijk doordat in de Randstad het nieuwe Stadsgewestelijk Materieel ging rijden. Tien jaar later werd het Materieel '54 vervangen in de stoptreindiensten rond Eindhoven en tussen Utrecht en Tiel. Deze verschuiving werd mogelijk doordat het dubbeldeksmaterieel in de drukste verbindingen in de Randstad dienst deed. Behalve in de genoemde stoptreindiensten kwam een groot aantal Plan V-treinstellen, net als de Plan T-treinstellen, vanaf medio jaren '90 ook te rijden tussen Zwolle en Roosendaal. Ook reden de stellen in deze periode enkele jaren de stoptreinen tussen Zwolle en Groningen.
Sinds 2005 werden ze volledig ingezet op de Emmerlijn en later ook op de stoptreindienst in Zeeland. Ook verschenen ze voor bepaalde tijd tussen Apeldoorn (tot december 2006 Deventer) en Enschede. Met de dienstregeling van 2013 verdwenen ze in Zeeland en van de spoorlijn Zwolle – Emmen die toen van NS naar Arriva ging. De speciaal voor de Emmerlijn aangepaste 'turbostellen' (951, 952, 954-958 en 961-965) keerden terug naar andere spoorlijnen en reden tot september 2013 in combinatie met de overige stellen onder meer, na enkele jaren afwezigheid, op de Stichtselijn in de provincie Utrecht met de bestickering van de Provincie Overijssel en Drenthe nog aan de zijkant. Tot 1 april 2013 reden ze ook op de tijdelijke intercity-spitstreindienst Enschede – Deventer – Zwolle (ochtendspits) en Zwolle – Deventer – Hengelo (middagspits). Daarnaast verschenen ze ook weer op de sprinterdienst Arnhem – Ede-Wageningen.
Sinds 7 september 2015 reden ze planmatig naast deze dienst alleen nog op de sprinterdienst ten zuiden van Roermond en de sprinterdienst tussen Tilburg en Eindhoven. Regelmatig werden ze ook nog als vervangend materieel op andere spoorlijnen buiten de Randstad ingezet. Met ingang van de dienstregeling 2016 waren er voor Mat '64 geen planmatige diensten meer. Dit ondanks grote materieeltekorten bij NS, Kamervragen en protesten tegen buitendienststelling van treinstellen die nog wel konden doorrijden. De nog aanwezige dienstvaardige stellen waren echter nog wel beschikbaar als reserve voor de bijsturing en werden in meer of mindere mate afwisselend ingezet indien noodzakelijk. De verwachting was dat in het voorjaar van 2016 de laatste treinstellen Mat '64 buiten dienst konden gaan, afhankelijk van de materieelbehoefte en wanneer de uiterste revisietermijn werd bereikt van de stellen.
Het onderhoud aan de stellen werd door Nedtrain Maastricht op 1 maart 2016 beëindigd. Alle stellen die nog reden kregen geen verlenging van onderhoud meer en konden dus maximaal rijden tot een half jaar na hun laatste controlebeurt. Met het wijzigingsblad van maandag 4 april 2016 kwamen de resterende stellen echter formeel buiten dienst te staan, onder meer in Maastricht op het opstelspoor aan de Meerssenerweg, in Nijmegen op het opstelterrein aan het Ridderspoor en nabij Amsterdam in de Houtrakpolder waar later ook de stellen uit Maastricht en Nijmegen werden opgeslagen in afwachting van sloop. Enkele exemplaren of bakken van eerder buiten dienst gestelde stellen stonden nog elders in het land opgesteld zoals in Amsterdam bij de Zaanstraat en op de Dijksgracht.
Inzet bij regionale vervoerders.
Eind 2006 gingen voor het eerst enkele geëlektrificeerde regionale lijnen na aanbesteding over naar andere vervoerders. Deze vervoerders hadden op de aanvangsdatum van de dienstregeling 2007 geen beschikking over eigen elektrisch materieel en huurden daarom in eerste instantie enkele Plan V-treinstellen van NS.
Connexxion.
Van 10 december 2006 tot eind 2007 werden de vijf stellen 836-840 door Connexxion op de Valleilijn tussen Amersfoort en Ede-Wageningen ingezet. Hierna werden deze stellen vervangen door de eigen Protos-treinstellen. De aan Connexxion verhuurde Mat '64-treinstellen kregen ter herkenning een lichtblauwe Valleilijnsticker in een baan over de zijkanten, onder de ramen. Vanwege testen aan een Protos-treinstel werd treinstel 840 van februari tot april 2008 tijdelijk opnieuw verhuurd aan Connexxion. Vanaf eind 2008 werd ook stel 844 enige tijd aan Connexxion verhuurd omdat een van de Protos-treinstellen met schade langdurig terzijde stond. Sinds eind oktober 2008 huurde Connexxion treinstel 867 om de dienst tussen Amersfoort en Barneveld Noord door te kunnen trekken naar Barneveld Centrum. In verband met het verstrijken van de revisietermijn ging stel 867 in december 2011 terzijde. Ter vervanging hiervan reed Connexxion vanaf 16 december 2011 met stel 919 op de Valleilijn. Dit stel kreeg, in tegenstelling tot de andere treinstellen een blauwe Valleilijnsticker die de gehele zijkant bedekte. De koppen bleven geel. Sinds de komst van het extra nieuwe eigen treinstel type GTW werd de 919 alleen ingezet als er niet voldoende eigen stellen beschikbaar waren. Het is inmiddels buiten dienst gesteld en samen met de 867 gesloopt.
Arriva.
Ook vanaf 10 december 2006 werden de acht stellen 863-870 door Arriva ingezet op de Merwede-Lingelijn (Dordrecht – Geldermalsen). Op 14 september 2008 werd Plan V hier vervangen door het Spurt-materieel.
Veolia.
Eveneens vanaf 10 december 2006 werden de acht stellen 841-845 en 847-849 door Veolia Transport ingezet op de Heuvellandlijn (Maastricht Randwyck – Kerkrade Centrum). Op 28 november 2008 reed Veolia voor het laatst met een trein bestaande uit een Plan V-treinstel. Sindsdien reed Veolia alleen nog met het nieuwe Velios-materieel.
Dienstregeling 2015.
In de NS-dienstregeling 2015, ingegaan op 14 december 2014, werden de volgende treinseries volgens de materieelomloop geheel of gedeeltelijk gereden met Mat '64.
Dienstregeling 2016.
In de dienstregeling 2016, ingegaan op 13 december 2015, had NS het voornemen om het Mat '64 niet meer in te zetten. Door een tekort aan inzetbaar ander materieel bleek dit niet haalbaar, waardoor een aantal wisselende stellen nog tot eind maart werden ingezet. Er was geen sprake meer van een planmatige inzet. Zij werden ingezet op de trajecten waar zij nodig waren, in veel gevallen waar zij ook in 2015 te zien waren.
Van de oorspronkelijke 246 treinstellen Plan V waren er tot medio maart nog 20 inzetbaar. Het ging hierbij om de stellen 441, 444, 446, 447, 449-451, 453-455, 457, 458, 463-466, 469, 478, 480 en 482. Op 30 maart 2016 werden voor het laatst stellen in de reizigersdienst ingezet.
Afvoer.
Begin jaren negentig kwamen negen treinstellen van het type Stoptreinmaterieel '90 ('SM '90' of 'Railhopper') in dienst. De treinstellen waren een proefserie met het oog op een grote serie nieuw stoptreinmaterieel dat het Materieel '64 geleidelijk moest gaan aflossen. Door opeenvolgende problemen met dit treintype en de keuze om meer dubbeldeksmaterieel aan te schaffen werden nooit vervolgorders voor de Railhopper geplaatst. De kleine serie van negen treinstellen werd in 2005 buiten dienst gesteld en vervolgens gesloopt.
In 2005 bestelde NS bij Bombardier en Siemens 35 nieuwe Sprinter Lighttrains (SLT), met een optie voor nog vijf bestellingen van telkens 32 treinstellen. In 2007 werden de eerste twee treinstellen afgeleverd. De rest van de serie werd tussen september 2008 en 2010 afgeleverd.
In een onderzoeksrapport van de Inspectie Verkeer en Waterstaat uit 2008 bleek dat Mat '64 een verhoogde kans had om te ontsporen bij een aanrijding. IVW wilde daarom duidelijkheid van NS over de termijn waarop al het Mat '64 buiten dienst zou worden gesteld. Alle treinstellen Plan T zijn sinds juli 2010 buiten dienst. De treinstellen Plan V werden al vanaf 2003 in wisselend tempo terzijde gesteld en gesloopt. In maart 2016 bereikten de eerste vanaf 1969 geleverde stellen V4-V6 een leeftijd van 46,5 jaar. Omdat 33 stellen tussen 2006 en 2008 een extra revisie hadden ondergaan, waarbij vanuit technisch oogpunt inzet nog mogelijk zou zijn tot begin mei 2017, bij het verstrijken van de revisietermijn van het laatst gereviseerde stel, reed een deel van deze oudste stellen nog tot eind maart 2016 in de dienst. Dit terwijl nieuwere stellen uit de reeksen V7-V13 al terzijde gesteld waren en/of gesloopt.
Vanaf september 2010 werd het merendeel gesloopt door Simmeren in Groningen. In een tijdsbestek van drie jaar werden ruim 200 treinstellen door hen uiteen genomen zodat grondstoffen konden worden gerecycled. Op diverse plaatsen in het land werden de terzijde gestelde treinstellen opgesteld. De afvoer vanuit onder meer Amsterdam Watergraafsmeer vond plaats over de weg. Hierbij werd steeds een bak per trailer naar de sloper vervoerd. Het vervoer van een treinbak dwars door de stad leverde in de straten aldaar een wat merkwaardige beeld op.
Vanwege problemen met onder meer het asbest heeft van Simmeren de sloop van de resterende materieel uitbesteed aan HKS Metals in Amsterdam Westhaven, waar in het verleden ook veel andere treinen en locomotieven gesloopt zijn. Op 1 juli 2017 was de afvoer naar de sloper voltooid.
Restauranttreinstel.
Op 29 oktober 2015 werd een treinstel, bestaande uit de Bk-bakken van treinstellen 962 en 964, vanuit Haarlem per vrachtauto overgebracht naar het Cornelis Lelyplein, naast station Amsterdam Lelylaan. Met een hijskraan werd het treinstel op een daarvoor speciaal aangelegd stuk spoor geplaatst. Het treinstel zou worden verbouwd tot bar, restaurant, expositieruimte en feestlocatie maar dat ging niet door. Sinds 23 februari 2018 zijn de bakken opgesteld op de voormalige vliegbasis Twente. De ABk-bakken worden gebruikt als oefenobject voor hulpverleners.
Bewaarde treinstellen.
Van deze serie zijn drie volledige treinstellen door stichtingen bewaard gebleven, twee treinstellen en vier losse bakken zijn bewaard gebleven voor oefeningen.
De ABk van treinstel 460 wordt in Dordrecht als oefenobject voor hulpdiensten gebruikt.
De Bk van treinstel 461 wordt in Vlissingen als oefenobject voor hulpdiensten gebruikt.
Treinstel 466 is overgedragen aan de Karel Foundation. Dit rijvaardige treinstel heeft een rode kleurstelling gekregen en wordt gebruikt voor besloten ritten.
Treinstel 472 wordt in Wijster als oefenobject voor hulpdiensten gebruikt.
Treinstel 477 staat in het Duitse Weeze als oefenobject voor de brandweer.
Treinstel 876 is opgenomen in de collectie van het Spoorwegmuseum en is rijvaardig. Het museumstel 876 heeft na zijn opknap- en schilderbeurt tijdelijk op het emplacement in Eindhoven gestaan. Op 25 september 2016 vond er een uitgebreide afscheidsrit plaats met treinstellen 449, 466, 469 en 876. De 876 is daarbij officieel overgedragen aan het Spoorwegmuseum.
Treinstel 904 is overgedragen aan Stichting Mat '64. Aanvankelijk had de stichting een ander stel in bezit gekregen, 419; op dat moment het enige nog rijdende stel dat oorspronkelijk in het groen op de baan was gekomen. De 419 was in januari 2004 op initiatief van een aantal Amsterdamse machinisten aan het eind van zijn carrière weer in de oorspronkelijke kleurstelling teruggebracht en werd gebruikt voor instructieritten. Na ongeveer een jaar in actieve dienst in de groene kleur te hebben gereden werd het stel overgedragen aan de Stichting Mat '64. Na jaren op o.a. de Dijksgracht te hebben gestaan werd het stel eind 2008 naar NedTrain in Leidschendam gebracht om na een technische controle en klein onderhoud weer als rijvaardig stel de baan op te kunnen. Op 10 januari 2009 botste een binnenrijdend DDAR-stel door een rangeerfout in een wissel op de 419. De 419 raakte door deze botsing zwaar beschadigd aan een kopbak. Herstel bleek zodanig duur te worden dat hiervan werd afgezien. Stichting Mat '64 kreeg de mogelijkheid een ander stel uit te zoeken en men koos in augustus 2011 voor de 904. Een van de redenen voor deze keuze was dat dit stel is voorzien van de oorspronkelijke schuifdeuren in het bagagecompartiment. Stichting Mat '64 is opgehouden te bestaan en de 904 is per 1 januari 2022 overgedragen aan de Stichting 2454 CREW. Treinstel 904 is in rijvaardige conditie.
De Bk bakken van de 962 en 964 worden in Enschede als oefenobject voor hulpdiensten gebruikt.

</doc>
<doc id="27711" url="https://nl.wikipedia.org/wiki?curid=27711" title="Personificatie">
Personificatie

Een personificatie is een vorm van beeldspraak waarbij levenloze zaken, niet-menselijke levensvormen of abstracte begrippen menselijke eigenschappen krijgen toegeschreven, of waarbij ze als een (levend) persoon worden opgevoerd. De personificatie kan worden opgevat als behorend tot de 'familie' van de metaforen. 
De volgende zinnen bevatten elk een personificatie:
Literair gebruik.
Literaire werken waarin een personificatie consequent wordt volgehouden, worden allegorieën genoemd. Een voorbeeld is de Elckerlijc, waarin berouw, deugd en de dood als concrete, handelende, sprekende en denkende mensen op de planken worden gebracht.

</doc>
<doc id="27713" url="https://nl.wikipedia.org/wiki?curid=27713" title="Zondagsdichter">
Zondagsdichter

Een zondagsdichter is iemand die af en toe een gedicht schrijft voornamelijk om zijn gevoelens te uiten.
Volgens Komrij is een zondagsdichter iemand die zijn eigen kunnen boven alles stelt. Alleen wat hij maakt is van belang, ongeacht wat men ervan vindt.
Het motto kill your darlings is niet aan hem besteed; het is eerder andersom: hij koestert zijn "darlings". Verder zal hij nauwelijks andere dan zijn eigen poëzie lezen en daarbij is hij al helemaal niet onder de indruk van het kunnen van andere dichters. Als onderwerp van zijn gedicht kiest de zondagsdichter vaak het "onstoffelijke" (liefdesverdriet scoort hoog). Er valt weinig te lachen in zijn gedichten. Een zondagsdichter is eerder trots op zijn hoeveelheid werk, dan op de kwaliteit hiervan.
Het radioprogramma Candlelight was voor hen jarenlang een podium.
Letterlijk.
Letterlijk genomen is een zondagsdichter een dichter die 's zondags (in zijn of haar vrije tijd) dicht.

</doc>
<doc id="27714" url="https://nl.wikipedia.org/wiki?curid=27714" title="A12">
A12



</doc>
<doc id="27715" url="https://nl.wikipedia.org/wiki?curid=27715" title="Chersonissos">
Chersonissos

Chersonissos (Grieks: Χερσόνησος) is een plaats en gemeente op het Griekse eiland Kreta, gelegen aan de Middellandse Zee. De plaats ligt ongeveer 25 kilometer ten oosten van Iraklion en ongeveer veertig kilometer ten westen van Agios Nikolaos. De naam betekent "schiereiland" in het Grieks.
Limenas Chersonissos en Ano Chersonissos.
Wat doorgaans Chersonissos genoemd wordt, is eigenlijk het gedeelte van de plaats achter het haventje, "Limenas Chersonissou" (Λιμένας Χερσονήσου). Hoger in de heuvels ligt het oude gedeelte van Chersonissos, "Ano Chersonissos" (Ανω Χερσόνησος). Dit gedeelte is weliswaar ook toeristisch, maar beduidend rustiger. Het laaggelegen gedeelte, "Limenas Chersonissou", trekt veel toeristen. De hoofdstraat is een lange strip met veel bars, discotheken, (souvenir)winkeltjes en restaurants. De plaats is sterk ingesteld op het nachtleven en heeft daarom veel discotheken en nachtclubs. Veel horecaondernemingen hebben een Nederlandse uitstraling en namen en trekken veel Nederlandse toeristen.
Aan de westzijde van de haven ligt de kerk Agia Paraskevi (Αγία Παρασκευή) die gedeeltelijk in een rots is gebouwd. Dichter bij het centrum ligt een kerk in de vorm van een kruisbasiliek. Deze kerk telt twee ingangen omdat hij is gewijd aan twee heiligen: de heilige Joris (Άγιος Γεώργιος) en de heilige Nicolaas (Αγιος Νικόλαος). Even ten westen van Chersonissos ligt het openluchtmuseum "Lychnostatis" waar onder andere folkloristische kunst en oude werktuigen tentoongesteld zijn.
Chersonissos heeft meerdere kleine stranden.
Zoals in de toeristische gedeelten van Kreta gebruikelijk is, leeft de plaatselijke bevolking, behalve van het toerisme, ook van de landbouw. In het najaar, wanneer de meeste toeristen vertrokken zijn, werken veel uit de toeristenbranche voornamelijk in de olijvenoogst.
Historie.
In de oudheid werd voor het eerst melding gemaakt van Chersonissos in het werk "Deugdzame vrouwen" (Γυναικών αρεταί) van Plutarchus. In dit werk wordt verwezen naar Chersonissos als een kolonie van de Spartanen. Vanaf 67 v.Chr. behoorde Kreta tot het Romeinse Rijk en nam Chersonissos een belangrijke functie in als haven. Er zijn vele archeologische vondsten uit deze tijd, zoals de restanten van een aquaduct en een fontein. In 337 werd het Romeinse rijk in een oostelijk en een westelijk deel opgesplitst. Kreta behoorde nu tot het oostelijke deel. Hierna ging het snel bergafwaarts met Chersonissos. Gedurende de Venetiaanse en de Turkse overheersing was het een onbeduidend vissersplaatsje met weinig inwoners. Sinds de jaren zestig van de twintigste eeuw is Chersonissos uitgegroeid tot een belangrijk toeristencentrum van Kreta.
Bestuurlijk.
De gemeente Chersonissos werd in 2011 gevormd en bestaat uit de deelgemeenten Episkopi (Επισκοπή), Gouves (Γούβες), Chersonissos (Χερσόνησος) en Malia (Μάλια).

</doc>
<doc id="27717" url="https://nl.wikipedia.org/wiki?curid=27717" title="Chersonisos">
Chersonisos



</doc>
<doc id="27718" url="https://nl.wikipedia.org/wiki?curid=27718" title="Hersonissos">
Hersonissos



</doc>
<doc id="27719" url="https://nl.wikipedia.org/wiki?curid=27719" title="Hersonisos">
Hersonisos



</doc>
<doc id="27720" url="https://nl.wikipedia.org/wiki?curid=27720" title="Lijst van stijlfiguren">
Lijst van stijlfiguren

Dit is een lijst van stijlfiguren.

</doc>
<doc id="27722" url="https://nl.wikipedia.org/wiki?curid=27722" title="Ellips">
Ellips



</doc>
<doc id="27723" url="https://nl.wikipedia.org/wiki?curid=27723" title="Ellips (meetkunde)">
Ellips (meetkunde)



</doc>
<doc id="27724" url="https://nl.wikipedia.org/wiki?curid=27724" title="Rainer Werner Fassbinder">
Rainer Werner Fassbinder

Rainer Werner Fassbinder (Bad Wörishofen, Beieren, 31 mei 1945 – München, 10 juni 1982) was een Duits regisseur, acteur en filmproducent. Hij was zowel in de film- als in de toneelwereld actief.
Fassbinders hoofdonderwerp was de evalueerbaarheid van gevoelens. Zijn films gingen over het nazi-verleden, het Duitse economische wonder of de West-Duitse terreurgroep Rote Armee Fraktion (RAF).
Inleiding.
Fassbinder is vooral bekend geworden door zijn films, waarin hij een kritisch beeld schetste van het Duitsland van zijn tijd. Deze films zijn vaak op ongebruikelijke wijze gefilmd en hebben controversiële verhaallijnen waarmee hij gedurfde, baanbrekende eigentijdse thema's en onderwerpen aansneed. Hoewel hij nooit een echt groot commercieel succes heeft weten te bereiken werden zijn films geprezen door ingewijden zoals bepaalde critici en fans van "cultfilms". Tegenwoordig documenteren zijn films vooral de tijd van het verdeelde Duitsland.
Fassbinder wordt niet alleen om de kwaliteit van zijn films, maar ook om zijn enorme productiviteit geroemd. In zijn veertienjarige carrière maakte hij 42 speelfilms, een televisieserie van 38 delen en vier korte films, schreef hij 26 toneelstukken en verleende hij zijn medewerking aan talloze films en toneelstukken van anderen.
Voor de meeste van zijn films verzorgde Fassbinder zelf de regie, het scenario, de productie, de montage, het decor- en kostuumontwerp en hij speelde er ook vaak zelf in mee.
In schril contrast met zijn ongeëvenaarde en gedisciplineerde manier van werken stond zijn chaotische privéleven. Fassbinder was openlijk biseksueel en haalde met zijn extreme liefdesleven geregeld de voorpagina's van roddelbladen. Hij was verslaafd aan cocaïne, drank en softdrugs en hij maakte ruzie met vrijwel iedereen in de film- en toneelwereld. Hij deed regelmatig ongenuanceerde en gewaagde uitspraken over politieke en maatschappelijke onderwerpen. Ook zijn vroegtijdige dood is omstreden: hij overleed op 37-jarige leeftijd na een overdosis cocaïne, drank en slaappillen, maar het is onbekend of hij door zelfmoord, een ongeluk of moord om het leven kwam.
De soorten films van Fassbinder.
Fassbinder was ervan overtuigd dat hij zoveel films moest maken om de kijker van zijn zienswijze te doordringen. Hij motiveerde dit aldus: "Als de kijker een film te zien krijgt waarin een bepaald standpunt verkondigd wordt heeft dat nog niet zoveel invloed op hem, ziet hij tien films waarin dat standpunt voorkomt dan verandert hij langzamerhand van mening. Ik zie mijn oeuvre als een huis: een aantal films zijn de deuren, een aantal de ramen, weer andere zijn de muren". Fassbinder wist zijn enorme productiviteit te bereiken door zijn budgetten laag te houden: veel zelf doen en steeds met dezelfde acteurs werken. Ook leken zijn films qua stijl en thematiek veel op elkaar waardoor geldschieters makkelijker investeerden omdat ze er van tevoren vertrouwen in hadden dat een film die veel leek op een vorig succes, opnieuw een succes zou worden.
De films van Fassbinder zijn ruwweg in vier groepen te verdelen:
Biografie.
Fassbinder werd enkele weken na het einde van de Tweede Wereldoorlog geboren in Bad Worishofen, een klein dorpje in de buurt van München.
Zijn vader was arts en zijn moeder, Lilo Pempeit, was vertaalster. Later speelde ze in 20 van Fassbinders films een kleine rol.
Na de echtscheiding van zijn ouders groeide hij als enig kind bij zijn moeder op. Hij was al jong geïnteresseerd in film maar werd afgewezen bij de filmacademie. Hierop besloot Fassbinder bij het toneel te gaan werken. In 1962 liep hij van huis weg om zich in München te vestigen. Na een korte tijd bij verschillende theatergroepen te hebben gewerkt, kwam hij bij het "Action-Theater". Dit was een theatergroep die iedere avond een nieuw toneelstuk maakte dat ze altijd baseerden op een nieuwsbericht eerder die dag. De theatergroep stond bekend als zeer links en maatschappijkritisch.
Als lid van het "Action-Theater" raakte Fassbinder al snel bevriend met acteurs als Hanna Schygulla, Irm Hermann, Gottfried John en Armin Meyer. Deze mensen zouden later in veel van zijn films terugkeren.
Vanaf 1968 begon Fassbinder te experimenteren met film en hij maakte een aantal korte films met de acteurs van het "Action-Theater" in de hoofdrollen. De samenwerking beviel zo goed dat Fassbinder in 1969 de speelfilm "Liebe ist kälter als der Tod" kon maken. Deze film was geen groot succes maar zorgde er wel voor dat Fassbinder in contact kwam met een aantal filmproducenten. In 1970 brak hij groots door met zijn derde speelfilm, het alom bejubelde "Katzelmacher". Deze film won een prijs op een festival, maar Fassbinder weigerde de prijs in ontvangst te nemen omdat de festivaldirecteur tijdens de Tweede Wereldoorlog propagandafilms had gemaakt en dus een nazi was. De weigering leverde Fassbinder veel publiciteit op.
Kort hierna richtte Fassbinder zijn eigen filmmaatschappij op, waarna hij niet alleen in snel tempo zijn eigen films en toneelstukken ging maken, maar ook de films van anderen mogelijk maakte.
Fassbinder had altijd al gedroomd van een carrière in Hollywood, maar door zijn moeilijke persoonlijkheid, zijn extreme manier van werken en zijn artistieke eigenzinnigheid was het onmogelijk om dit te realiseren. Toch kwam Fassbinder er in 1978 dicht bij, toen een Amerikaanse productiemaatschappij bereid was om geld te steken in een Engelstalige productie. "Despair", opgenomen in Duitsland met een volledig Engelstalige rolbezetting, was met een budget van 6 miljoen dollar even duur als alle andere films die Fassbinder tot dan toe had gemaakt. Een groot deel van dit budget ging naar het honorarium van Dirk Bogarde, Fassbinders favoriete acteur en een grote ster op dat moment. "Despair" was geen succes en meteen hierna liet Fassbinder zijn internationale ambities varen.
In 1979 maakte Fassbinder "Die Ehe der Maria Braun". Deze film werd door filmdistributeur Warner Brothers gekocht en internationaal uitgebracht. De film was een megasucces en kreeg een Oscar-nominatie voor beste buitenlandse film. Fassbinder voelde zich met deze film voor het eerst door het publiek echt geaccepteerd. Volgens hem was een publieksacceptatie voor een regisseur het hoogst haalbare.
Na het succes van "Die Ehe der Maria Braun" begon Fassbinder meteen te werken aan zijn "magnum opus", de televisieserie "Berlin Alexanderplatz" naar de roman "Berlin Alexanderplatz" van Alfred Döblin. Deze 14-delige televisieserie was Fassbinders meest ambitieuze project. Maandenlang was hij aan het schrijven, filmen en monteren terwijl de crewleden om hem heen uitgeput raakten. Fassbinder was zo gedreven om zijn serie op tijd af te krijgen, dat hij besloot cocaïne en peppillen te gebruiken om langer door te kunnen werken.
Berlin Alexanderplatz werd in het voorjaar van 1980 op televisie uitgezonden en groeide uit tot een mijlpaal in de Duitse televisiegeschiedenis. Fassbinder heeft waarschijnlijk nooit iets gemerkt van de jubelende kritieken en hoge kijkcijfers, want hij was toen al lang weer bezig aan twee speelfilms die tegelijk in dezelfde studio en met dezelfde acteurs werden opgenomen. De eerste film was "Lola", een remake van "Der blaue Engel" (1930) van Josef von Sternberg, en de tweede film was "Lili Marleen", een drama over een zangeres tijdens de Tweede Wereldoorlog. Beide films kwamen in 1981 in de bioscoop. Meteen hierna vertrok Fassbinder om "Die Sehnsucht der Veronika Voss" te maken. Dit in zwart/wit gefilmde melodrama vertelde het waar gebeurde verhaal van een gevallen actrice die zelfmoord pleegde. Fassbinder maakte van Veronika Voss een tragedie over de ondergang en de wedergeboorte van de Duitse film. Kort na deze film begon Fassbinder te werken aan "Querelle", een statische, surrealistische film over homoseksualiteit. Fassbinder was bezig met de montage van Querelle toen hij naar Berlijn vertrok, om daar de Zilveren Beer in ontvangst te nemen voor "Veronika Voss". Na de ontvangst van de prijs ging hij naar zijn hotelkamer om daar te beginnen aan het scenario voor een nieuwe film. De volgende dag werd Fassbinder dood gevonden achter zijn typemachine met zijn neus op het scenario. Hij was gestorven, welhaast letterlijk in het harnas, aan een overdosis van een combinatie van cocaïne, peppillen en alcohol.
Filmografie.
Als acteur.
Zijn bekendste toneelstuk is "Der Müll, die Stadt und der Tod". Toen dit in 1987 in Nederland zou worden opgevoerd als "Het vuil, de stad en de dood", werd hiertegen hevig geprotesteerd door onder anderen Freek de Jonge en Jules Croiset.

</doc>
<doc id="27725" url="https://nl.wikipedia.org/wiki?curid=27725" title="Parabool">
Parabool

Het woord parabool komt in verschillende betekenissen voor:

</doc>
<doc id="27727" url="https://nl.wikipedia.org/wiki?curid=27727" title="Deductie">
Deductie

Deductie is een methode in de filosofie en in de logica, waarbij een gevolgtrekking wordt gemaakt uit het algemene naar het bijzondere - van de algemene regel (major-premisse) naar de bijzondere regel (minor-premisse) of waar de verzameling van premissen en de negatie van de conclusie inconsistent zijn. 
Voorbeeld.
Een deductieve redenering van deze vorm noemt men ook een syllogisme. Deze redeneervorm is verder ontwikkeld en uitgebreid in diverse systemen van propositielogica en predicatenlogica, de meest gebruikte hiervan is de natuurlijke deductie. 
Tegenover deductie staat inductie, waarbij op grond van enkele bijzondere gevallen een algemene conclusie wordt getrokken.

</doc>
<doc id="27728" url="https://nl.wikipedia.org/wiki?curid=27728" title="Johann Christian Bach">
Johann Christian Bach

Johann Christian Bach (Leipzig, 5 september 1735 – Londen, 1 januari 1782) was een Duits componist.
Hij werd geboren te Leipzig als 6e en jongste zoon (het 11e van de 13 kinderen) uit het huwelijk van Johann Sebastian Bach met Anna Magdalena Wülcken (1701 - 1760). Hij kreeg les van zijn vader en na diens overlijden in 1750 van zijn 21 jaar oudere halfbroer Carl Philipp Emanuel Bach, met wie hij vanaf 1750 samenwoonde in Berlijn.
Johann Christian studeerde en verbleef van 1754 tot 1762 in Italië. Hij bekeerde er zich tot het katholieke geloof en werd organist van de kathedraal van Milaan. Tijdens zijn reizen in Italië leerde hij de Italiaanse opera's kennen die hem aanzetten tot het componeren van zijn opera's: "Artaserse" werd opgevoerd in Turijn, "Catone in Utica" en "Alessandro nell'India" kregen hun première in Napels.
Hij vestigde zich in 1762 in Londen, op dat moment het centrum van de Europese opera. Samen met componist en gambaspeler Karl Friedrich Abel richtte hij als een van de eersten publieke concerten op, de zogenaamde "Bach-Abel concerts". Tot in 1781 vonden deze concerten plaats. Daarnaast organiseerde hij volksconcerten in Vauxhall, aan de oever van de Theems. Hij was gedurende 20 jaar de populairste musicus van Londen. Zijn muziek was licht van aard maar verloor aan populariteit tegen het einde van zijn leven.
In Londen componeerde hij verschillende succesvolle opera's. Hij was ook een hevig voorstander van de pianoforte die toen zijn opmars maakte.
Tijdens zijn verblijf in Londen in 1765 raakte de jonge Wolfgang Amadeus Mozart met hem bevriend tijdens diens verblijf in Engeland. Mozart had grote bewondering voor zijn muziek en bewerkte drie sonates uit het opus 5 van Johann Christian tot klavecimbelconcerten (KV 107/1-3). In de vroege werken van Mozart na 1765 is de stijl van Bach te herkennen. Dat Mozart bijzonder op deze jongste zoon van Bach gesteld was, blijkt onder meer uit brieven: "Ich liebe ihn, wie sie wohl wissen, von ganzem herzen, und habe Hochachtung für ihn" (brief van 27 augustus 1778).
Hij overleed kinderloos in Londen. Zowel de uitdrukking "de Italiaanse Bach" als "de Londense Bach" slaan op Johann Christian Bach.
Evenals zijn vader liet hij een oeuvre achter van meer dan 90 symfonieën, ongeveer 40 concerti, ruim 30 sonates en 14 opera's. Zijn stijl verschilt enorm van die van zijn broers Wilhelm Friedemann en Carl Philip Emanuel: zij beperkten zich tot instrumentale en sacrale muziek, terwijl Johann Christian zich ook aangetrokken voelde tot wereldlijke muziek, zoals blijkt in zijn opera's.

</doc>
<doc id="27729" url="https://nl.wikipedia.org/wiki?curid=27729" title="Johann Christoph Friedrich Bach">
Johann Christoph Friedrich Bach

Johann Christoph Friedrich Bach (Leipzig, 21 juni 1732 – Bückeburg, 26 januari 1795) was een Duits componist. Hij was het negende kind en de vierde zoon (de derde van de vier componerende Bachzonen) van Johann Sebastian Bach en diens tweede vrouw Anna Magdalena Wilcken. Hij wordt vaak ook de Bückeburger Bach genoemd, omdat hij ruim 40 jaar - eerst als klavecinist, vanaf 1759 als concertmeester - aan het hof van graaf Willem van Schaumburg-Lippe in Bückeburg werkte en aldaar ook overleed. 
Levensloop.
Jeugd en opleiding.
Johann Christoph Friedrich Bachs levensloop begon als die van zijn broers. Hij werd opgeleid aan de Leipziger Thomasschule en kreeg muzikaal onderwijs van zijn vader en van Johann Elias Bach (1705-1755), een achterachterneef, die van 1737 tot 1742 in het huis van de ouders woonde en privésecretaris van Johann Sebastian Bach was. In 1749 begon hij een studie in rechtsgeleerdheid aan de Universiteit Leipzig, die hij wegens de ziekte van zijn vader al spoedig afbrak.
Aan het hof in Bückeburg.
Om de jaarwisseling 1749/1750, toen hij 18 jaar oud was, werd hij kamermusicus aan het hof van Willem van Schaumburg-Lippe (1724-1777) in Bückeburg. Toen waren aan het hof ook de Italianen Angelo Colonna als concertmeester en Giovanni Battista Serini als kapelmeester en componist werkzaam. Bach leerde daar de stijl van de Italiaanse opera en cantate kennen, omdat er ten minste twee keer per week concerten met meestal vocale muziek uitgevoerd werden. Voor de uitvoering van de zangpartijen was er ook een zangeres aangesteld, Lucia Elisabeth Münchhausen, dochter van de hofmusicus Ludolf Andreas Münchhausen, die door de concertmeester Serini met de Italiaanse zangcultuur werd vertrouwd gemaakt. 
De eerste jaren in Bückeburg hebben hem weinig kans gegeven om zijn eigen artistieke persoonlijkheid te ontwikkelen. In ieder geval zijn uit deze periode geen composities van zijn hand bekend. Wel verwierf hij in deze tijd natuurlijk de stijl van de muziek die gespeeld werd aan het hof. Op 8 januari 1755 huwde Bach de hofzangeres Münchhausen, die kort erna haar studies bij Serini beëindigde. Nadat de beide Italianen, zowel Serini als Colonna, in het volgende jaar het hof hadden verlaten, werd Bach door de graaf tot concertmeester benoemd. Behalve voor de leiding van de concerten was Bach nu voor het componeren van nieuwe werken voor het ensemble verantwoordelijk. De plannen van graaf Willem van Schaumburg-Lippe (1724-1777) met zijn hofkapel waren ambitieus. Hij dwong Bach contact met kapelmeesters van andere hofkapellen op te nemen en om bladmuziek van andere componisten aan te vragen. Hij wilde in zijn muziekbibliotheek de nieuwste ontwikkelingen van de muziekstijlen vinden. 
Het jaar 1759 was voor Bach uitermate succesrijk, in dit jaar werd ook zijn eerste zoon geboren, Wilhelm Friedrich Ernst, het oudste van acht kinderen. Wilhelm was de laatste muzikant in de directe nakomelingschap van Johann Sebastian. Toen 1767 Georg Philipp Telemann in Hamburg overleed, solliciteerde Johann Christoph Friedrich Bach voor deze functie als muziekdirecteur in zijn enige poging, zijn aanstelling in Bückeburg tegen een betere te veranderen; maar de functie werd een ander lid van de familie Bach, namelijk zijn oudere halfbroer Carl Philipp Emanuel Bach toegesproken. 
Voor Johann Christoph Friedrich Bach begon nu een intensieve werkperiode. Naast vele kamer- en pianomuziek componeerde hij om 1759 het oratorium "Die Pilgrime auf Golgatha" op een tekst van Justus Friedrich Wilhelm Zachariae en in 1769 "Der Tod Jesu" op een tekst van Carl Wilhelm Ramler. In deze periode tot 1770 componeerde hij eveneens de eerste 10 van zijn totaal 20 symfonieën; de tweede serie van deze symfonieën ontstond tussen 1792 en 1794. 
Vriendschap met Herder.
De benoeming van Johann Gottfried von Herder tot predikant en consistorialrat aan het hof in 1771 leidde tot een vruchtbare samenwerking en vriendschap tussen de dichter en de componist. Zij raakten niet alleen bevriend, maar Herder leverde Bach ook de teksten voor zijn verdere oratoria "Die Kindheit Jesu" en "Die Auferweckung des Lazarus" (1773) alsook cantates en dramatische werken zoals "Brutus" en "Philoktetes" (beide 1774), waarbij de kritische Herder uiteraard in de nauwe samenwerking met Bach zijn eigen muzikale esthetische uitzicht in de praktijk omgezet zag. Deze fase, die een mentaal stimulerende tijd voor Bach was, eindigde in 1776 met de benoeming van Herder te Weimar.
Reis naar London.
Nadat de gravin in 1776 overlijden was en een jaar later in 1777 de graaf Willem overleed, die het centrum van het culturele leven aan het hof was, ging Bach uiteraard op zoek naar nieuwe inspiratie voor zijn werk. Deze vond hij tijdens zijn enige grote reis in de vroege zomer van 1778, waarop hij samen met zijn zoon met een tussenstop in Hamburg bij Carl Philipp Emmanuel Bach maakte en verder naar Johann Christian Bach in Londen reisde. Johann Christoph Friedrich leerde door zijn broer bij concerten in Londen onder andere werken van Gluck en Mozart kennen, en was spontaan geïnteresseerd en werd vanaf dat moment beïnvloed. Maar vooral was hij enthousiast van de klank en de mogelijkheden van het nieuwe pianoforte en heeft zelf een dergelijk hamerklavier gekocht, om het mee naar Bückeburg te nemen. Toen hij na meerdere weken terug reisde bleef zijn zoon Wilhelm Friedrich Ernst in Londen en kreeg door Johann Christian Bach zijn verdere opleiding. 
Terug in Bückeburg.
Bach wijdde zich verder aan de leiding van de hofkapel en leidde hen naar een grote reputatie. Volgens Johann Nikolaus Forkel (1749-1818) nam de Bückeburger hofkapel toen de vierde plaats onder de beste orkesten in Duitsland in. Daarnaast stond de pianomuziek in deze periode in het centrum van zijn compositorische werkzaamheden. Horstig, de auteur van zijn necrologie, beschrijft, hoe hij dagenlang "...ook als niemand hem hoorde [...] op zijn Engels pianoforte, wat hij uit Londen had meegebracht, [fantaseerde]...".
Laatste jaren.
Intussen had in Bückeburg graaf Philipp Ernst het regentschap overgenomen. Er bestond een goede betrekking tussen Bach enerzijds en graaf Philipp Ernst en gravin Juliane anderzijds. In 1787 overleed graaf Philipp Ernst en de gravin Juliane werd curator van de slechts 2 jaar jonge opvolger op de troon. De muziek-liefhebbende gravin gaf Bach in zijn laatste jaren de nodige respect en erkenning. Juliane ontving dagelijks les op de piano en verzorgde ook optredens als zangeres in de oratoria. In de laatste jaren van zijn leven was Bach wederom zeer ijverig en productief. In 1787/1788 publiceert hij een selectie van lichte stukken in vier boekjes onder de titel "Musikalische Nebenstunden". Daarin zijn zowel pianowerken en kamermuziek, als pianobewerkingen van wereldlijke cantates te vinden. Verder schreef hij in deze periode de tweede serie van tien symfonieën en twee pianoconcerten. Hij raakte bevriend met de opvolger van Herder als predikant, H.G. Horstig, die ook de auteur werd van zijn necrologie. 
Bach overleed op 26 januari 1795 in Bückeburg en werd op 31 januari op de begraafplaats aan de Jetenburger kerk aldaar begraven. Een belangrijk deel van zijn in handschrift overgeleverde werk, dat zich sinds 1917 in het "Staatliches Institut für Musikforschung" te Berlijn bevond, werd tijdens de Tweede Wereldoorlog vernietigd. De musicoloog Hansdieter Wohlfahrth heeft het oeuvre van Johann Christoph Friedrich Bach gecatalogiseerd en heeft het - zoals andere musicologen ook - naar bepaalde criteria gestructureerd en de indeling begint met een "Wf..:..". Maar ook het researchproject "Bach-Repertorium" aan de "Sächsische Akademie der Wissenschaften zu Leipzig" heeft het oeuvre van deze componist gecatalogiseerd; de indeling is met de letters "BR" gekenmerkt.

</doc>
<doc id="27730" url="https://nl.wikipedia.org/wiki?curid=27730" title="Gabon">
Gabon

Gabon (uitspraak: [ɣaˈbɔn] of [ɡaˈbɔn]), officieel de Republiek Gabon (Frans: "République gabonaise"), is een land in Afrika dat grenst aan Equatoriaal-Guinea, Kameroen en Congo-Brazzaville. De hoofdstad en grootste stad is Libreville. De beperkte bevolkingsdichtheid, overvloedige natuurlijke hulpbronnen en aanzienlijke buitenlandse steun hebben Gabon tot een van de meer welvarende landen in Afrika gemaakt. Sinds 1 juli 2016 is Gabon weer lid van de OPEC.
Geschiedenis.
Over de geschiedenis van Gabon in de periode vóór contact met Europese volken is weinig bekend. Het gebied werd aanvankelijk bewoond door Pygmeeën, die voor een groot deel werden vervangen en geabsorbeerd door Bantoe-stammen gedurende meerdere migraties.
De eerste Europeanen die in het gebied arriveerden, waren de Portugezen in 1471.
Tussen 1580 en 1600 kwamen de Hollanders aanleggen aan de kust vlak bij Port-Gentil om zich te bevoorraden. Het VOC-schip "Mauritius", dat op weg was naar Amsterdam vanuit het Verre Oosten, is hier gezonken op 19 maart 1609. Het werd pas in 1985 teruggevonden op een diepte van 12 meter, vlak bij Cap Lopez, Port-Gentil.
In 1843 werd de eerste officiële Franse post opgericht, Fort-d'Aumale. De hoofdstad Libreville is gesticht in 1849. In 1862 werd het gebied een Frans protectoraat. Pierre Savorgnan de Brazza ondernam verschillende ontdekkingsreizen onder andere in 1875–1878 en 1880–1881, en tot slot in 1883–1884. In 1879 en 1882 werden Franceville en Brazzaville gesticht. In 1888 werd Gabon bij Frans-Congo gevoegd, maar in 1904 werd Gabon weer een aparte Franse kolonie. Op 15 januari 1910 maakte het deel uit van Frans-Equatoriaal-Afrika. In de Tweede Wereldoorlog werd Gabon overgenomen door de Vrije Fransen van generaal Charles de Gaulle.
In tegenstelling tot vele andere Afrikaanse landen, is Gabon een politiek stabiel land. Het werd op 17 augustus 1960 onafhankelijk van Frankrijk. Op 17 februari 1961 werd Gabriël Léon M'ba de eerst gekozen president van Gabon. Hij overleed op 28 november 1967. Omar Bongo werd op 12 februari 1967 gekozen als tweede president van Gabon. Hij was 42 jaar aan de macht en was daarmee het langstzittende staatshoofd van Afrika. In 2005 werd hij met 79,2% van de stemmen herkozen voor een ambtstermijn van 7 jaar. Hij overleed in 2009 aan een hartaanval in een kliniek in Barcelona, waar hij volgens niet-regeringsbronnen voor kanker werd behandeld. Zijn zoon Ali Bongo was vanaf 1999 de minister van Defensie en volgde hem op na de verkiezingen van 30 augustus 2009, nadat hij 41,73% van de stemmen kreeg. Hij werd op 16 oktober 2009 als president beëdigd en in 2016 nipt herkozen. In 2023 werd hij door een coup afgezet, en vervangen door Brice Oligui Nguema, tot dan toe commandant van de Republikeinse Garde.
Fysische geografie.
Topografie.
Gabon ligt op en rond de evenaar in Centraal-Afrika en beslaat een oppervlakte van 267.668 km², waarvan 3,8% uit water bestaat. Hiermee is Gabon het op 75 na grootste land qua oppervlakte achter Nieuw-Zeeland en voor de Westelijke Sahara. Daarnaast reiken de territoriale wateren tot de maximale afstand van 12 zeemijl, de aansluitende zone tot de maximale 24 zeemijl en de exclusieve economische zone tot de maximale 200 zeemijl vanaf de basislijn.
Het land heeft een 298 km lange grens met Kameroen in het noorden, een 350 km lange grens met Equatoriaal-Guinea in het noordwesten en een 1903 km lange grens met Congo-Brazzaville in het oosten en zuiden. Bovendien bedraagt de kustlijn aan de Atlantische Oceaan in het westen 885 kilometer. Kaap Lopez, dat tevens het westelijkste punt van Gabon is, vormt een scheiding tussen de Golf van Bonny, een deel van de Golf van Guinee, in het noorden en de Atlantische Oceaan in het zuiden. De kust is het laagste punt van het land, namelijk op zeeniveau; het hoogste punt is volgens The World Factbook met 1575 meter Mont Iboundji in het zuiden van het land in het Chaillu Massif, volgens andere bronnen is dat Mont Bengoué met 1070 m in het oosten en dan zou Mont Iboundji 972 m hoog zijn.
Het landschap van Gabon is te verdelen in drie delen: de smalle kustvlakte, het heuvelachtig binnenland en de savannes in het oosten en zuiden. In de kustvlakte bevinden zich de twee grootste steden, namelijk Libreville en Port-Gentil. Zo'n 80% van de totale oppervlakte bestaat uit tropisch regenwoud.
De Ogooué is de belangrijkste rivier en stroomt in noordwestelijke richting het midden van het land, maar is bevaarbaar van zee tot Ndjolé. De rivier heeft een lengte van zo'n 1200 km en ontspringt net over de Gabonese grens in Congo. Het stroomgebied met al de zijrivieren omvat een groot deel van Gabon.
Klimaat.
Gabon kent een tropisch klimaat. Het is er warm, zeer vochtig en de gemiddelde temperatuur ligt rond 26 °C. Het land heeft een regen- en een droog seizoen:
Bestuurlijke indeling.
Gabon is ingedeeld in negen provincies, verder verdeeld in departementen, die op hun beurt weer verder verdeeld zijn in kantons en gemeenten. Een deel van de departementen is tegelijkertijd gemeente.
Bevolking.
Gabon telt ongeveer 2,2 miljoen inwoners waarvan zo'n 80% woonachtig is in de steden. In de twee grootste steden, Libreville en Port-Gentil, woont al 60% van de nationale bevolking.
Etnische groepen.
Gabon wordt bevolkt door zo'n 40 verschillende volken. De grootste etnische groep is de Fang, ook wel Pangwe genoemd. Zo'n 33% van de bevolking behoort tot de Fang. Andere grote volken zijn de Adouma, Eshira, Kota en de Okande. Eén procent van de bevolking (15.000 tot 20.000 mensen) behoort tot de pygmeeën, de oorspronkelijke bewoners van Gabon.
Godsdienst.
60% van de bevolking is christen, een samenstelling van 52% katholieken (zie Katholieke Kerk in Gabon) en 8% protestanten. Paters van de H. Geest begonnen in 1844 met de missionering. De missie besteedde veel aandacht aan het schoolwezen en de gezondheidszorg, kwam op voor de sociale rechten van de bevolking (mgr. Tardy) en streed voor een goede huwelijkswetgeving. In 1899 werd de eerste inlandse priester, en in 1961 de eerste eigen bisschop gewijd.
Vanaf 1842 werd in Gabon zendingsarbeid verricht door Amerikaanse protestanten, die in 1892 werd overgedragen aan de Parijse zending. In het zuiden arbeidt sinds 1934 de Christian and Missionary Alliance. Albert Schweitzer verrichtte werk in Lambarene.
Zo'n 1% van de bevolking is moslim, waaronder de voormalige president Ali Bongo. De overige 39% hangt traditionele Afrikaanse religies aan (animisme).
Taal.
De officiële taal is Frans. Er zijn ongeveer 40 talen o.a. :
Staatsinrichting.
De interim president van Gabon is Brice Oligui Nguema, die daarmee Ali Bongo (beëdigd op 16 oktober 2009) verving; diens voorganger was interim-president Rose Francine Rogombé. Het laatste half jaar (sinds 9 januari 2023) van Bongo's termijn werd de functie van vicepresident uitgeoefend door Rose Christiane Raponda, de eerste vrouw die dit ambt bekleedt en voorheen (2020–2023) ook al de eerste vrouwelijke premier van het land. 
Op 21 februari 1961 is de eerste grondwet opgesteld. Volgens de grondwet van 1991 is Gabon een presidentiële republiek met verregaande bevoegdheden voor het staatshoofd. De president wordt voor zeven jaar gekozen. Hij is opperbevelhebber van het leger, heeft het recht om het parlement te ontbinden en om ministers te ontslaan en te benoemen. De wetgevende macht berust bij het parlement van Gabon. Het parlement bestaat uit de Senaat (Sénat) met 102 leden die elk 6 jaar worden gekozen en de Nationale Vergadering (Assemblée Nationale) met 120 leden, waarvan 111 leden elk 5 jaar worden gekozen en 9 leden worden aangewezen door de president. De laatste verkiezingen voor de Senaat vonden plaats in februari 2015 en die voor de Nationale Vergadering in oktober 2018.
Nadat president Omar Bongo was overleden werden in 2009 verkiezingen georganiseerd. De "Commission électorale nationale autonome et permanente" (CENAP), die verantwoordelijk is voor het organiseren van de verkiezingen, maakte op 3 september 2009 de officiële cijfers bekend: Ali Bongo (PDG) 41,73%, André Mba Obame (onafhankelijk) 25,88% en Pierre Mamboundou (Union du Peuple Gabonnais) 25,22%. Als gevolg van de overwinning van Ali Bongo braken in het hele land rellen uit en vooral in Libreville en Port-Gentil, de economische hoofdstad en bekend als oppositiestad. Op 3 september zijn duizenden aanhangers van de oppositie de straat op gegaan en hebben een gevangenis bestormd en iedereen vrijgelaten. Vervolgens is het Franse consulaat in brand gestoken. Meerdere benzinestations van de Franse oliemaatschappij Total SA zijn vernield.
In augustus 2016 werd Ali Bongo met een zeer nipte marge herkozen als president. Hij zou 49,80% van de stemmen hebben gekregen, tegen 48,23% voor zijn tegenstrever Jean Ping. De oppositie erkende Bongo's overwinning echter niet. Dit herhaalde zich in 2023, met de militaire coup tot gevolg.
Partijen.
In april 1990 werd het meerpartijenstelsel ingevoerd. Tot dan toe was de Parti Démocratique Gabonais (PDG, d.i. de Democratische Partij van Gabon) de enige toegestane partij. In feite is er aan dit monopolie tot de coup van 2023 geen einde gekomen: nog steeds was de PDG de dominerende partij. Voormalig presidenten Omar Bongo en diens zoon Ali Bongo waren beiden lid van de PDG.
Overige partijen:
Economie.
De olie-industrie is de belangrijkste economische activiteit van het land. Het is de vijfde olieproducent van Afrika en Gabon heeft sterk geprofiteerd van de sterk gestegen olieprijzen tot 2015. In 2015 produceerde het land ongeveer 230.000 vaten olie per dag waarvan er 210.000 werden geëxporteerd. De olie leverde zo’n 70% van de exportopbrengsten, 40% van de inkomsten voor de overheid en had een aandeel van 20% van het bruto binnenlands product.
De productie van olie is de afgelopen vijf jaren licht gedaald en de overheid heeft een beleid ingezet van economische diversificatie. Voor de toekomst ligt de nadruk op de economische ontwikkeling van mangaan, hout, landbouw en de dienstensector. De Wereldbank is bij een aantal projecten betrokken. Het bedrijfsklimaat is ongunstig, in 2016 stond het land op plaats 162, van 189 landen in totaal, als wordt gekeken naar het gemak waarmee zaken gedaan kunnen worden. Volgens onderzoek van Transparency International stond Gabon in 2015 op een slechte plaats op de lijst van corrupte landen. Het land staat op nummer 99 van in totaal 167 landen die op de corruptie-lijst zijn opgenomen.
Nationale parken.
Op initiatief van toenmalig president Omar Bongo is in 2002 een plan opgesteld om dertien nationale parken op te richten. Verdeeld over alle negen provincies. Dit is in verhouding 10% van het territorium.

</doc>
<doc id="27733" url="https://nl.wikipedia.org/wiki?curid=27733" title="Equatoriaal Guinea">
Equatoriaal Guinea



</doc>
<doc id="27735" url="https://nl.wikipedia.org/wiki?curid=27735" title="Temporele logica">
Temporele logica



</doc>
<doc id="27737" url="https://nl.wikipedia.org/wiki?curid=27737" title="Telex (band)">
Telex (band)

Telex was een Belgische electro-popband uit Brussel. De groep werd in 1978 gevormd door Marc Moulin, Michel Moers en Dan Lacksman.
Biografie.
Hun muziek bestaat uit simpele popmelodieën in combinatie met disco gebracht met synthesizers en andere elektronica. In tegenstelling tot de new wave, die toen populair was, namen ze zichzelf niet al te serieus. Deze combinatie van 'lichte' pop en elektronica was vooruitstrevend in die tijd. Samen met Kraftwerk vormen ze een bron van inspiratie voor house en techno.
Lacksman had de eerste Fairlight-synthesizer, de eerste sampler voor de commerciële markt in België. Hij kocht hem in 1983 nadat hij met Thomas Dolby had samengewerkt.
Hun singles "Twist à Saint Tropez", "Moskow Diskow" (dat later op de Belpop-verzamel-lp "Get Sprouts" verscheen) en "Rock around the Clock" (een elektronische cover van de klassieke rock-'n-roll hit van Bill Haley and his Comets) uit 1979 waren kleine hits. In 1980 namen ze voor België deel aan het Eurovisiesongfestival met "Euro-vision", gespeeld op synthesizer en gezongen met behulp van vocoder. Telex werd voorlaatste met 14 punten. Het was echter ook de bedoeling laatste te eindigen, een feit dat niet door iedereen goed werd begrepen. Hierdoor verloren ze de steun van een groot deel van hun fans omdat deze dachten dat ze commercieel waren geworden. Terugblikkend op die periode, tijdens een tv-interview voor de RTBF, vertelde Marc Moulin hierover dat Telex voor die deelname zowat voor de afgrond stond. En dat ze sindsdien een enorme stap naar voren hadden gezet.
In 1986 ging de groep uit elkaar, al hielden ze wel contact. Moers werd graficus en fotograaf, Moulin ging voor de radio werken en toneelstukken en columns schrijven. In 2001 begon hij onder zijn eigen naam platen te maken voor het prestigieuze Blue Notelabel. Lacksman bouwde zijn eigen Synsound Studio in Laken en bracht onder de naam Pangea een gelijknamige plaat uit, die op veel manieren de muziek van Deep Forest voorafspiegelt. Lacksman is ook de producer van de eerste Deep Forest-cd, die in zijn studio werd opgenomen.
In 1999 werden een aantal originele nummers heruitgebracht onder de titel "I don't like remixes" samen met remixes door toonaangevende techno-artiesten (onder andere Carl Craig) als "I don't like music".
In 2006 kwamen de mannen op de proppen met het album "How Do You Dance?" én scoorden ze een radiohitje met de cover "On the Road Again". De plaat bevatte ook bewerkingen van "The Number One Song in Heaven" van Sparks, "Jailhouse Rock" van Elvis Presley en "J'aime la vie" van Sandra Kim.

</doc>
<doc id="27739" url="https://nl.wikipedia.org/wiki?curid=27739" title="Vocoder">
Vocoder

Een vocoder (voice encoder) wordt voor twee verschillende doeleinden toegepast.
Een vocoder analyseert het spectrum in de aangeboden stem, en past deze spectrale eigenschappen toe op een tweede signaal, dat bijvoorbeeld door een synthesizer geleverd wordt. Dit kan resulteren in een robotstem die metaalachtig en monotoon klinkt. De groep Kraftwerk gebruikt vaak vocoders om stemmen in hun muziek elektronisch te laten klinken. Het is een populair effect in electro. Al eerder, in 1972, componeerde en nam Wendy Carlos de soundtrack op van de film "A Clockwork Orange" van Stanley Kubrick. Hierin vertolkte zij haar versie van de "Negende Symfonie" van Beethoven. Voor het eerst werd bij deze opname voor de door de zangeres en producer Rachel Elkind ingezongen stemmen gebruik gemaakt van een "spectrum follower", het prototype van een vocoder.
Een vocoder wordt ook toegepast bij telefoonverbindingen om efficiënter van de beperkte bandbreedte van telefoonverbindingen gebruik te maken. Zulke vocoders worden toegepast in bijvoorbeeld gsm's.
Werking.
Bij een vocoder is meestal sprake van twee signalen: een carrier (doorgaans een synthesizerklank) en een modulator (vaak een menselijke stem). De modulator wordt eerst opgesplitst in een serie frequentiebanden (afgebakende gebieden uit het spectrum). Dit gebeurt door een serie banddoorlaatfilters waarvan ieder filter zijn eigen frequentie heeft. Vervolgens wordt het niveau van iedere frequentieband gemeten.
Tegelijkertijd wordt het carriersignaal overeenkomstig opgesplitst in frequentiebanden. Het niveau dat van iedere frequentieband van de carrier komt wordt gemoduleerd (beïnvloed) door het gemeten niveau van de corresponderende banden van het modulatorsignaal. Tot slot worden alle banden van de carrier bij elkaar opgeteld.
De niveaus van de frequentiecomponenten van de carrier worden dus gemoduleerd door die van de modulator. Anders gezegd: de carrier krijgt dezelfde spectrale eigenschappen als die van de modulator. Het aantal frequentiebanden bepaalt daarbij de nauwkeurigheid. De verstaanbaarheid wordt daarnaast ook nog bepaald door de spectrale inhoud van de carrier; een carrier waarin bepaalde frequenties niet voorkomen zal deze na modulatie nog steeds niet hebben.
Hoewel de toonhoogte van het modulatorsignaal verloren gaat, zullen de formanten en dus de klankkleur overeind blijven tijdens het proces. Een voorwaarde hiervoor is wel dat het modulatorsignaal in een voldoende aantal banden wordt opgesplitst en de frequenties van de formanten binnen hetzelfde bereik vallen als die van de banden. Een gangbaar aantal is tussen 12 en 20. Door de hoogste frequentieband van de modulator rechtstreeks aan het uitgangssignaal toe te voegen, wordt de verstaanbaarheid van medeklinkers verbeterd.
Overigens hoeven de frequenties van de banden van de carrier en de modulator niet gelijk aan elkaar te zijn. Door hier verschillen in aan te brengen ontstaan formantverschuivingen.
Een primitieve variant van de vocoder is de Talkbox (ook wel bekend als Jappiotube), waarin een muzieksignaal door een slang in de mond van de muzikant gebracht wordt, waar het op natuurlijke wijze gearticuleerd wordt. Een voorbeeld van het gebruik hiervan is te vinden in het nummer "Show Me the Way" van Peter Frampton.
Geschiedenis.
De eerste vocoder stamt al uit het jaar 1939. Hij is uitgevonden door Homer Dudley, werkzaam bij Bell Labs, om efficiënter gebruik te maken van de beperkte bandbreedte van telefoonverbindingen. In 1943, tijdens de Tweede Wereldoorlog werd Dudleys vocoder gebruikt in het sigsaly-systeem waarmee militaire telefoonverbindingen zodanig werden gecodeerd (digitaal) dat een vijandige afluisteraar het gesprek niet kon verstaan (scrambling). Het sigsaly-systeem dat onder andere werd gebruikt door Churchill en Roosevelt, is nooit gebroken.

</doc>
<doc id="27741" url="https://nl.wikipedia.org/wiki?curid=27741" title="Hermann Heemsoth">
Hermann Heemsoth

Hermann Heemsoth (Bremen, 21 december 1909 - 20 januari 2006) was een Duits schaker. Hij werd in 1909 in Bremen geboren en studeerde in Hamburg en Wenen; hij werd later leraar wiskunde en Engels.
Hij leerde schaken in het beroemde Schachcafé Central te Wenen. Vijftien jaar later won hij zijn eerste toernooi. Heemsoth speelde in talloze correspondentietoernooien met spelers over heel de wereld en had dan ook veel schaakvrienden van wie Dick Smit er één was.
In 1954 en 1969 was hij correspondentieschaakkampioen van Duitsland en in 1972 werd hem door de ICCF de titel Internationaal Meester Correspondentieschaak (IM) toegekend. In 1987, op 77-jarige leeftijd, werd hij Grootmeester Correspondentieschaak (GM).

</doc>
<doc id="27742" url="https://nl.wikipedia.org/wiki?curid=27742" title="Paul van der Sterren">
Paul van der Sterren

Paul van der Sterren (Venlo, 17 maart 1956) is een Nederlandse schaakgrootmeester (GM) en auteur. Hij werd tweemaal Nederlands kampioen schaken. 
Levensloop.
Van der Sterren werd meester in 1979 en grootmeester in 1989. Hij deed 25 maal mee aan het Nederlands kampioenschap schaken en wist dat tweemaal, in 1985 en 1993, te winnen. In 1993 eindigde hij bij het Interzone-toernooi van Biel als gedeeld tweede en plaatste zich daarmee voor de kandidatenmatches. Hij verloor de kwartfinale van Gata Kamsky. In 1994 won hij het Lost Boys Toernooi in Antwerpen.
Van 1982 tot 2000 speelde hij acht maal mee het het Nederlandse Olympiadeteam, waarbij hij altijd minstens 50% scoorde. In 2001 stopte hij met wedstrijdschaken.
Rond 2005 publiceerde hij het driedelige "De wereld van de schaakopening". In 2010 maakte hij zijn comeback in de KNSB-competitie voor schaakvereniging Caissa in Amsterdam. Eind 2011 verscheen zijn sportieve autobiografie "Zwart op wit. Verslag van een schakersleven".
In 1998 maakte Van der Sterren kennis met de uit het boeddhisme afkomstige vipassana meditatie en begon hij deze meditatie te beoefenen en begon later zelf les te geven tot 2005. Hij beëindigde zijn 'spirituele carrière' direct. Sindsdien is iedere vorm van spiritueel zoeken volstrekt uit zijn leven verdwenen. Hij schreef een prikkelend boek dat gezien kan worden als een commentaar op deze ervaringen en op het boeddhisme, dat in 2012 onder de titel Verlichting in een lege verpakking is gepubliceerd.
In oktober 2013 verscheen zijn boek "Over het brein, non-dualiteit en vrije wil". Een derde boek op dit gebied, "Gedachten over het ondenkbare" is in december 2016 verschenen. In november 2019 kwam het boek "Ontbijt met non-dualiteit. 64 licht onverteerbare brokken" uit.
Van september 2019 tot juni 2024 was Van der Sterren voorzitter van het Max Euwe Centrum (MEC) in Amsterdam.
Van der Sterren publiceert regelmatig artikelen of columns voor het tijdschrift "Inzicht over zelfonderzoek".

</doc>
<doc id="27743" url="https://nl.wikipedia.org/wiki?curid=27743" title="Theo van Scheltinga">
Theo van Scheltinga

Tjeerd (Theo) Daniel van Scheltinga (Amsterdam, 6 maart 1914 – Beverwijk, 30 juli 1994) was een Nederlandse schaker en timmerman.
Schaakcarrière.
Van Scheltinga, lid van de familie Van Scheltinga, schreef de rubriek 'Partijstellingen' in het "Tijdschrift", het orgaan van de KNSB. Als 22-jarig scheepstimmerman debuteerde hij in 1936 in Amsterdam in een internationaal toptoernooi (het Arbeiderspers Schaaktoernooi). In dat toernooi eindigde hij op de laatste plaats met 0 punten uit 7 partijen. 
In 1939 won hij de vierde editie van het Daniël Noteboom-toernooi. Van Scheltinga, in de schaakwereld vaak 'Ome Theo' genoemd, won in 1944 en in 1947 het Hoogovenstoernooi. In 1946 speelde hij mee in het MSV-toernooi in Maastricht dat door Max Euwe gewonnen werd. 
Met zijn Schaakclub Max Euwe werd hij in het seizoen 1950/51 landskampioen van Nederland. Van Scheltinga speelde dat seizoen op bord 1.
In 1954 speelde hij met Max Euwe en J.H. Donner mee in de Schaakolympiade die door Rusland gewonnen werd. Nederland werd achtste. 
In 1958 speelde hij in een toernooi te Wageningen.

</doc>
<doc id="27744" url="https://nl.wikipedia.org/wiki?curid=27744" title="Loek van Wely">
Loek van Wely

Loek van Wely (Heesch, 7 oktober 1972) is een Nederlandse schaker en politicus. In het schaken werd hij in 1990 meester, in 1993 grootmeester (GM). Hij was 7 keer kampioen van Nederland en is Lid van Verdienste van de KNSB. Als politicus was hij van 2019 tot 2023 Statenlid in de provincie Noord-Brabant en lid van de Eerste Kamer.
Schaakcarrière.
Van Wely begon als vierjarige te schaken. Hij leerde schaken door Marcel van Niftrik en ging schaken bij de Osse schaakvereniging OSV. Later kreeg hij training van toenmalig bondscoach Cor van Wijgerden en gold in de jaren 80 als het belangrijkste aankomende talent van Nederland. Vanaf begin jaren 90 speelde hij in een enorm aantal, meestal open, toernooien. Hij won er verscheidene, waarvan het New York Open in 1996 en het Rubinstein Memorial in 1999 het bekendst zijn. In Nederland won hij onder andere Dieren 1999, het Hogeschool Zeeland Schaaktoernooi 2000 en het Lost Boys Toernooi 2001 en 2002. Van Wely's FIDE-rating brak in 1996 door 2600-grens en bereikte in 2001 2714. Daarna zakte die weer in en schommelt sindsdien rond de 2660, ongeveer de 30e tot 40e plaats op de FIDE-ranglijst.
In september 2010 heeft Loek van Wely aangegeven zich toe te gaan leggen op poker. Dit bracht hem echter niet het succes dat hij ervan verwachtte; hij weet dit deels aan te weinig oefening. Bovendien werd Van Wely na een conflict over zwartwerk de toegang tot de Verenigde Staten voor onbepaalde tijd ontzegd, waardoor hij ook Las Vegas niet meer kan bezoeken. Van Wely heeft het schaken in zijn jaren als pokeraar nooit vaarwel gezegd.
Politieke carrière.
In 2017 deed Van Wely namens het Forum voor Democratie als lijstduwer mee aan de Nederlandse Tweede Kamerverkiezingen; hij bezette de 28e plaats op de kandidatenlijst.
Bij de Provinciale Statenverkiezingen 2019 werd Van Wely verkozen in de provincie Noord-Brabant, en bij de Eerste Kamerverkiezingen van 2019 werd hij verkozen als Senator. Beide ambten zou hij tot de volgende verkiezingen in 2023 blijven vervullen. Op 8 december 2020 stapte Van Wely in de Eerste Kamer over van de FVD-fractie naar de fractie-Van Pareren; de overstap werd niet toegelicht. Net als de rest van deze fractie werd hij lid van de nieuwe politieke partij JA21. In de Noord-Brabantse Staten ging Van Wely op 16 januari 2021, ruim een maand later, over naar JA21. Op 20 mei 2021 kondigden Frank Duijs en Loek van Wely aan in 2022 met een lokale partij mee te doen aan de gemeenteraadsverkiezingen in Oss; de partijnaam was Dynamisch Democratisch Oss. De partij behaalde 1 zetel.
Kampioenschappen.
Nederlands kampioenschap.
Van Wely debuteerde in 1991 op het Nederlandse kampioenschap met een 5e plaats. In 1993 eindigde hij als 8e/10e, in 1994 als 3e, in 1995 als 4e, in 1998 als 4e en in 1999 als 3e/5e. In 2000 wist hij dit toernooi voor het eerst te winnen. In 2001 deelde hij de eerste plaats met Erik van den Doel, maar versloeg deze in een barrage. In 2002 gebeurde hetzelfde, maar nu met Sergej Tiviakov. In 2003, 2004 en 2005 won Van Wely opnieuw, waarmee hij zes keer opeenvolgend kampioen werd. In 2006 eindigde hij als 3e/4e. In 2014 deed hij weer mee en won het toernooi na een barrage met Sergej Tiviakov.
Wereldkampioenschap.
In 1997 deed Van Wely mee aan het eerste FIDE-knock-outtoernooi om het wereldkampioenschap. Hij bereikte de kwartfinale. In latere afleveringen was hij minder succesvol en werd steeds in een vroeg stadium uitgeschakeld. In 2005 bereikte hij in het FIDE World Cup toernooi de laatste zestien, maar eindigde als 14e, 2 plaatsen te kort om verder te gaan in de kandidatenmatches.
Hoogovens-, Corus-, Tata Steel-toernooi.
Van Wely heeft vanaf 1992 elk jaar meegespeeld in de A-groep van het Tata Steel-toernooi (tot en met 1999 het Hoogovenstoernooi, van 1999 tot 2011 Corustoernooi). Van 1992 tot en met 1997 eindigde hij meestal in de middenmoot, van 1998 tot 2002 in de staart. In 2003 leverde hij zijn beste prestatie in dit toernooi met een gedeelde vierde plaats. In de jaren daarna haalde hij meestal rond de 50 procent.
Olympiade.
Van Wely heeft vanaf 1992 in alle Schaakolympiades gespeeld. Het ging om in totaal 8 keer, waarbij hij in 2000, 2002 en 2004 aan het eerste bord speelde. Van Wely haalde vrijwel altijd een positieve score. Zijn beste prestatie leverde hij in 2000, toen hij 7½ uit 13 scoorde, met een TPR van 2728.
Palmares.
1989
1993
1995
1996
1998
1999
2000
2001
2002
2003
2004
2005
2006
2007
2014
Persoonlijk.
Van Wely is sinds 2013 getrouwd met de Salvadorese schaakster Lorena Zepeda.

</doc>
<doc id="27745" url="https://nl.wikipedia.org/wiki?curid=27745" title="John van der Wiel">
John van der Wiel

Johannes Theodorus Hermanus van der Wiel (9 augustus 1959) is een Nederlandse schaakgrootmeester (GM). Zijn middelbareschooltijd bracht hij door aan het Bonaventura College in Leiden.
Van der Wiel was hoofdredacteur van "Schaaknieuws" tot het in 2009 werd opgeheven. Hij is tevens een fanatiek bridger.

</doc>
<doc id="27746" url="https://nl.wikipedia.org/wiki?curid=27746" title="Europese Gemeenschap voor Atoomenergie">
Europese Gemeenschap voor Atoomenergie

De Europese Gemeenschap voor Atoomenergie (EGA), "European Atomic Energy Community" (EAEC) of kortweg Euratom, is een internationale organisatie met als doel het bevorderen van vreedzame toepassingen van kernenergie.
De lidstaten van Euratom zijn tevens lidstaten van de Europese Unie. De organisatie is opgericht op 25 maart 1957 middels het Verdrag tot oprichting van de Europese Gemeenschap voor Atoomenergie. Op dezelfde datum werd ook de Europese Economische Gemeenschap (EEG) opgericht.
De Europese Gemeenschap voor Atoomenergie is een afzonderlijke organisatie, maar voor beslissingen gebruikt het de instituties van de Europese Unie (parlement, Europese Raad, Europese Commissie). Op 1 januari 1958 trad het Euratom-verdrag in werking en werd de Commissie voor Euratom geïnstalleerd in Brussel. In 1967, met de inwerkingtreding van het Fusieverdrag kreeg de Euratom samen met de EEG en de Europese Gemeenschap voor Kolen en Staal één Commissie, één Raad en één begroting. Alle landen die toetreden tot de Europese Unie dienen ook tot het Euratom-verdrag toe te treden.
Het oprichtingsverdrag van de EGA is voor onbepaalde tijd gesloten en nooit gewijzigd. Sinds 2003 gaan stemmen op om het verdrag te herzien. Hierbij wordt erop gewezen dat

</doc>
<doc id="27747" url="https://nl.wikipedia.org/wiki?curid=27747" title="Euratom">
Euratom



</doc>
<doc id="27757" url="https://nl.wikipedia.org/wiki?curid=27757" title="Manhattan (New York)">
Manhattan (New York)

Manhattan is een van de vijf boroughs van de Amerikaanse stad New York en vormt het centrum van deze stad. De borough ligt op het gelijknamige eiland en heeft een oppervlakte van 87,5 km². Hiermee is Manhattan de kleinste borough van New York. Als New York County is het een van de 62 county's in de staat New York. Het eiland is een belangrijk economisch en cultureel centrum van de Verenigde Staten. Manhattan staat bekend om zijn wolkenkrabbers, de brede "avenues", de vele, gele taxi's en het financiële centrum Wall Street. In de periode 1624 tot 1667 was het eiland in Nederlands bezit (van de West-Indische Compagnie) en vormde het de kern van de kolonie Nieuw-Nederland.
Manhattan heeft een inwoneraantal van 1.726.765, met een bevolkingsdichtheid van 29.021 inwoners per km². Manhattan is hiermee de derde borough van New York, na Queens en Brooklyn. De county ligt grotendeels op het gelijknamige eiland. Slechts één wijk, Marble Hill ligt op het vasteland. Daarnaast zijn er nog enkele kleine eilanden die bij de county horen, zoals Roosevelt Island en Ellis Island. Het eiland ligt met 21 bruggen, 15 tunnels en 8 ferry's in verbinding met de overige boroughs en de naastgelegen staat New Jersey. De bekendste hiervan zijn de Brooklyn Bridge, Manhattan Bridge, Holland Tunnel en de Staten Island Ferry.
Kenmerken.
Het eiland Manhattan is 21,5 km lang en 3,7 km breed (op zijn breedste punt). Het is door bruggen en tunnels verbonden met New Jersey in het westen, de Bronx in het noordoosten, Brooklyn en Queens (de stadsdelen op Long Island) in het oosten en zuiden. De enige directe verbinding met het vijfde stadsdeel van New York, Staten Island, is een veerpont, die vertrekt vanaf The Battery. Midden op het eiland ligt het grote Central Park. Het eiland trekt veel toeristen.
Avenues en Streets.
De straten van Manhattan zijn ingedeeld volgens het rasterpatroon van het Commissioners' Plan van 1811. Het gebied wordt doorsneden door Avenues (noord-zuid) en Streets (oost-west). De Avenues zijn genummerd of geletterd van oost naar west. Tussen de Avenues liggen 155 Streets, genummerd van zuid naar noord. De straten met even nummers zijn eenrichtingsverkeer van west naar oost, de oneven straten van oost naar west. Tussen 1929 en 1989 liep een verhoogde autosnelweg door het westen van het stadsdeel; de West Side Elevated Highway. Om dit Commissioners' Plan uit te voeren moesten destijds huizen en zelfs halve dorpen worden afgebroken omdat ze in de weg lagen. Ook moest het van oorsprong rotsachtige landschap geëffend worden. Slechts enkele rotspartijen zijn nog her en der te vinden. Midden in het stratenpatroon ligt Central Park, een park met een oppervlakte van 341 hectare. Manhattanhenge is een verschijnsel dat twee maal per jaar voorkomt. Ergens tussen 5 december en 8 januari vallen de zonnestralen bij zonsopkomst precies door de oost-west gerichte straten. Bij zonsondergang vindt dit plaats tussen 28 mei en 13 juli.
Uitzondering op het Commissioners' Plan is het zuidelijke deel van het eiland. Dit was al dicht bebouwd voordat het plan werd uitgevoerd. Broadway is een doorgaande weg die schuin door het stratenplan loopt. Een deel van deze straat, "The Great White Way" wordt gezien als het hart van de Amerikaanse theater- en musicalwereld. Op het kruispunt van Broadway, 42th Street en 7th Avenue ligt Times Square, een belangrijke locatie waarop oudejaarsavond wordt gevierd. Wall Street in het zuiden vormt het hart van de financiële wereld.
Wolkenkrabbers.
De dichte bebouwing met wolkenkrabbers heeft aanleiding gegeven tot de term Manhattanisering. De allerhoogste wolkenkrabbers zijn te vinden in het zuiden van het eiland (Financial District) en in het midden (Midtown). De stad was lange tijd een van de voorlopers in het bouwen van deze hoge gebouwen. Veel van deze gebouwen werden reeds begin 20e eeuw gebouwd en veel iconische wolkenkrabbers zijn in de Art decostijl gebouwd, zoals de Flatiron Building, de Chrysler Building, de Empire State Building en de Comcast Building. Ook de Internationale Stijl is goed vertegenwoordigd in o.a. de MetLife Building, het Citigroup Center en het gebouw van de Verenigde Naties.
Van 1890 tot 1973 stond het hoogste gebouw ter wereld op het eiland, met uitzondering van de periode 1894 tot 1908. Sinds 1916 gelden er regels voor nieuwe hoogbouw om nog enigszins zonlicht in de straten toe te laten. Zo moeten de gevels taps aflopen en is de maximale hoogte per gebied vastgelegd. Dit heeft ook geleid tot handel in toegestane hoogten waarbij een projectontwikkelaar hoogtemeters van het ene deel van een huizenblok overkoopt, zodat een ander deel van het blok hoger mag worden.
Stoom.
Sinds 1882 kent het eiland een systeem voor warmtedistributie dat door meerdere centrales van warm water wordt voorzien. Dit zorgde ervoor dat niet elk gebouw voor eigen verwarming hoefde te zorgen, wat destijds nog heel ingrijpend was in hoogbouw, waardoor men hoger kon bouwen. Met name omdat dit systeem al oud is, ontstaan er nog wel eens scheuren in de pijpleidingen waardoor er stoom uit putten of scheuren in het asfalt komt. Ondanks dat dit verschijnsel ook in andere Amerikaanse steden voorkomt, wordt het vooral in films die zich op Manhattan afspelen gebruikt om sfeer te maken. Omdat er af en toe ook grotere gevaarlijke pijpbreuken plaatsvinden staat het voortbestaan van dit systeem ter discussie.
Naam.
Er bestaan diverse verklaringen van de naam Manhattan. Soms wordt beweerd dat Manhattan genoemd is naar de Manna-Hatta-indianen die op het eiland gewoond zouden hebben. Ook wordt gezegd dat Mannahatta in het dialect van de Lenape-indianen "Eiland met de heuvels" of "Eiland met (de) vele heuvels" zou hebben betekend. Volgens een andere overlevering zou Manhattan van het Delaware- en Mohikaans-indiaanse woord "Manna-ha-ta" afstammen, wat zoveel betekent als "Plaats van dronkenschap". In 1609 zou Henry Hudson, als Engels zeevaarder en ontdekkingsreiziger in dienst van de VOC, een aantal indiaanse opperhoofden in zijn scheepshut hebben uitgenodigd en hen dronken hebben gevoerd. Deze twee stammen doopten het gebied hierna "Manahachtanienk", "het eiland waar wij ooit dronken zijn geweest".
Geschiedenis.
Lenape.
De eerste inwoners van Manhattan waren de Lenni-Lenape en de Wappinger-indianen. Op het eiland Manhattan bouwde zij enkele nederzettingen, die met elkaar verbonden waren door middel van looppaden. De indianen hadden meerdere visplekken en plantages op het eiland en bij het Collect Pond, een voormalige waterbron in het huidige Chinatown, hielden ze hun vergaderingen.
Koloniale tijd.
De allereerste Europeaan die bij Manhattan kwam was de Italiaanse ontdekkingsreiziger Giovanni da Verrazzano. Hij voer in 1524 door The Narrows en beschreef het gebied. Hij noemde het gebied Nieuw-Angoulême, ter verering van koning Frans I van Frankrijk, die uit Angoulême kwam. Giovanni da Verrazzano ging niet verder landinwaarts, en op de plek waar hij omkeerde ligt nu de Verrazzano-Narrows Bridge. 
In 1609 kwam Henry Hudson, in opdracht van de Vereenigde Oostindische Compagnie naar New York om het gebied te ontdekken en in kaart te brengen. Hij voer uiteindelijk door tot Albany, op een rivier die naar hem vernoemd werd. In de jaren daarna bracht hij enkele Nederlandse handelsreizigers naar Manhattan, maar er kwamen geen permanente nederzettingen. 
Dit veranderde in 1624, toen een groepje Waalse protestanten een nederzetting op Manhattan bouwden. In datzelfde jaar kocht Peter Minuit Manhattan van de indianen over ter waarde van 60 gulden. Vanaf dat moment heette het gebied Nieuw-Amsterdam. De bouw van Fort Amsterdam in 1625 wordt gezien als het begin van de stad New York. De straatnamen Wall Street ("Muurstraat") en Broadway ("Brede weg") herinneren nog aan deze tijd. Op enkele archeologische locaties na is er echter niets meer zichtbaar van het Nederlandse verleden.
In 1647 werd Peter Stuyvesant aangewezen als laatste gouverneur van Nieuw-Nederland. Tijdens de Tweede Engels-Nederlandse Oorlog in 1664 kwam Nieuw-Amsterdam in handen van de Engelsen, die de stad New York noemde. In 1673 kregen de Nederlanders de stad weer in handen, maar vanaf 1674 was New York definitief Engels gebied.
Tijdens de Amerikaanse Onafhankelijkheidsoorlog was New York een basis van de Engelsen, die er tot het einde van de oorlog verbleven. De kolonisten vestigden zich in New Jersey. De laatste Engelsen werden uit New York verbannen toen George Washington op 25 november 1783 terugkeerde naar de stad. Tussen 1785 en 1790 was New York de hoofdstad van de Verenigde Staten. George Washington werd in 1789 bij de Federal Hall op Wall Street als eerste president ingehuldigd. Ook werden het Hooggerechtshof van de Verenigde Staten en de Verordening van het Noordwesten in de Federal Hall opgericht.
19e eeuw.
In de 19e eeuw groeide New York uit tot een economisch centrum, dit kwam mede door het beleid van Alexander Hamilton, die de Amerikaanse economie explosief liet groeien. Een andere reden dat New York groeide, was door de aanleg van het Eriekanaal, die de haven van New York met het Midden-Westen verbond. In 1810 haalde New York Philadelphia in als grootste stad in de VS, met 94.687 inwoners en 1.686 slaven. In 1811 werd het Commissioners' Plan opgesteld, die Manhattan in gelijke stukken grond verdeelde.
Tijdens de burgeroorlog braken er rellen uit in New York, doordat het bestuur een wet wou opstellen die ervoor zorgde dat als iemand $ 300 betaalde, niet het leger in hoefde te gaan om slaven te bevrijden. De reden was dat de bevrijde slaven dan de banen van de immigranten zouden inpikken. Tijdens de rellen werden er zo'n 119 Afro-Amerikanen door de Ierse maffia vermoord. 
Na de burgeroorlog steeg het aantal immigranten die naar de VS kwamen om een nieuw leven te stichten. Op 28 oktober 1866 schonken de Fransen het Vrijheidsbeeld aan New York. De eerste immigranten die naar de VS kwamen waren vooral Duitsers en Ieren, maar in de jaren daarna kwamen er ook veel overige Europeanen en Joden naar New York. Veel van deze volkeren zijn verder het land in getrokken, maar er waren ook immigranten die zich in New York vestigden. 
In 1883 werd de Brooklyn Bridge geopend. In 1895 werd The Bronx bij Manhattan gevoegd en in 1898 werden Queens en Brooklyn bij New York gevoegd. Hoewel The Bronx en Manhattan samen één county waren, waren het aparte boroughs.
20e eeuw.
In 1904 werd de Metro van New York geopend. De metro zorgde, samen met de nieuwe bruggen, voor een betere verbinding met de overige boroughs. In de jaren 20 kwamen er veel Afro-Amerikanen uit de zuidelijke staten naar New York en vestigde zich in Harlem.
Op 25 maart 1911 vond er Brand in de Triangle Shirtwaist Factory plaats, waarbij 143 om het leven kwamen. De brand zorgde voor de oprichting van de NYFD. In 1914 werden Manhattan en The Bronx van elkaar gescheiden en kregen elk een eigen county. 
Na de Eerste Wereldoorlog werd Fiorello La Guardia burgemeester van New York en zorgde hij voor verbeteringen in de stad. Onder zijn toezicht werden er vakbonden opgericht en kwamen er hervormingen en verbeteringen in zowel het bestuur als de infrastructuur. Ondanks de Crisis van de jaren 1930, werden er in Manhattan veel wolkenkrabbers voltooid, waaronder het Empire State Building en het Chrysler Building.
Na de Tweede Wereldoorlog kreeg de stad een economische groei en werden er veel sociale huurwoningen in Manhattan gebouwd. Het grootste complex is het Stuyvesant Town-Peter Cooper Village, dat uit 110 appartementencomplexen bestaat. In de jaren 50 vestigde de Verenigde Naties in het oosten van Manhattan.
In 1969 vonden er in Greenwich Village de Stonewall-rellen plaats. De rellen waren het gevolg van een politie-inval bij de Stonewall Inn. De Stonewall-rellen worden gezien als een belangrijke gebeurtenis in de geschiedenis voor homorechten.
Toen in de jaren 70 veel bedrijven uit New York vertrokken, resulteerde dit in een explosieve groei in werkloosheid en criminaliteit. Wijken als South Bronx, Lower East Side, Bedford-Stuyvesant en Harlem werden beschreven als oorlogsgebieden en veel gebouwen stonden er verpauperd en verlaten bij, doordat de eigenaren het onderhoud door gebrek aan huurinkomsten simpelweg niet meer konden betalen. Halverwege de jaren 70 was New York bijna failliet, maar werd het toch gered door de overheid.
In de jaren 80 krabbelde de stad toch weer overeind, toen er nieuwe bouwprojecten kwamen en Wall Street zijn financiële status terugkreeg. Dit kwam mede door de voltooiing van het World Trade Center in het Financial District. Wel kreeg Manhattan in de jaren 80 te maken met de Crack epidemie. 
In de jaren 90 daalde de criminaliteit weer door nieuwe politiestrategieën en verbeterde omgevingen. Ook zag Manhattan een grote stoom immigranten uit Azië en Latijns-Amerika komen. Ook gingen er steeds meer techbedrijven zich vestigen in Lower Manhattan. 
21e eeuw.
De grootste gebeurtenis van de 21e eeuw in Manhattan waren de Aanslagen op 11 september 2001. Twee gekaapte vliegtuigen vlogen de Twin Towers in, met vele slachtoffers als gevolg. De overige gebouwen van het WTC werden ook verwoest tijdens de aanslagen. Ook na de aanslagen overleden er veel inwoners van de wijk en reddingswerkers als gevolg van de gebeurtenissen.
Na de aanslagen werd het getroffen gebied herbouwd en op 11 september 2011 werd het National September 11 Memorial &amp; Museum geopend op de locatie van de oude Twin Towers. Drie jaar later werd het One World Trade Center opgeleverd. 
In 2012 werd Manhattan zwaar getroffen door orkaan Sandy. Vrijwel geheel Lower Manhattan overstroomde en alle inwoners ten zuiden van 39th Street zaten dagenlang zonder stroom.
Wijken en inspraak.
Manhattan is opgedeeld in 12 districten met een eigen Community Board. In elke "Community Board" (deelraad) op Manhattan hebben 50 onbezoldigde leden zitting. Ze hebben geen bestuurlijke bevoegdheden maar kunnen verzoeken indienen aan het bestuur van de stad New York. Er is geen garantie dat deze verzoeken worden ingewilligd, maar in de praktijk worden aangebrachte problemen in redelijkheid opgelost.
Elk district bestaat uit kleinere gebieden, de "neighborhoods" of wijken. Sommige wijken, bijvoorbeeld Murray Hill, vallen deels onder verschillende districten. De wijken hebben geen bestuur en hun grenzen zijn niet vastgelegd. Kaarten van de wijkindeling geven slechts bij benadering de exacte grenzen van de wijken weer en stroken soms niet met de persoonlijke beleving van de wijkbewoners.
Wijken.
De verschillende wijken van Manhattan zijn slechts officieus bepaald en de grenzen zijn niet officieel vastgelegd. Het eiland wordt ingedeeld in grotere en kleinere overlappende wijken. In de meest grove indeling wordt Manhattan ingedeeld in vier gebieden: Lower Manhattan (in het zuiden), Midtown Manhattan (het midden), Upper Manhattan (in het noorden) en de West Side.(langs de HudsonRivier) 
Bruggen en tunnels van en naar Manhattan.
Hieronder een overzicht van alle bruggen en tunnels die Manhattan met het vasteland, de omliggende borough's en New jersey, verbinden. De overspanningen over het Harlem River Ship Canal en de Harlem, naar Marble Hill en Randalls and Wards Islands, zijn ook in dit overzicht opgenomen. Het overzicht begint in het uiterste noordwesten van Manhattan en gaat vervolgens met de klok mee. Noot: de spoor- en metrotunnels ontbreken nog.

</doc>
<doc id="27759" url="https://nl.wikipedia.org/wiki?curid=27759" title="Binnen-Hebriden">
Binnen-Hebriden

De Binnen-Hebriden, Schots-Gaelisch: "Na h-Eileanan a-staigh", Engels: "Inner Hebrides", zijn een groep eilanden voor de westkust van Schotland, die samen met de Buiten-Hebriden de Hebriden vormen. Zij liggen van dicht bij de kust met Schotland tot 60 km de Atlantische Oceaan in en ten zuidoosten van de Buiten-Hebriden. De bevolking op de Binnen-Hebriden, vooral op Skye, is naar Britse begrippen zeer religieus. Een groot deel van de bevolking is lid van de Free Church of Scotland, de Associated Presbyterian Churches, de Free Church of Scotland (Continuing) en de Free Presbyterian Church of Scotland.
Hieronder volgt een lijst van eilanden, die bij de Binnen-Hebriden horen. De Binnen-Hebriden worden in twee groepen onderverdeeld. 
De Binnen-Hebriden - Noordelijke eilanden, die bestuurlijk tot het raadsgebied Highland behoren :
De Kleine eilanden
De Binnen-Hebriden - Zuidelijke eilanden, die bestuurlijk tot het raadsgebied Argyll and Bute behoren :

</doc>
<doc id="27761" url="https://nl.wikipedia.org/wiki?curid=27761" title="Buiten-Hebriden">
Buiten-Hebriden

De Buiten-Hebriden (Schots-Gaelisch: "Na h-Eileanan Siar", Engels: "Outer Hebrides") zijn een groep eilanden voor de westkust van Schotland, die deel uitmaken van de Hebriden. Zij worden van de Binnen-Hebriden en Schotland gescheiden door de Minch, de Little Minch en de Hebridenzee.
Bestuurlijk.
Op bestuurlijk gebied zijn de Buiten-Hebriden een raadsgebied (council area) onder de officiële Schots-Gaelische naam Na h-Eileanan Siar (Engels: "Western Isles", Nederlands: "Westelijke Eilanden"). De officiële naam Na h-Eileanan Siar is in gebruik sinds 1997 en wordt ook zo in officiële Engelstalige teksten gebruikt.
Eilanden.
De hoofdeilanden zijn hieronder van noord naar zuid vermeld, in hun plaatselijke naam; tussen haakjes staat de Engelse benaming vermeld.
Ten westen hiervan liggen een paar kleine onbewoonde eilanden, de Monach Islands, Flannan Isles en, het verste naar het noordwesten, Rockall.
Men kan stellen dat de Buiten-Hebriden uit twee hoofdgebieden bestaan, namelijk het eiland "Lewis en Harris" en de zuidelijker gelegen "Uist-eilanden". Door de aanleg van verschillende dammen (causeways) zijn de eilanden North Uist, South Uist, Eriskay, Benbecula, Grimsay, Baleshare, en Berneray een geheel geworden.
De eilandengroep heeft een oppervlakte van 3.059 km² (ongeveer de grootte van de Vlaamse provincie West-Vlaanderen of de Nederlandse provincie Overijssel) waarop circa 26.800 eilanders wonen. Het hoofdeiland alleen, Lewis en Harris, heeft een oppervlakte van 2.178 km² en is daarmee het derde grootste eiland van de Brits-Ierse Eilanden, enkel voorafgegaan door Groot-Brittannië en Ierland.
Cultuur en economie.
Op de eilanden wordt voornamelijk Schots-Gaelisch gesproken (volgens de telling van 2001 beheerste 71,6% van de bevolking deze taal). Er wordt ook naar de Buiten-Hebriden verwezen met de term Westelijke Eilanden. De algemene naam voor de Buiten-Hebriden is "Na h-Eileanan an Iar" (alsook wel "Na h-Eileanan Siar"); wanneer men het bestuurlijke raadsgebied (council area) of de raad zelf bedoelt, spreekt men voluit van respectievelijk "Na h-Eileanan Siar" en "Comhairle nan Eilean Siar", of kortweg "Eilean Siar" (Westelijke Eilanden). Bij het kiesdistrict spreekt men van zowel van "Eilean Siar" als "Na h-Eileanan an Iar"; die laatste naam is de officiële naam voor het Brits parlement en de andere wordt meestal gebruikt in het Schots parlement.
De bevolking leeft er vooral van de landbouw en de visvangst en de commerciële viskwekerijen voor krabben, mosselen, zalm en forel. Toerisme vormt een bijkomende maar bescheiden industrie.
De Buiten-Hebriden staan bekend om hun strenge zondagsrust; veel mensen op de Buiten-Hebriden zijn traditioneel gelovig en hangen, vooral op de noordelijke eilanden, de Free Church of Scotland aan. Andere kerkgenootschappen met veel aanhangers zijn de Associated Presbyterian Churches, de Free Church of Scotland (Continuing) en de Free Presbyterian Church of Scotland. In het zuiden is het katholicisme sterker vertegenwoordigd, waardoor met de zondagsrust wat flexibeler omgesprongen werd. Geregeld ontstond er daardoor controverse omtrent de vraag of men op zondag veerdiensten moest inlassen: op de zuidelijke eilanden was er namelijk een beperkte zondagsdienst, echter niet in het noorden. Op zondag 9 april 2006, ten slotte, voer er voor het eerst een veerboot naar Na Hearadh, op de noordarchipel; dit veer legde in An t-Ob aan. De bewoners van Na Hearadh hadden hiertegen een petitie ingediend, maar, hoofdzakelijk op vraag van de bevolking van Uibhist a Tuath, besliste de rederij Caledonian MacBrayne uiteindelijk de dienst te voorzien. In 2009 voer ook voor de eerste keer een veerboot op zondag naar Stornoway onder groot protest van de lokale bevolking.
Wel zijn vrijwel alle handelszaken gesloten op zondag (met enkele uitzonderingen in Stornoway).
Er zijn drie plaatselijke kranten, de "Stornoway Gazette" (voornamelijk in het Engels), "Fios" (gemengd) en "Am Paipeir" (voornamelijk in het Gaelisch). Ook de "West Highland Free Press" bericht gedeeltelijk over de eilanden. Daarnaast heeft de archipel enkele radiostations en een afdeling van "BBC Alba".
Geschiedenis.
Over de oorspronkelijke bewoners van de Buiten-Hebriden is vrijwel niets bekend: er zijn sporen van bewoning teruggevonden die tot 9000 jaar oud zijn. De Calanais Standing Stones op het eiland Leòdhas dateren uit de vroege bronstijd en zijn ouder dan Stonehenge. Deze bewoners lieten ook huizen na die in de rotsachtige ondergrond waren uitgehouwen en waarvan er vele nog in goede staat zijn. Uit de IJzertijd zijn er meerdere brochs bewaard gebleven; de bekendste hiervan is Dun Carloway. Deze broch is nog ruim negen meter hoog.
In de 9de eeuw kwamen Noren de eilanden koloniseren. Maar de Buiten-Hebriden kwamen pas onder Noorse controle in 1098 toen Edgar van Schotland de eilanden aan Magnus III van Noorwegen gaf. Het gebied bleef onder het bestuur van Noorwegen tot 1156 toen de Buiten-Hebriden samen werden gevoegd met het Koninkrijk van Man en de Eilanden, hoewel het koninkrijk officieus nog steeds onder het bestuur van de Noorse koning was. Op Uibhist a Tuath, nabij het gehucht Greneatobht, is het graf ontdekt van wat vermoedelijk een hooggeplaatste vikingvrouw was. Als gevolg van het verdrag van Perth (1266) werden de Buiten-Hebriden ingelijfd door het Koninkrijk Schotland.
Gedurende de Middeleeuwen stond elk eiland onder het gezag van één of meerdere clans, die relatief vredig naast elkaar leefden. De bevolking huisde nog tot de vroege twintigste eeuw in zogenaamde "blackhouses": rechthoekige stenen huizen met een dak van veenplaggen, waarin een gat zat om de rook van het turfvuur naar buiten te laten. Deze huizen waren naar hedendaagse normen donker en vochtig. Een belangrijke nijverheid was het weven van tweed: vooral het Harris-tweed is nog steeds een prestigieuze naam (men noemt tweed op de eilanden "an Clò Mòr": de grote stof).
Met de ontruiming van de Hooglanden in de vroegmoderne tijd werden de eilanden sterk ontvolkt; de industriële revolutie bereikte de Buiten-Hebriden relatief laat, doordat de regio sterk geïsoleerd is. Vanaf de 19de eeuw bereikte de moderne nijverheid het gebied, met de komst van regelmatige bootverbindingen.
In de jaren tachtig richtte de Britse regering het Scottish Office op. Dit orgaan moest de economie stimuleren in de afgelegen gebieden door zo veel mogelijk diensten te privatiseren. Het openbaar vervoer is daardoor in handen gekomen van talloze kleine zelfstandigen, die allen hun eigen dienstregeling hebben. Ondanks verstedelijking in Leòdhas draait een groot deel van de economie van de archipel nog steeds op schapenteelt en visvangst.
Tegenwoordig vormt de archipel een afzonderlijk district; lokale bevoegdheden staan onder toezicht van Comhairle nan Eilean Siar. De huidige volksvertegenwoordiger voor de Buiten-Hebriden in het Schotse parlement is Aonghas MacNèill van de SNP. Openbaar vervoer is een bevoegdheid van Comhairle na Gaidhealtachd, een instantie die ook de Schotse Hooglanden voor haar rekening neemt. Om het behoud van de Gaelische taal, die sterk bedreigd wordt, bekommert zich sinds 1986 Comunn na Gàidhlig; Gaelische initiatieven worden sinds 2003 voor heel Schotland gecoördineerd door Bòrd Gàidhlig na h-Alba.
Bereikbaarheid.
Luchtvaart.
In Stornoway, de hoofdstad, is een luchthaven waar vliegtuigen landen vanuit Glasgow en Inverness. Voorts is er een landingsplaats op het "Traigh Mhòr"-strand van Barraigh, en een kleine luchthaven nabij Baile Mhanaich ("Balivanich") op Beinn na Faoghla.

</doc>
<doc id="27762" url="https://nl.wikipedia.org/wiki?curid=27762" title="Hebriden">
Hebriden

De Hebriden (Engels: "Hebrides", Schots-Gaelisch: "Na h-Innse Gall") vormen een archipel, een uitgestrekte groep eilanden in de Atlantische Oceaan voor de westkust van Schotland. De groep bestaat uit ongeveer 500 eilanden waarvan er ongeveer 100 worden bewoond. De grootste eilanden zijn Lewis, "Leòdhas", en Skye, "Sgitheanach". Steòrnabhagh op Lewis is de grootste stad op de Hebriden.
De eilandengroep maakte tot 1266 deel uit van het koninkrijk Noorwegen, maar werd na de Schots-Noorse Oorlog aan Schotland overgedragen. Dat was in het Verdrag van Perth bepaald. De Hebriden vormen het centrum van het Schots-Gaelische taalgebied.
36 van de eilanden van de Binnen-Hebriden en 15 van de meer dan 100 Buiten-Hebriden zijn bewoond. Er horen nog 43 eilanden van meer dan 30 hectare bij de Binnen-Hebriden, die niet worden bewoond.
Aardrijkskunde.
De Hebriden worden onderverdeeld in twee groepen:
'Westelijke eilanden' wordt vaak gebruikt als aanduiding voor de Hebriden, maar verwijst eigenlijk alleen naar de Buiten-Hebriden.
De zee tussen Schotland en Lewis is de Minch en de zee op het smalste deel tussen de Binnen- van de Buiten-Hebriden is de Kleine Minch. Daar nog ten zuiden van tussen Schotland en de Buiten-Hebriden ligt de Hebridenzee.
De meest afgelegen eilanden en groepen die ook nog tot de Hebriden behoren, zijn North Rona en Sula Sgeir ten noorden van Lewis, de Flannan Isles ten westen van Lewis en St Kilda, ten westen van North Uist. Ruim 300 km ten westen van St Kilda ligt Rockall, maar dat eiland dat niet meer dan een rots is, wordt niet tot de Hebriden gerekend.

</doc>
<doc id="27765" url="https://nl.wikipedia.org/wiki?curid=27765" title="Westelijke Eilanden (Schotland)">
Westelijke Eilanden (Schotland)



</doc>
<doc id="27766" url="https://nl.wikipedia.org/wiki?curid=27766" title="Novem">
Novem



</doc>
<doc id="27767" url="https://nl.wikipedia.org/wiki?curid=27767" title="Anni-Frid Lyngstad">
Anni-Frid Lyngstad

Anni-Frid (Frida) Synni Lyngstad, Prinses Reuss, Gravin van Plauen (Ballangen, 15 november 1945) is een Zweedse zangeres (van geboorte Noors). Ze werd vooral bekend als zangeres van de Zweedse popgroep ABBA.
Levensloop.
Afkomst.
Lyngstad werd geboren op 15 november 1945 in Bjorkasen, een klein dorpje in het Noorse Ballangen, uit een relatie van de Noorse Synni Lyngstad en de (getrouwde) Duitse soldaat Alfred Haase (1919-2009) in het kader van het Lebensborn-programma. Haar vader was tijdens de Tweede Wereldoorlog als sergeant van de Wehrmacht gelegerd in het door de nazi-Duitsland bezette Noorwegen en werd aan het einde van de oorlog teruggeroepen naar Duitsland. Onderweg zonk het schip waarmee hij naar Duitsland terug voer, waarna hij als vermist werd opgegeven. Pas in 1977 kwam Lyngstad erachter dat haar vader de ramp had overleefd.
Om te ontkomen aan het naoorlogse, door de Noorse regering georganiseerde repressiebeleid van systematische mishandeling, opsluiting en verstoting van de collaborerende, "mentaal subnormaal" geachte jonge moeders en hun Duitse oorlogskinderen (ook wel "Tyskerbarn" of "Krigsbarn" genoemd), vluchtte de grootmoeder van Anni-Frid, Arntine Lyngstad, in 1947 samen met haar 18 maanden oude kleindochter naar het Zweedse Harjedalen. Anni-Frids moeder volgde later, maar overleed in september 1947, nog voor haar dochtertje twee jaar werd, aan nierfalen. Anni-Frid en haar oma bleven hierna in Zweden wonen, eerst in Malmköping en vanaf 1949 in Torshälla, een plaatsje net buiten de stad Eskilstuna. Anni-Frid werd alleen opgevoed door haar oma, maar ze had vooral tijdens de vakanties nog goede contacten met haar familie in Noorwegen.
Zangcarrière voor ABBA.
Op 11-jarige leeftijd maakte Lyngstad haar debuut als zangeres tijdens een voorstelling ten bate van het Rode Kruis. Op deze liefdadigheidsfeestjes imiteerde ze vooral haar toenmalige idool Ingeborg Nyberg. Van haar 13e tot haar 23ste trad ze op met het "Ewald Eks kvintett dance Orchestra", waarmee ze nagenoeg elk weekend tot in de late uurtjes evergreens en schlagers zong. Vanaf 1961 zong ze met "Bengt Sandlund's big band" ook covers van jazz-artiesten als Glenn Miller, Duke Ellington en Count Basie. Ondertussen bleef ze ook zanglessen volgen waarbij ze zich liet inspireren door haar grote voorbeelden Peggy Lee en Ella Fitzgerald. In 1961 ontmoette Lyngstad haar eerste man Ragnar Fredriksson, van wie ze later zou scheiden. Samen kregen ze twee kinderen, Hans (1963) en Lise-Lotte (1967-1998), die na de echtscheiding onder het hoederecht van hun vader vielen. In 1964 richtte ze samen met het "Gunnar Sandevårn's Trio" (waarin ook haar echtgenoot speelde) haar eigen groep op, de "Anni-Frid Four".
Op 3 september 1967 won Lyngstad 'New Faces', een groots opgezette nationale talentenjacht in Stockholm, die door platenmaatschappij EMI werd georganiseerd ter gelegenheid van "Dagen H". Met haar winnende lied "En ledig dag" (Een vrije dag) kreeg ze de kans om op te treden in 'Hylands hörna', de grootste Zweedse tv-show van toen. Omdat de Zweden die avond ten gevolge van een wisseling van de rijrichting hun auto thuis lieten en massaal voor de buis zaten werd Frida in één klap een nationale bekendheid. Kort daarna tekende ze een contract bij EMI Records die haar eerste single "En ledig dag / Peter, kom tillbaka" (Een vrije dag / Peter, kom terug) uitbracht. 
Tot het begin van de jaren zeventig was Lyngstad vooral bekend om haar liveoptredens voor radio en televisie en minder om haar singles. Samen met de Zweedse zanger Lasse Lönndahl en Charlie Norman (zanger/pianist) reisde zij rond in Zweden tijdens de zomers van 1968, '69 en '70. In 1969 nam ze deel aan het Melodifestivalen, de Zweedse voorronde van het Eurovisiesongfestival, waar ze op de vierde plaats eindigde. In 1969 ontmoette ze Benny Andersson die kort daarna haar producer werd bij EMI.
In 1971 scoorde Lyngstad met de single "Min Egen Stad" (Mijn eigen stad), geschreven door Andersson, die inmiddels haar verloofde was geworden, haar eerste nummer 1-hit in de Svensktoppen, de Zweedse hitparade. In datzelfde jaar verscheen ook haar eerste elpee, "Frida", die meteen de hoogste plaats in de albumparade bereikte. In 1972 stapte ze samen met Andersson over naar Polar Music. Daar had ze met de single "Man vill ju leva lite dessemellan" ("Men wil af en toe een beetje leven") een tweede nummer 1-hit.
ABBA.
De samenwerking tussen Benny, Frida, Agnetha en Björn kwam tot stand in 1970. Samen maakten zij deel uit van de gelegenheidsgroep 'Festfolket' – wat zowel 'feestvierders' als 'verloofden' betekent – in een variétéshow op televisie. De show had niet veel succes en de plannen voor een band werden opzij gelegd.
Tussen 1972 en 1982 betekende ABBA het hoogtepunt in Lyngstads muzikale carrière. Het leek ABBA-manager Stig Anderson evenwel een goed plan als Lyngstad tussendoor een Zweedstalige solo-lp zou maken. Het album, dat in 1975 verscheen, heette simpelweg "Frida ensam" (Frida alleen) en was door Andersson geproduceerd. Het kwam op de eerste plaats van de hitlijst in Zweden en bevatte enkele covers van Engelse hits (o.a. van David Bowie). Het nummer "Fernando" dat Benny en Björn samen voor Lyngstads album schreven, zou later door ABBA in het Engels worden opgenomen en een enorme wereldhit worden. Van "Frida Ensam" werden meer dan 100.000 exemplaren in Zweden verkocht.
ABBA won op 6 april 1974 in Brighton het Eurovisiesongfestival met het nummer "Waterloo". De band overleefde het eendagsvlieg-stempel dat veel winnaars met zich meedragen, en ging door met televisieoptredens, concerten en opnames in onder meer Europa, de Verenigde Staten en Japan. Met de release van de hitsingle "SOS" (1975) werd het voor iedereen duidelijk dat ABBA een popgroep van betekenis was geworden. 
Het ABBA-tijdperk bracht haar vader Alfred Haase terug in het leven van Lyngstad. Dankzij een artikel dat door het Duitse pop-blad "Bravo" was gepubliceerd met alle gegevens van de verschillende leden van ABBA, werd de nieuwsgierigheid van Andrea Buchinger gewekt. Haar oom heette ook Alfred Haase, en toen zij navraag deed bij hem, bleek hij de nietsvermoedende vader van Lyngstad te zijn. Het duurde echter enige tijd voordat Lyngstad hem wilde ontmoeten; er waren redelijk wat reacties geweest op de biografische verhalen in de pers en de meeste sneden geen hout.
Na negen jaren verloofd te zijn geweest met Benny Andersson trouwde het stel op 6 oktober 1978. Het huwelijk duurde nog geen drie jaar en de scheiding volgde in februari 1981.
Na ABBA.
Solocarrière.
Toen ABBA eind 1982 in een creatieve crisis verkeerde, besloot Lyngstad een solocarrière te beginnen met het door Phil Collins geproduceerde album "Something's Going On" waarvan de single "I Know There's Something Going On" de grootste hit werd. Onder andere in Amerika bereikte de single de 13de plaats van de single Top 100, en in Frankrijk stond de single zelfs op nummer 1. Van het album werden wereldwijd bijna 1 miljoen exemplaren verkocht. "Something's going on" werd een nummer 1-hit in Zweden, België en Noorwegen en kwam in de Top 10 van Australië en verschillende Europese landen. Het vervolgalbum "Shine" van 1984, geproduceerd door Steve Lillywhite, werd geen succes. Ook de singles van dit album, zoals "Slowly", het laatste nummer waarbij het duo Andersson-Ulvaeus samenwerkte met een van de Abba-zangeressen, maakten weinig of geen indruk op de charts. Het album haalde alleen de Top 10 van Zweden, Noorwegen en België. Na het uitbrengen van "Shine" stopte Frida met haar internationale carrière. Sindsdien heeft ze nooit meer een Engelstalig album opgenomen. In 1987 was ze wel nog even te horen als gastzangeres op het album van de Zweedse groep Ratata met de ballade "Så länge vi har varann" (Zolang we elkaar hebben).
In het begin van de jaren 90 was Lyngstad, inmiddels grootmoeder, betrokken bij ecologie-projecten en het (leef)milieu. Ze werd het gezicht van de Zweedse milieuorganisatie "Det Naturliga Steget - Artister för miljö" (De Natuurlijke Stap - Artiesten voor het milieu). Lyngstad was voorzitster van deze vereniging van 1992 tot 1995. Samen met Julian Lennon nam ze in 1992 het maatschappijkritische lied "Saltwater" op dat ze live vertolkte in Stockholm. Daarnaast organiseerde en financierde ze nog 'groene' zomerkampen voor kinderen uit arme gezinnen.
Door haar inzet voor het natuurbehoud kreeg Lyngstad weer zin om een cd op te nemen. Het resultaat was te horen in 1996 met het intieme, milieubewuste album "Djupa andetag" (Diep ademhalen), geschreven en geproduceerd door Anders Glenmark. Het album, dat geheel in het Zweeds werd gezongen, werd alleen uitgebracht in Scandinavië. Frida nodigde Agnetha uit om samen "Alla mina bästa år" als duet op te nemen, maar Agnetha weigerde uit vrees de geruchten over een ABBA-reünie opnieuw te doen oprakelen. Agnetha's plaats werd ingenomen door Roxette-zangeres Marie Fredriksson. In Zweden werd het een succes, het kwam op nummer één in de Zweedse hitlijsten en verkocht ongeveer 90.000 exemplaren. Van de drie uitgebrachte singles, waaronder het kwetsbare "Även en blomma" (Zelfs een bloem), wist echter niet één de top 10 in Zweden te halen. Dit ondanks een behoorlijke promotiecampagne met televisie-optredens in onder andere Zweden, Finland en Noorwegen.
Complete cd's opnemen deed Lyngstad na 1996 niet meer. Slechts enkele malen zong ze een duet of werkte ze samen met artiesten, met wie zij een bijzondere band heeft. Zo nam ze het klassieke nummer "La Barcarolle" op, een duet dat ze samen met de Italiaanse operazangeres Filippa Giordano zingt. Het nummer werd op de cd "Il rosso amore (deluxe)" van Giordano alleen in Japan (2002) uitgebracht. Verder nam ze in 2003 voor het goede doel het reli-pop-duet 'Lieber Gott' op, samen met de internationaal onbekende Dan Daniell, een oude vriend die net als zij in Zermatt woont. In 2004 nam ze nog het speciaal voor haar geschreven liedje "The sun will shine again" op, van vriend en voormalig Deep Purple-lid Jon Lord. Een aantal televisie-optredens, enkel in Duitsland, en een liveoptreden tijdens een concert van Lord volgden. De reacties op het nummer waren vrij lauw waarna de platenfirma besloot de song niet op single uit te brengen. Het trage liedje was vervolgens alleen verkrijgbaar op de cd en de dvd "Beyond the notes" (2004) van Lord.
Naar aanleiding van Lyngstads 60ste verjaardag bracht platenmaatschappij Universal op 15 november 2005 de "Frida Box Set" uit met haar solo-albums van Polar en de eerder verschenen dvd 'Frida - The DVD'. De dvd bevat een 3½ uur durende, door haar zelf becommentarieerde documentaire met een overzicht van haar hele zangcarrière vanaf haar televisiedebuut in 1967 tot haar tv-optredens in 2004 in Duitsland. De box sluit af met een uitgebreid interview met Frida, afgenomen in de zomer van 2005 in de Zwitserse Alpen.
In 2010 dook Lynstad voor de gelegenheid nog even de studio in om Cat Stevens' hit "Morning Has Broken" te zingen. Ze deed dit als gastzangeres voor het album "Reconnections" van de Zweedse muzikant Georg Wadenius. Het album bereikte de zeventiende plaats in de Zweedse hitlijst. In april van dat jaar hielp ze in haar thuisstad het muziekfestival 'Zermatt Unplugged' mee organiseren.
In 2013, bij de opening van het ABBA Museum in Stockholm, gaf Frida te kennen niet meer te willen zingen. Dertig jaar na haar laatste internationale solo-album zag ze zichzelf niet meer als een actieve zangeres.
Begin 2015 verscheen de single "1865" van Dan Daniel, waarop ook Frida te horen is. 
In oktober 2015 werd ter gelegenheid van haar zeventigste verjaardag een speciale editie van het album "Something's Going On" uitgebracht. Dit album uit 1982 waar Frida veel succes mee had, verscheen nu in twee versies: een normale versie, aangevuld met dvd, en een gelimiteerde versie (2000 exemplaren) van cd, dvd, vinylsingle van "I know there's something going on" en een door Frida gesigneerde foto.
Privéleven.
Anni-Frid Lynstad is driemaal in het huwelijk getreden. In 1963 trouwde ze met de muzikant Ragnar Fredriksson, met wie ze twee kinderen kreeg: een zoon en een dochter. Na zes jaar gingen ze uit elkaar en in 1970 waren ze officieel gescheiden. In 1971 ging ze samenwonen met haar verloofde Benny Andersson die ze twee jaar eerder had leren kennen. Het koppel trouwde pas in 1978 maar het huwelijk hield niet lang stand. In november 1981 gingen ze officieel uit elkaar.
In 1982 verliet Lyngstad Zweden om zich afwisselend in Londen en Parijs te vestigen. Na vier jaar verhuisde Frida opnieuw, ditmaal naar Zwitserland. Daar nam ze haar intrek in het familiekasteel van haar geliefde, de Duitse prins Heinrich Ruzzo Reuss von Plauen, gelegen in Fribourg. De prins, die tevens architect is, was een goede vriend van de Zweedse koning Carl Gustaf en koningin Silvia. Het koppel trouwde in 1992. Door dit huwelijk kreeg Lyngstad, intussen ook oma geworden van een kleinzoon, officieel de titel van prinses en werd ze meteen ook stiefmoeder van de tweelingdochters Henriëtte en Pauline uit Reuss' eerste huwelijk. Lyngstad raakte inmiddels ook bevriend met het Zweedse koningspaar, en vooral met koningin Silvia ontstond een goede band. Beiden waren betrokken bij het organiseren van diverse projecten voor het goede doel. Lyngstad trad in 1993 samen met "The Real Group" eenmalig op tijdens een feestvoorstelling ter ere van de 50e verjaardag van koningin Silvia. Daar zong ze naar een idee van haar zelf een a-capellaversie van ABBA's "Dancing Queen".
De jaren die volgden stonden in het teken van persoonlijke tragedies. Lyngstads man overleed in november 1999 op 49-jarige leeftijd aan lymfeklierkanker; twee jaar nadat Lise-Lotte, haar dochter met Ragnar Fredriksson, bij een auto-ongeluk in de Verenigde Staten om het leven was gekomen. Om dit rouwproces door te komen zocht ze een tijdlang haar toevlucht in de Chinese Qigong-filosofie. Sinds 2008 verblijft ze in het Zwitserse Zermatt waar ze samenwoont met haar Britse vriend Henry Smith, Vijfde Burggraaf van Hambleden. Overwinteren doet ze in haar residentie in het Spaanse Mallorca.
In 2010 spande Lyngstad een rechtszaak aan tegen de Britse Shaolin-monnik Marcus Bongart wegens vermeende oplichting. Lyngstad investeerde eerder meer dan vijf miljoen euro in de bouw van de Yangtorp-tempel, een gigantisch boeddhistisch tempelcomplex in Hörby, in het Zuid-Zweedse Skåne. Terwijl Lyngstad beweerde dat het om een lening ging en haar geld terug eiste, argumenteerde Bongart dat het een schenking was van zijn toenmalige 'leerlinge'. In 2011 stelde de rechter haar in het ongelijk en verwierp de eis.

</doc>
<doc id="27768" url="https://nl.wikipedia.org/wiki?curid=27768" title="Perestrojka">
Perestrojka

Perestrojka (Russisch: перестройка; "herstructurering", letterlijk "verbouwing"; uitspraak: pʲɪrʲɪˈstrojkə) is de term voor de hervormingspolitiek van Michail Gorbatsjov, die plaatsvond tijdens het twaalfde vijfjarenplan (1985-1990) van de Sovjet-Unie. Gorbatsjov hoopte in 1985 de vastlopende Sovjet-Unie weer op gang te kunnen krijgen door "glasnost" (openheid) en "perestrojka" (staatkundige en economische hervormingen).
Het werd door Gorbatsjov beschreven in zijn boek "Perestrojka: een nieuwe visie voor mijn land en de wereld" (oorspronkelijke titel: "Перестройка и новое мышление / perestrojke i novoi mysjlenii - "Over de herstructurering en het nieuwe denken"") uit 1987. Het perestrojka-concept koppelde Gorbatsjov aan het concept glasnost. De glasnost en perestrojka konden het ineenstorten van het communisme in de Sovjet-Unie echter niet voorkomen.
"Perestrojka" was een politiek die gebaseerd was op verdere ontwapening en de veranderingen die dit meebracht voor de Oost-Europese communistische wereld, waarbij de belangen van het Sovjetvolk als leidraad dienden. Als secundaire redenen golden de "herontdekking" van het socialisme, de ideeën van Lenin en de Oktoberrevolutie van 1917.
Met Gorbatsjov als secretaris-generaal van de Communistische Partij zocht de Sovjet-Unie toenadering tot de westerse wereld, waarbij zij voor Europa een sleutelrol zag weggelegd, mits deze tot een duidelijke Pan-Europese politiek zou komen.

</doc>
<doc id="27770" url="https://nl.wikipedia.org/wiki?curid=27770" title="Frank Hovde">
Frank Hovde

Frank Hovde (Folling, 29 juni 1959) is een Noors schaker, die leerde schaken toen hij ongeveer vijftien jaar oud was en in 1975 begon met schaken per brief. 
In 1989 won Hovde het Europees kampioenschap correspondentieschaak en hij werd in 1990 internationaal meester. In 1994 werd hij grootmeester correspondentieschaken. In de tachtiger jaren deed hij een poging het wereldkampioenschap correspondentieschaak op zijn naam te zetten.

</doc>
<doc id="27771" url="https://nl.wikipedia.org/wiki?curid=27771" title="Michel Jadoul">
Michel Jadoul

Michel Jadoul (Brussel, 17 september 1957) is een Belgische schaker.
In 1983 werd hij Internationaal Meester (IM) en in 1984 werd hij voor de eerste keer Belgisch kampioen. 
Ook in 1992 werd hij kampioen van België.

</doc>
<doc id="27772" url="https://nl.wikipedia.org/wiki?curid=27772" title="EEG">
EEG

EEG kan een afkorting zijn van:

</doc>
<doc id="27773" url="https://nl.wikipedia.org/wiki?curid=27773" title="Ronny Weemaes">
Ronny Weemaes

Ronald Weemaes (31 augustus 1955 – 2 augustus 2018) was een Belgische schaker. Hij was een internationaal meester (FIDE).
Hij won volgende nationale kampioenstitels:
1969 - cadetten (Bredene)
1971 - scholieren (Sint-Niklaas)
1972 - juniors (Menen)
1975 - juniors snelschaken (Anderlecht)
1974 tot 1983 - seniors snelschaken (alle zes georganiseerde toernooien)
1977 - Seniors (Oostende)
1981 - Seniors (Sint-Niklaas, ex aequo met Richard Meulders)
Hij won ook de nationale titel probleemoplossen (Schilde) en tweemaal de nationale titel doorgeefschaak (samen met Eddy Vanderbeken).
Weemaes heeft met afwisselend succes in verscheidene Schaakolympiades gespeeld. In Thessaloniki 1988 behaalde hij een individuele bronzen medaille.
In 2004 speelde hij in Le Tourquet Internationaal in Frankrijk dat gewonnen werd door de Rus Oleg Kornejev met zeven punten. Weemaes eindigde met zes punten op de twaalfde plaats.
Hij behaalde zijn internationale meestertitel door drie normen te behalen in de volgende drie toernooien:
Dubai 1986 (olympiade), Open toernooi van Luik 1987, Thessaloniki 1988.
In januari 2011 kreeg hij een hersenbloeding. Zeven jaar later overleed hij aan de gevolgen hiervan.
Openingen.
Weemaes speelde met wit de volgende openingen:
Weemaes speelde met zwart de volgende openingen:

</doc>
<doc id="27775" url="https://nl.wikipedia.org/wiki?curid=27775" title="Arthur Dunkelblum">
Arthur Dunkelblum

Arthur Dunkelblum (Krakau, 23 april 1906 - 27 januari 1979) was een Belgische schaakmeester van Pools-Joodse afkomst.
In 1957 werd hij internationaal meester. 
In 1935, 1936 en 1949 won hij het Belgisch schaakkampioenschap.
Hij speelde in de Belgische nationale ploeg op de schaakolympiades van 1928, 1933, 1937, 1950, 1954, 1956, 1958, 1960, 1962, 1966 en 1968.

</doc>
<doc id="27776" url="https://nl.wikipedia.org/wiki?curid=27776" title="Europese Economische Gemeenschap">
Europese Economische Gemeenschap

De Europese Economische Gemeenschap (EEG) werd opgericht op 1 januari 1958, toen het Verdrag van Rome in werking trad. Dit verdrag was op 25 maart 1957 getekend door België, de Bondsrepubliek Duitsland, Frankrijk, Italië, Luxemburg en Nederland.
De EEG stond aan de basis van de huidige Europese Unie. Binnen de EEG werd een gemeenschappelijke markt gevormd. Het EEG-verdrag bevatte bepalingen over landbouw, transportmogelijkheden en economische relaties met niet-leden. Later zouden ook kapitaal en arbeidskrachten deel uitmaken van de gemeenschappelijke markt.
Bij het Verdrag van Rome werd tevens de Europese Gemeenschap voor Atoomenergie (ook wel bekend als "Euratom") opgericht. In 1951 was al de Europese Gemeenschap voor Kolen en Staal (EGKS) opgericht. De drie organisaties kregen door een fusieverdrag in 1967 samen één Commissie, één Raad en één budget. Ze werkten verder onder de verzamelnaam Europese Gemeenschappen (EG), maar de drie verdragsorganisaties bleven wel los van elkaar bestaan. 
In 1993, bij de inwerkingtreding van het Verdrag van Maastricht, werd de naam van de gemeenschap gewijzigd in Europese Gemeenschap. De reden hiervoor was dat de verdragsbepalingen zich vanaf dat moment veel verder uitstrekten dan alleen op het economische gebied.

</doc>
<doc id="27777" url="https://nl.wikipedia.org/wiki?curid=27777" title="Enrico Fermi">
Enrico Fermi

Enrico Fermi (Rome, 29 september 1901 – Chicago, 28 november 1954) was een in Italië geboren Amerikaans natuurkundige. Hij geniet de grootste bekendheid voor zijn werk op het gebied van bètaverval, de ontwikkeling van de eerste kernreactor en de mede-ontwikkeling van de kwantumtheorie (Fermi's gulden regel). Hem werd in 1938 de Nobelprijs voor de Natuurkunde toegekend.
Fermi stond aan het hoofd van het team dat de eerste kernreactor bouwde, waarin de eerste beheerste nucleaire kettingreactie plaatsvond en was een van de kopstukken van het Manhattanproject. Fermionen en het "Fermi National Accelerator Laboratory" (Fermilab) zijn naar hem genoemd en verder het element fermium en de Fermi-Diracstatistiek met het Fermi-niveau. In 1956 werd de "Enrico Fermi US Presidential Award" in het leven geroepen ter herinnering aan zijn leven en werk en de afdeling aan de Universiteit van Chicago waar hij werkte heet tegenwoordig het Enrico Fermi-Instituut.
Biografie.
Jeugd.
Fermi werd geboren als de jongste van drie kinderen van Alberto Fermi, hoofdingenieur bij de Italiaanse spoorwegen, en de onderwijzeres Ida de Gattis. Hij was in zijn jeugd onafscheidelijk van zijn een jaar oudere broer Giulio, die in 1915 echter overleed bij een 'kleine operatie' voor een abces aan zijn keel. Enrico wierp zich op zijn studie om dit verlies te vergeten. Daarnaast had hij nog een twee jaar oudere zus, Maria (1899-1959).
Een vriend van de familie, Adolfo Amidei, leidde Fermi's aandacht naar algebra, goniometrie, analytische meetkunde, differentiaalrekening en theoretische mechanica. Amidei stelde ook voor dat Fermi niet naar de universiteit van Rome zou gaan maar naar de prestigieuze "Scuola Normale Superiore" in Pisa, een speciaal instituut voor hoogbegaafde studenten. De examinator vond het opstel voor het toelatingsexamen van de 17-jarige Fermi goed genoeg voor een doctoraalexamen.
Vroege carrière.
In 1918 ging hij studeren aan het instituut in Pisa waar hij in 1922 zijn kandidaatsexamen "cum laude" aflegde. Na zijn afstuderen keerde Fermi terug naar Rome waar hij onder de hoede kwam van Orso Mario Corbino, hoogleraar in de experimentele natuurkunde en directeur van het Instituut voor Natuurkunde in de Via Panisperna in Rome. Op een postdoc-studiebeurs bracht Fermi in 1923 zes maanden door aan de Universiteit van Göttingen bij Max Born, waar hij onder andere kennismaakte met Werner Heisenberg, Wolfgang Pauli en Maria Göppert. Fermi was niet ingenomen met de formele stijl van lesgeven aan de belangrijkste school voor kwantummechanica van die tijd.
In het najaar van 1924 studeerde hij bij Paul Ehrenfest in Leiden, op advies van George Uhlenbeck die hij eerder in Rome had ontmoet en met wie hij twee wetenschappelijk artikelen schreef. Voor Fermi was het verblijf in Leiden een inspirerende ervaring. Zo werd hij door Ehrenfest in contact gebracht met Hendrik Lorentz en Albert Einstein en sloot hij vriendschap met een aantal jonge natuurkundigen, zoals Samuel Goudsmit en Jan Tinbergen.
Na zijn terugkeer in Italië in 1925 accepteerde hij een onderwijspositie aan de universiteit van Florence. Gedurende zijn eerste jaar schreef hij een artikel over de toepassing van Wolfgang Pauli's uitsluitingsprincipe. Hij postuleerde dat dezelfde regels niet alleen van toepassing waren op elektronen maar ook golden voor atomen in een gas. Het wiskundige model, de zogenaamde antisymmetrische statistiek en geldig voor elementaire deeltjes met halftallige spin (fermionen), hierachter zou later bekend worden als de Fermi-Diracstatistiek. Op basis van deze statistiek ontwikkelde hijzelf het atoommodel dat bekendstaat als het Thomas-Fermimodel.
Hoogleraar in Rome.
Op vijfentwintigjarige leeftijd werd Fermi in 1926 benoemd tot hoogleraar in Rome op de eerste leerstoel in de theoretische natuurkunde van Italië, voor hem ingesteld door professor Corbino. Ook hielp Corbino Fermi bij het samenstellen van zijn team, waar mensen als Edoardo Amaldi, Bruno Pontecorvo, Franco Rasetti en Emilio Segrè deel van gingen uitmaken. Ook Ettore Majorana nam als theoreticus deel aan de groep, die later bekendstond als “i ragazzi di via Panisperna” (de jongens van de via Panisperna) – naar de naam van de straat ("Via Panisperna") waar het fysisch instituut in Rome gevestigd was.
Met toestemming van Corbino besloot Fermi het fysisch instituut om te vormen tot een modern onderzoekscentrum op het gebied van de atoomfysica. Daarbij ging hij de informele manier van les geven gebruiken waarmee hij bij Ehrenfest kennis had gemaakt. In Rome leverden Fermi en zijn groep belangrijke bijdragen aan vele praktische en theoretische aspecten van de natuurkunde. In 1928 publiceerde hij zijn boek: "Introduzione alla fisica atomica" (Introductie in de atoomfysica).
Op 18 maart 1929 werd Fermi door Benito Mussolini benoemd tot lid van de koninklijke "Academia d'Italia" en op 27 april trad hij toe tot de fascistische partij. Onder auspiciën van de "Academia d'Italia" en de "Fondazione Volta" (Stichting Alessandro Volta) organiseerde Fermi een internationaal congres voor kernfysica, dat plaatsvond in Rome van 11 tot 17 oktober 1931. Afgezien van propagandistische aspecten was het congres van Rome het eerste officiële optreden van Fermi's groep op het internationale toneel van de kernfysica. Twee jaar later, in oktober 1933, nam Fermi deel aan de Solvayconferentie in Brussel. Vlak daarna voltooide hij zijn beroemde werk aan de theorie van bètaverval.
Daarna richtte Fermi zich met zijn groep fysici op een nieuw onderzoeksgebied: het creëren van radioactieve isotopen door middel van bombardering met neutronen. Bij toeval nam Fermi hierbij het verschijnsel waar dat paraffine, een stof die rijk is aan waterstofatomen, het effect van neutronenvangst enorm versterkte. Volgens hem werden via een groot aantal elastische botsingen de neutronen vertraagd, waardoor hun doeltreffendheid toenam en bevestigde dit door het effect te herhalen met water.
Amerika.
Fermi bleef in Rome tot 1938. In dat jaar werd hem de Nobelprijs voor de Natuurkunde toegekend voor
Vanuit Stockholm, waar hij zijn prijs in ontvangst had genomen, reisde Fermi met zijn gezin door naar New York om in de Verenigde Staten een nieuw leven te beginnen. Zijn vrouw Laura Capon was namelijk Joods en in Italië waren net de rassenwetten van de fascisten van Mussolini van kracht geworden, reden voor Fermi om meteen te emigreren. Hij ging werken aan de Columbia-universiteit alwaar hij werd aangesteld als hoogleraar natuurkunde. Hij werkte er samen met Isidor Isaac Rabi en Polykarp Kusch.
Na aankomst in New York verifieerde hij de eerdere experimenten met kernsplitsing van Otto Hahn en Fritz Strassmann (met hulp van Eugene Booth, John Dunning en Herbert L. Anderson). Al voor de Tweede Wereldoorlog waren Fermi en andere natuurkundigen tot de overtuiging gekomen dat uraniumsplijting gebruikt kon worden voor de vervaardiging van een bom met een vernietigingskracht die vele malen krachtiger was dan de gebruikelijke chemische explosieven.
In 1942 verhuisde hij naar het Metallurgical Laboratory in Chicago waar hij begon met de bouw van de eerste experimentele kernreactor. Op de squashbaan onder de tribunes van een in onbruik geraakt footballstadion van de universiteit was een uraniumzuil opgericht die 2 december 1942 in gebruik werd genomen. Met het experiment toonde Fermi aan dat het ook in de praktijk, en niet alleen op papier, mogelijk was een kettingreactie tot stand te brengen en te onderhouden.
Fermi haalde herinneringen op aan het begin van dit project in een toespraak die hij in 1954 gaf toen hij aftrad als voorzitter van de Amerikaanse Vereniging voor Natuurkunde (American Physical Society):
Na de beroemde brief aan president Roosevelt in 1939, opgesteld door Leó Szilárd en medeondertekend door Albert Einstein, verstrekte de Amerikaanse Marine aan Columbia University de eerste 6.000 dollar subsidie voor onderzoek naar kernenergie, wat uiteindelijk uitgroeide tot het Manhattanproject met onder meer Fermi.
Fermi zei (opnieuw in zijn toespraak uit 1954):
Enrico Fermi was een briljant man met veel gezond verstand. Hij was niet alleen een zeer begaafd theoreticus, zoals zijn theorie van het bètaverval bewijst, maar ook een uitstekend experimentator in het laboratorium. Hij werkte snel en met groot inzicht. Fermi zei zelf vaak dat het zijn snelheid in het lab was die hem de Nobelprijs had bezorgd – zijn ontdekkingen zouden spoedig door een ander zijn gedaan, maar hij was alleen net de eerste geweest.
Toen hij zijn beroemde artikel "Tentative theory of beta rays" (poging tot een theorie van bètastraling) over bètaverval indiende bij het vooraanstaande tijdschrift "Nature", werd het afgewezen. De redacteur vond dat het "speculaties bevatte die te ver van de realiteit af lagen". Daarop verscheen het in "Ricerca Scientifica", terwijl een uitgebreidere versie werd gepubliceerd in "Il Nuova Cimento" en een Duitse vertaling in "Zeitschrift für Physik". Fermi's ontdekking werd dus eerder in het Italiaans en Duits gepubliceerd dan in het Engels ("Nature", 6 januari 1939).
Overlijden.
Na de Tweede Wereldoorlog keerde Fermi terug naar de universiteit van Chicago waarbij hij "Charles H. Swift Distinguish Service Professor of Physics" werd en lid van het recent opgerichte Instituut voor Kernstudie. In 1947 werd Fermi benoemd tot lid van "General Advisory Committee" (GAC), het comité voor wetenschappelijk advies van de "Atomic Energy Commission" (AEC); hij bekleedde deze functie tot augustus 1950. In deze rol speelde Fermi een prominente rol in de totstandkoming van de waterstofbom.
Hij overleed op 53-jarige leeftijd in Chicago aan kanker en werd daar begraven op de Oak Woods begraafplaats. Mogelijk is er een verband tussen zijn vroege dood en zijn jarenlange intensieve omgang met radioactieve stoffen waarvan de gevaren aanvankelijk nog niet volledig werden onderkend, waarom er nauwelijks beschermingsmaatregelen tegen straling in acht werden genomen. Naast Fermi overleden er in zijn omgeving ook veel andere natuurkundigen en technici aan kanker, waarschijnlijk eveneens gerelateerd aan hun intensief werken met radioactief materiaal.
Privéleven.
Fermi was vrijmetselaar. In 1928 trouwde hij met de Joodse Laura Capon (1907-1977). Ze kregen twee kinderen, een dochter Nella (1931-1995) en een zoon Giulio (1936-1997) die naar Fermi's overleden broer werd genoemd.
Zijn vrouw schreef een bekende biografie van Fermi: "Atoms in the Family: My Life with Enrico Fermi" (University of Chicago Press, 1954) 
Werk.
Bètaverval.
Een van de eerste problemen waar Fermi zijn aandacht op richtte, was bètaverval, het proces waarbij een neutron in een atoomkern verandert in een proton en een elektron. Hierbij wordt een elektron uit het atoom gestoten als een β-deeltje. Het mechanisme achter bètaverval leek inbreuk te maken op de toen bekende natuurkundige principes van behoud van energie en werd daarom begin jaren 30 intensief bestudeerd.
Pauli had gesuggereerd dat de mogelijke schending van behoudswetten waargenomen tijdens bètaverval verklaard kon worden door aanname van een klein, essentieel massaloos deeltje dat tijdens de gebeurtenis vrijkomt. Om onderscheid te maken tussen het door Pauli voorgesteld lichte deeltje en het zware neutron gaf hij het de naam ‘klein neutron’, wat in het Italiaans “neutrino” is. Deze naam werd gemeengoed.
Tussen Kerstmis en Nieuwjaar 1933, tijdens een skivakantie met vrienden in het dorpje Sera in de Italiaanse Alpen, kon hij zijn theorie over bètaverval ontvouwen. Om bètaverval te verklaren introduceerde Fermi een nieuwe kracht, een kracht die nu bekendstaat als de zwakke kernkracht. Het artikel dat Fermi in 1933 hierover schreef, gaf niet alleen een juiste beschrijving van de energieverdeling van de elektronen die vrijkomen bij radioactiefvervalprocessen maar beschreef ook de levensduur en vele andere eigenschappen van radioactieve kernen. Elektron en (anti)neutrino zitten niet in de kern, maar ontstaan als gevolg van de neutron-protonomzetting.
Kernfysica.
Na de ontdekking van kunstmatige radioactiviteit door Irène en Frédéric Joliot-Curie besloot Fermi het eerdere werk van de groep om te gooien en de aandacht uitsluitend te richten op nucleair onderzoek. Hij begon een systematische zoektocht naar elementen die kunstmatig radioactief gemaakt konden worden. In plaats van alfadeeltjes, zoals de Joliet-Curies hadden gebruikt, besloot Fermi hiervoor neutronen te gebruiken. Mede omdat hij niet beschikte over een krachtige α-bron maar wel snelle neutronen kon produceren. Omdat een neutron ongeladen is, wordt het niet afgestoten door de positief geladen protonen in de kern zodat het gemakkelijk atoomkernen binnendringt en erdoor kan worden ingevangen. Omdat kernen met een overschot aan neutronen vaak instabiel zijn, vervalt een neutron tot een proton en een elektron dat als bètastraling wordt uitgezonden. De kern heeft nu een extra proton en gaat een stap omhoog in het periodieke systeem.
Experimenteel kwam Fermi tot het resultaat dat beschieten van atoomkernen met langzame neutronen veel beter werkte dat met snelle neutronen. Door uraniumkernen met deze langzame neutronen te beschieten hoopte Fermi nieuwe, onbekende elementen te vormen zwaarder dan uranium – transuraan elementen die van nature niet op aarde voorkomen. Door de resultaten van hun experimenten werden de leden van Fermi’s groep behoorlijk in verwarring gebracht. In plaats van zwaardere elementen werden verschillende typen radioactieve elementen geproduceerd met onbekende halveringstijden.
Op basis van de radioactiviteit die door de nucleaire reacties werd geïntroduceerd, trok Fermi de conclusie dat hij nieuwe elementen had gemaakt, met een atoomnummer een of twee hoger dan uranium. Voor deze 'ontdekking', die achteraf niet geheel juist bleek te zijn, kreeg hij in 1938 de Nobelprijs voor de natuurkunde. Onder meer had de Duitse chemicus Ida Noddack gepostuleerd dat Fermi geen zwaardere transurane elementen had ontdekt, maar dat zijn experimenten juist kernsplijting aantoonden, met als product lichtere elementen."" Haar artikel daarover werd echter nauwelijks opgemerkt. Wat hij wel had bereikt bleek nadat Otto Hahn en Fritz Strassmann in samenwerking met Lise Meitner de ware gebeurtenis ontrafelden – in plaats van nieuwe elementen zwaarder dan uranium was de uraniumkern gesplitst in twee radioactieve isotopen (barium en krypton).
Fermiparadox.
Fermi formuleerde als eerste de zogenaamde "Fermiparadox" over de waarschijnlijkheid van buitenaards leven. De leeftijd van het universum en het reusachtige aantal sterren lijken aanwijzingen voor de hypothese dat buitenaards leven veel zou moeten voorkomen (zie de Vergelijking van Drake). Tijdens een lunch in 1950 praatte Fermi daarover met zijn collega's, en zou toen hebben gezegd: "Waar "zijn" ze dan? Als er zo veel buitenaardse beschavingen in de Melkweg zijn, waarom is er dan geen bewijs, zoals sondes, ruimteschepen of radio-uitzendingen?" De eenvoudige vraag "Waar zijn ze dan?" (of, "Waar is iedereen?") is misschien apocrief maar algemeen krijgt Fermi de eer voor het op heldere en eenvoudige wijze onder woorden brengen van het vraagstuk van de waarschijnlijkheid van buitenaards leven.
Erkenning.
Voor zijn werk werd Fermi onderscheiden met diverse prijzen en medailles, waaronder de Matteucci Medal (1926), de Nobelprijs (1938), de Hughes Medal (1942) van de Royal Society of London, de "Civilian Medal of Merit" (1946) voor zijn werk aan het Manhattenproject, de Franklin Medal (1947) van het Franklin Instituut alsmede de "Transcenter Medal" (1947) van de Universiteit van Luik en de Rumford-Prijs (1953) van de American Academy of Arts and Sciences.
In 1976 werd hij opgenomen in de National Inventors Hall of Fame. Hij is de naamgever van de Enrico Fermi-prijs, uitgereikt door het "US Atomic Energy Commission", en van een kunstmatig radioactief element dat in 1952 voor het eerst werd gecreëerd: fermium (Fm). Ter ere van hem is ook het bij Chicago gelegen hoge energie fysica onderzoeks-laboratorium Fermi National Accelerator Laboratory (Fermilab) naar hem vernoemd.

</doc>
<doc id="27778" url="https://nl.wikipedia.org/wiki?curid=27778" title="Marc Dutreeuw">
Marc Dutreeuw

Marc Dutreeuw is een Belgische schaker.

</doc>
<doc id="27779" url="https://nl.wikipedia.org/wiki?curid=27779" title="Vladimir Kramnik">
Vladimir Kramnik

Vladimir Borisovitsj Kramnik (Russisch: ) (Toeapse, 25 juni 1975) is een Russisch schaker. De grootmeester was 'klassiek' wereldkampioen van 2000 tot 2006 en ongedeeld wereldkampioen van 2006 tot 2007.
Kramnik heeft een degelijke stijl: hij neemt weinig risico's en verliest zelden. Hierdoor scoort hij in matches beter dan in toernooien (waar meer spelers meedoen), want in een match kan één winstpartij al de doorslag geven.
Begin 2019 maakte hij bekend te stoppen met topschaak om zich op andere aspecten van het spel te richten.
Opkomst.
Kramnik leerde schaken toen hij vier jaar oud was en werd op zijn zevende jaar al clubkampioen; hij was dan ook een wonderkind. In de loop van de volgende jaren stuurde zijn vader de notaties van de schaakpartijen van de jonge Kramnik naar Michail Botvinnik, die ze met interesse bestudeerde. Garri Kasparov zag ook veel in de jongen en vroeg hem als secondant.
In 1991 werd Kramnik wereldkampioen bij de jeugd tot 18 jaar. In 1992 werd hij als 17-jarige, op voorspraak van Kasparov, opgenomen in het Russische team op de Olympiade van Manilla, waar hij 8½ uit 9 scoorde aan het reservebord. Binnen de kortste keren sprong de rating van Kramnik naar de 2700. In 1993 won hij samen met Nigel Short en Viswanathan Anand het VSB-toernooi. Vanaf 1996 speelde hij een groot aantal sterk bezette toernooien, waarvan hij er een aantal won, onder andere Tilburg 1997, het Hoogovenstoernooi 1998 en Linares 2000. Hij was speciaal op dreef in Dortmund, waar hij van 1995 tot 2000 vijf keer won. Voor het wereldkampioenschap speelde hij in 1994 matches in de FIDE tegen Gelfand en in de PCA tegen Gata Kamsky, die hij beide verloor.
'Klassiek' wereldkampioen.
In 1998 speelde Kramnik in Cazorla een match tegen Aleksej Sjirov voor het recht om tegen Kasparov om het 'klassieke' wereldkampioenschap te spelen. Kramnik verloor deze tweekamp. In 1999 deed hij een gooi naar het FIDE-wereldkampioenschap in het knock-outtoernooi van Las Vegas, maar struikelde over Michael Adams.
Match Kasparov - Kramnik.
Nadat de match Kasparov-Shirov niet van de grond was gekomen nodigde Kasparov Kramnik uit voor een tweekamp. Deze tweekamp, het Wereldkampioenschap schaken 2000 ('Klassiek') werd in Londen gespeeld. Kramnik won en werd daarmee 'klassiek' wereldkampioen. Kramnik baarde opzien door met zwart de in onbruik geraakte Berlijnse verdediging tegen de Spaanse opening nieuw leven in te blazen. Hij kon met die onverwachte keuze Kasparov neutraliseren in de partijen waarin die wit had.
Dortmund.
In 2001 won hij wederom het toernooi in Dortmund.
Match Kramnik - Deep Fritz.
In 2002 speelde hij een match tegen het computerprogramma Deep Fritz, die in 4 - 4 eindigde.
Linares.
In 2003 was hij gedeeld winnaar in Linares en 2004 won hij dat toernooi alleen.
2004: Match Kramnik - Léko.
Van 25 september tot 18 oktober 2004 verdedigde Kramnik in Brissago, Zwitserland, zijn titel tegen Péter Léko. Hoewel Léko lange tijd een voorsprong had, wist Kramnik de laatste partij te winnen, zodat hij door een gelijke eindstand (7 - 7) zijn titel mocht behouden.
Na deze tweekamp had Kramnik duidelijk een mindere periode. Dit werd waarschijnlijk mede veroorzaakt door een vorm van artritis waaraan hij leed. In de eerste helft van 2006 onderging hij een behandeling hiervoor en daarna werden zijn resultaten weer beter. Zo behaalde hij Op de Schaakolympiade van Turijn de hoogste ratingprestatie van het toernooi en won hij samen met Peter Svidler het toernooi van Dortmund.
2006: Match Topalov - Kramnik.
Van 21 september tot 13 oktober werd door Kramnik en Topalov een match over 12 partijen gespeeld om de wereldtitel. Op de stand 3-1 voor Kramnik dreigde toiletbezoek spelbreker te worden. Topalov vond het verdacht dat Kramnik 50 keer per partij het toilet bezocht. Op zijn verzoek kregen beide spelers hetzelfde toilet toegewezen. Uit protest hiertegen kwam Kramnik tijdens de vijfde partij niet opdagen; deze werd reglementair gewonnen door Topalov. Na bemiddeling door FIDE-president Kirsan Iljoemzjinov werd de beslissing over de toiletten teruggedraaid en de match hervat met de stand 3-2 voor Kramnik. Op 13 oktober werd Kramnik wereldkampioen schaken; in de WK-tweekamp met Topalov was na 12 wedstrijden de stand 6-6; de tie-break bestaande uit 4 rapid partijen, werd door Kramnik met 2,5 tegen 1,5 gewonnen.
2006: Match Kramnik - Fritz.
Vanaf 26 november tot en met 5 december 2006 speelde Kramnik opnieuw tegen schaakcomputer Fritz. De schaakcomputer was nu nog sterker dan in 2002, toen deze tegen Kramnik 4-4 speelde. De match vond plaats in Bonn en was met 1 miljoen dollar gedoteerd. Fritz won de match met 4-2, onder meer omdat Kramnik mat in één zet over het hoofd zag.
2008: Match Anand - Kramnik.
In 2008 speelde Kramnik te Bonn tegen Viswanathan Anand voor de wereldtitel. Al in het begin van de match verloor Kramnik twee keer met wit, wat uitzonderlijk is op dat niveau. Hij verloor nog een keer met zwart en won nog een keer met wit, maar de match en de wereldtitel waren zo verloren voor hem.
2009.
Kramnik won 'zijn' toernooi in Dortmund en tevens het Tal Memorial. In de Londen Classic eindigde hij als tweede na Magnus Carlsen.
2010.
Kramnik werd tweede bij het Tata Steel-toernooi. Het enige andere aansprekende resultaat was het winnen van de Grand Slam finale in Bilbao.
2011.
In dat jaar waren er toernooi-overwinningen in de Londen Classic en wederom in Dortmund. Kramnik schreef ook het Univé-toernooi in Hoogeveen op zijn naam.
Kramnik deed ook mee in de kandidatenmatches in Kazan. In de kwartfinale speelde hij gelijk tegen Teimour Radjabov en won de rapid tie-break. In de halve finale speelde hij tegen Alexander Grischuk wederom gelijk, maar verloor de tie-break.
2013.
In 2012 boekte Kramnik geen successen, maar in 2013 won hij bijna het kandidatentoernooi in Londen. Carlsen en hij hadden evenveel punten, maar Kramnik werd op grond van tie-break regels tweede.
Naar Kramnik vernoemde varianten.
Naar Kramnik is de Kramnikaanval in het Engels genoemd.
Dit is de variant die begint met de zetten 1.c4 e5 2.Pc3 Lb4. 
Openingen.
Het Russisch en het Nimzo-Indisch (met zwart), het Dame-Indisch (met wit), het Koningsindisch (met wit) en de Slavische opening (met zwart en wit) worden door hem verhoudingsgewijs vaak gespeeld.

</doc>
<doc id="27781" url="https://nl.wikipedia.org/wiki?curid=27781" title="Viswanathan Anand">
Viswanathan Anand

Viswanathan (Vishy) Anand (Chennai (India), 11 december 1969) is een Indiase schaakgrootmeester. Hij won zowel in 2000 als 2007 een toernooi om het wereldkampioenschap. In 2008, 2010 en 2012 verdedigde hij zijn titel met succes in matches. In 2013 in Chennai lukte hem dat niet. Op 22 november 2013 werd Magnus Carlsen de nieuwe wereldkampioen.
Biografie.
Anand – eigenlijk zijn voornaam – leerde schaken van zijn moeder Surila. Hij was zes jaar toen hij voor de eerste keer naar de schaakclub in Chennai ging en zeven jaar toen hij de toenmalig sterkste schaker van India, Manuel Aaron, versloeg. In 1984 werd hij internationaal meester en in 1987 jeugdwereldkampioen en daarmee tevens grootmeester. Hij stond vooral in de eerste jaren van zijn carrière bekend om zijn snelle spel.
Prestaties.
2013.
Hij boekte geen grote successen.
Schaakpartij.
Hier volgt de partij Cebalo – Anand (0-1), gespeeld om het kampioenschap van Corsica in 2003; schaakopening: Dame-Indisch. 
1.d4 Pf6 2.c4 e6 3.Pf3 b6 4.Pc3 Lb7 5.a3 d5 6.cxd5 Pxd5 7.Ld2 Pd7 8.Pxd5 Lxd5 9.Dc2 Tc8 10.e4 Lb7 11.0-0-0 Le7 12.Kb1 0-0 13.Lc3 c5 14.d5 exd5 15.exd5 c4 16.h4 Te8 17.Le2 Tc5 18.Pg5 Pf8 19.Lf3 Lxg5 20.hxg5 Dxg5 21.Lb4 Txd5 22.Txd5 Lxd5 23.Th5 "(diagram)" 23. ..., Dxh5 (0-1)

</doc>
<doc id="27782" url="https://nl.wikipedia.org/wiki?curid=27782" title="Manhattan">
Manhattan



</doc>
<doc id="27783" url="https://nl.wikipedia.org/wiki?curid=27783" title="Frida">
Frida

Frida is:

</doc>
<doc id="27785" url="https://nl.wikipedia.org/wiki?curid=27785" title="Xie Jun">
Xie Jun

Xie Jun (Chinees: 謝軍 / 谢军) (Peking, 30 oktober 1970) is een Chinese schaakster. Ze leerde Chinees schaken toen ze zes jaar oud was. Nu is ze een grootmeester.
In 1990 eindigde ze als tweede in het Interzonetoernooi van Kuala Lumpur en won samen met Alisa Maric het kandidatentoernooi van Bordzjomi. In de play-off versloeg ze Maric met 4½-2½. In 1991 zorgde Xie Jun voor een sensatie door de match tegen regerend wereldkampioen Maia Tsjiboerdanidze met 8½-6½ te winnen en zo wereldkampioen schaken bij de dames te worden. In 1993 verdedigde ze haar titel met succes tegen Nana Ioseliani (8½-2½), maar in 1996 verloor ze van Susan Polgar met 8½-4½. In 1997 eindigde ze als tweede in het kandidatentoernooi na Alisa Galliamova. Volgens de regels had Xie Jun tegen Galliamova moeten spelen om het recht Polgar uit te dagen, maar na een reeks conflicten werd Polgar van haar titel vervallen verklaard en speelden Xie Jun en Galliamova in 1999 om de titel. Xie Jun won met 8½-6½. In 2000 werd het wereldkampioenschap in een groot knock-outtoernooi verspeeld. Xie Jun won dit toernooi. Daarna heeft ze zich niet meer de strijd om het wereldkampioenschap gemengd.
Xie Jun is een vertegenwoordigster van het nieuwe China en staat aan het hoofd van een lange stoet sterke schakers en schaaksters zoals Zhu Chen, Xu Yuhua, Lei Wang en Qin Kanying en niet te vergeten Zhaoqin Peng. In 1998 won het Chinese team goud op de Schaakolympiade te Elista, in 2004 won het Chinese team goud in Calvià.

</doc>
<doc id="27786" url="https://nl.wikipedia.org/wiki?curid=27786" title="Lev Poloegajevski">
Lev Poloegajevski

Lev Abramovitsj Poloegajevski (Russisch: Лев Абрамович Полугаевский) (Mahiljow, 20 november 1934 – Parijs, 30 augustus 1995) was een Russisch schaker. Hij werd in 1962 grootmeester.
Poloegajevski eindigde in 1964 als eerste in het sterke Bosna-toernooi, een grootmeestertoernooi dat jaarlijks in Sarajevo gehouden werd. In 1966 won Poloegajevski het Hoogovenstoernooi. Hij speelde drie keer mee in een kandidatentoernooi om de top te bereiken, maar moest het tegen Anatoli Karpov en Viktor Kortsjnoj afleggen. Hierna legde hij zich toe op het winnen van sterke toernooien die gehouden werden in Moskou, Biel, Sarajevo en Reggio Emilia (1991). Hij was snel uit zijn evenwicht te brengen, maakte zich zenuwachtig en had een gebrek aan zelfvertrouwen. Naar eigen zeggen had hij niet het juiste karakter om wereldkampioen te worden. Hij won twee keer her IBM International Chess Tournament in Amsterdam, in 1970 en 1972. Poloegajevski overleed in 1995 aan een hersentumor.
Poloegajevski-variant.
Een variant in het Siciliaans heet de Poloegajevski-variant, een scherpe variant met nog steeds nieuwe ontwikkelingen. De beginzetten zijn 1.e4 c5 2.Pf3 d6 3.d4 cd 4.Pd4 Pf6 5.Pc3 a6 (de Najdorfvariant) 6.Lg5 e6 7.f4 en dan speelt zwart de Poloegajevski-variant met de zet 7 ...b5. Poloegajevski is niet de eerste die deze variant speelde, maar wel degene die haar serieus analyseerde.
Bibliografie.
Poloegajevski had weinig op met schaakliteratuur, maar heeft toch een aantal schaakboeken geschreven.

</doc>
<doc id="27787" url="https://nl.wikipedia.org/wiki?curid=27787" title="Dead on arrival">
Dead on arrival

Dead on arrival (DOA) wordt in de technische en computerwereld gebruikt om aan te geven dat hardware al (volledig of gedeeltelijk) stuk is bij de levering. 
DOA is veelvoorkomend bij bijvoorbeeld harde schijven. De harde schijf heeft dan slechte sectoren. Ook batterijen kunnen DOA zijn of zelfs complete systemen zoals computersystemen.
Ook als hardware enkele dagen na levering de geest geeft, spreekt men van DOA. 
De koper heeft dan recht op een ander exemplaar en hoeft geen genoegen te nemen met reparatie (wat soms lang kan duren).
Problematisch kan het zijn als een apparaat een onduidelijk gebrek vertoont. Bijvoorbeeld een auto die lastig te schakelen is volgens de klant, maar niet volgens de verkoper. Als de versnellingsbak enige tijd later echt defect raakt, is het voor de klant lastig een beroep te doen op DOA.
Oorspronkelijke toepassing.
Oorspronkelijk komt de term uit de medische wereld en betekent "bij aankomst overleden". Dat betekent formeel dat de patiënt onderweg naar het ziekenhuis is overleden. 
Vaak was de patiënt al eerder overleden, maar omdat met een ambulance geen lijk mag worden vervoerd en het ambulancepersoneel formeel de dood slechts in enkele gevallen mag vaststellen, is DOA een eenvoudige uitweg om de patiënt toch in het ziekenhuis "af te leveren".

</doc>
<doc id="27789" url="https://nl.wikipedia.org/wiki?curid=27789" title="Exordium">
Exordium

Het exordium is in de retorica een inleiding die voorkomt bij betoogteksten. 
Het bestaat uit drie doelen: 
De captatio benevolentiae is het hanteren van een grapje of een compliment naar de aanhoorders om hen gunstig te stemmen en de aandacht te trekken. Ze is zeer vaak de hoofdzin van het exordium.
Er bestaan verschillende soorten exordia:

</doc>
<doc id="27790" url="https://nl.wikipedia.org/wiki?curid=27790" title="Captatio benevolentiae">
Captatio benevolentiae

De captatio benevolentiae is de hoofdzin van het "exordium", oorspronkelijk binnen een klassiek Latijnse redevoering, later veralgemeend tot ieder soort redevoering.
De zin wordt gebruikt om het publiek gunstig te stemmen, het is de heilwens aan het begin van het betoog, om de toehoorders met naam te verwelkomen. Een voorbeeld van deze stijlfiguur is het toespreken van priester Daens in de gelijknamige film, waar hij tijdens betoog vele malen 'broeders' en 'vrienden' herhaalt.

</doc>
<doc id="27791" url="https://nl.wikipedia.org/wiki?curid=27791" title="Scott Joplin">
Scott Joplin

Scott Joplin (Texarkana, 24 november 1868 – New York, 1 april 1917) was een Amerikaans pianist en ragtime-componist. Hij begon als musicus in zijn tienerjaren, en studeerde later muziek aan het George Smith College in Sedalia.
Hij schreef meer dan dertig rags, waaronder "Maple Leaf Rag" en "The Entertainer", en de opera "Treemonisha". Naast componist was Joplin een begenadigd pianist en kornettist.
Er zijn pianolarollen bewaard gebleven, ingespeeld door Scott Joplin zelf. Daardoor kan men tot de dag van vandaag een indruk krijgen hoe hij zijn rags speelde. Een te grote waarde moet aan deze rollen echter niet gehecht worden, aangezien dergelijke rollen vaak door de uitgevers bewerkt werden. Dit is ook gebeurd met de rollen van Joplin.
De muziek van Scott Joplin kreeg opnieuw bekendheid toen in de film "The Sting" (met Robert Redford en Paul Newman) zijn muziek gebruikt werd. Later werd de song "Aunt Dinah Has Blown The Horn" uit "Treemonisha" een hit in de uitvoering van het Gunther Schuller Orkest.
In 1916 begon Joplin te dementeren als gevolg van syfilis. In januari 1917 werd hij opgenomen in een inrichting waar hij drie maanden later op 49-jarige leeftijd overleed.

</doc>
<doc id="27792" url="https://nl.wikipedia.org/wiki?curid=27792" title="Bernard Zweers">
Bernard Zweers

Bernardus Josephus Wilhelmus (Bernard) Zweers (Amsterdam, 18 mei 1854 – aldaar, 9 december 1924) was een Nederlandse componist en dirigent.
Levensloop.
Zweers werd geboren als zoon van een muziekhandelaar en was in het begin autodidact. Sinds zijn vroege jeugd had hij last van tinnitus (oorsuizen). Desondanks begon hij als 14-jarige met het componeren van kamermuziek. Bepalend voor zijn muzikale ontwikkeling was het bijwonen van de Berlijnse première van de Ring des Nibelungen van Wagner in 1881. Na de voltooiing van zijn eerste symfonie kreeg hij de gelegenheid in de leer te gaan bij Salomon Jadassohn in Leipzig, die hem contrapunt bijbracht. Na zijn terugkeer in Amsterdam was hij van 1885 tot 1922 leraar harmonie en compositie aan het Amsterdamsch Conservatorium en de Muziekschool van Toonkunst. Tot de vele Nederlandse componisten die hij heeft opgeleid, behoren Hendrik Andriessen, Sem Dresden, Bernhard van den Sigtenhorst Meyer, Willem Landré, Rosy Wertheim, Leo Smit, Evert Cornelis, Daniël Ruyneman en John Brookhouse McCarthy. Ook was hij dirigent van diverse zangkoren, maar door zijn toenemende doofheid heeft hij dat maar enkele jaren kunnen volhouden.
Zweers streefde ernaar een nationale Nederlandse toonkunst tot stand te brengen en maakte in zijn vocale werken dan ook uitsluitend gebruik van Nederlandse teksten, onder meer van de hand van Nicolaas Beets en J.J.L. ten Kate. Later in zijn leven gaf hij vooral de voorkeur aan gedichten van P.C. Boutens. Zijn echtgenote was de zangeres Dora de Louw en voor haar schreef hij een groot aantal liederen.
Verschillende door hem gecomponeerde liederen werden opgenomen in de liedbundel "Kun je nog zingen, zing dan mee" (1906), waaronder een danslied en twee sinterklaasliederen. Door de populariteit en lange drukgeschiedenis van dit liedboek (41e druk in 1986) bleven dit decennialang in ruime kring bekende liedjes. Het gaat onder meer om teksten van A.L. de Rop en W. Meerwaldt.
Aan mijn Vaderland.
Zijn derde symfonie "Aan mijn Vaderland", een werk van epische proporties, geldt als zijn verreweg beste compositie, een Nederlandse pendant van Smetana's "Má Vlast". Deze 'nationale' symfonie is een uiting van vaderlandsliefde. De première van de eerste drie delen vond plaats op 23 maart 1888 onder zijn eigen leiding in de Amsterdamse Stadsschouwburg dankzij het ijveren van een comité waarvan Frans Coenen, Daniël de Lange en Henri Viotta deel uitmaakten. In 1890 speelde het Concertgebouworkest o.l.v. Willem Kes de inmiddels complete vierdelige symfonie, die vervolgens een vast repertoirestuk werd van dit orkest onder Willem Mengelberg.
In 1907 publiceerde de Leidse professor Pieter Blok het laatste deel van zijn Geschiedenis der Nederlanders, aan de kunsten gewijd. Echter, hij negeerde volkomen de muziek, en beweerde dat Nederlandse muziek absoluut geen "nationaal karakter" bezat. De componist Johan Wagenaar publiceerde een reactie, waarin hij postuleerde dat de "ware" Nederlandse muziek kon worden gekarakteriseerd door een "simpele, spirituele of stevige melodie, door een gevoel van het gezellige en rustig gevoelige, een scherp ritme en, tot slot, gevoel voor humor." Wagenaar noemde twee werken als voorbeeld: Peter van Anrooys Piet Hein-Rhapsodie, een orkestrale potpourri gebaseerd op het bekende volksliedje over de 17e-eeuwse zeeheld, en Bernard Zweers’ reeds genoemde Derde Symfonie, ondertiteld "Aan mijn Vaderland". Zweers kon inderdaad de duidelijkst nationalistische van alle Nederlandse componisten worden genoemd. Niet in die zin dat hij, zoals zovele andere Europese componisten, hij zijn muziek uitsluitend op volksmuziek baseerde, maar meer in de toepassing van nationale thema's.
Zijn composities verschenen onder meer bij Muziekuitgeverij A.A. Noske. Na zijn dood is Zweers' muziek snel vergeten, maar van zijn drie symfonieën zijn wel plaatopnamen gemaakt.

</doc>
<doc id="27800" url="https://nl.wikipedia.org/wiki?curid=27800" title="Archaeopteryx (dier)">
Archaeopteryx (dier)

Archaeopteryx is een basaal geslacht van uitgestorven vogels dat 150 miljoen jaar geleden tijdens het Laat-Jura leefde in het gebied van het huidige Duitsland. "Archaeopteryx" is een van de oudste bekende vogels en oudste bekende vliegende dinosauriërs en wordt ook wel de Oervogel genoemd. Hij heeft een belangrijke rol gespeeld bij de ontdekking van de oorsprong van de vogels.
In 1861 werd het fossiel van een veer beschreven dat de naam "Archaeopteryx" kreeg, 'oerveer'. Datzelfde jaar vond men in Beieren het skelet van een bevederd dier dat het midden hield tussen een huidig reptiel en een moderne vogel. Zulk een fossiele overgangsvorm werd meteen begrepen als een bewijs voor Charles Darwins nieuwe evolutietheorie. Een tweede veel gaver skelet, rond 1875 gevonden, werd hierom het beroemdste fossiel ter wereld. Tot nu toe zijn in totaal veertien skeletten opgegraven die nogal in grootte verschillen. Volgens sommige geleerden behoren die allemaal tot één soort: "Archaeopteryx lithographica". Andere onderscheiden meer soorten of zelfs aparte geslachten.
Aan "Archaeopteryx" is goed te zien dat vogels theropode dinosauriërs zijn. Hij verschilde weinig van andere bevederde en warmbloedige Eumaniraptora: hij had een lange benige staart, een horizontale romp, grote geklauwde vingers aan lange handen en een kop met tanden. Wel was hij met een lengte van een halve meter nogal klein en had een spitse, al erg vogelachtige, snuit. De lange armen droegen slagpennen en vormden daarmee echte vleugels waarmee hij vermoedelijk klapwiekend kon vliegen maar door het ontbreken van een gespierde borstkam slechts met moeite hoogte winnen. Zo bewoog hij zich laag vliegend over de met struiken bedekte hete eilandjes van zijn leefgebied op zoek naar insecten.
Van de dertien skeletten is misschien de Chinese "Xiaotingia" een nauwe verwant. Dat "Archaeopteryx" de Oervogel genoemd wordt, betekent niet dat hij de voorouder van alle vogels is; hij was een zijtak in hun evolutie. Volgens sommige definities van de vogels is "Archaeopteryx" per definitie de eerste aftakking van de vogelstamboom. Die keuze is gebaseerd op het historisch toeval dat "Archaeopteryx" de eerste basale bevederde dinosauriër was die gevonden werd. Omdat tegenwoordig nog eerder afgesplitste vliegende dinosauriërs bekend zijn, vinden sommige geleerden zo'n speciale positie niet meer gerechtvaardigd en gebruiken het woord 'vogel' alleen voor veel later levende soorten.
Ontdekking en naamgeving.
Einde achttiende eeuw vond Alois Senefelder de lithografie of steendruk uit. Voor het drukproces was een poreuze, in platen splijtbare en toch goed te polijsten steensoort nodig. Die vond men in de zeer fijnkorrelige Solnhofener kalksteen. Dit gesteente was op het eind van het Jura, 150 miljoen jaar geleden, afgezet in ondiepe zeeën en zou later opgestuwd worden tot een middelgebergte, de "Fränkische Alb", dat tegenwoordig gelegen is in Beieren, waar het te vinden is in een tachtig kilometer lange zone tussen Solnhofen en Kelheim. Bij het handmatig uithakken en splijten van de steenplaten bleken er soms fossielen zichtbaar te worden die van een uitzonderlijk hoge kwaliteit waren. De kalksteen had zich heel langzaam opgebouwd op de bodem van een lagune waar het water zuurstofloos, ofwel anoxisch, was. Hierdoor was het ontbindingsproces van gestorven dieren zo sterk vertraagd dat ze heel gaaf bewaard bleven en zelfs de weke delen van het lichaam mee fossiliseerden. De kalksteenformatie werd zo een zeldzame "Konservat-Lagerstätte", een vindplaats met een zo goede conservering dat ze een heel compleet beeld geeft van de levende wezens uit de periode.
Vanaf 1855 doken er onder de fossielen ook veren en skeletten op van vogels, de oudste die uit de wereldgeschiedenis bekend zijn; de tere beenderen van vogels plegen onder normale omstandigheden zelden te fossiliseren. De vogelfossielen maken maar een heel klein deel uit van het totaal maar zijn daarom des te gewilder en kostbaarder. Het proces van winning gaat tot op de dag van vandaag door. Er zijn tot 2010 elf fossielen officieel beschreven, waarvan tien skeletten. Een elfde en een twaalfde skelet werden respectievelijk op 18 oktober 2011 en 17 februari 2014 gemeld; het twaalfde is pas in 2018 wetenschappelijk beschreven. In 2018 werd een dertiende specimen gemeld en in 2024 een veertiende. De tien voor 2008 gevonden skeletten worden meestal aangeduid met de naam van de vindplaats of de plaats waar ze worden bewaard en altijd in een vaste chronologische volgorde gerangschikt, waarbij niet het vondstjaar maar het jaar van melding beslissend is:
Het vijftiende exemplaar — in feite als tweede gevonden — is een perfect bewaarde veer.
De aardlagen waarin de exemplaren gevonden zijn, de zogenaamde "Malm Zeta 2", deel van de Altmühltalformatie, stammen meer bepaald uit het onderste Tithonien en zijn daarmee bijna exact 150 miljoen jaar oud. Ze vormen een veertig tot negentig meter dik pakket dat in de loop van enkele honderdduizenden jaren is afgezet in een dertig tot vijftig meter diepe lagune aan de noordrand van een uitloper van de Tethysoceaan tussen twee grote eilanden: het Anglobrabantse Massief — in Duitsland ook wel het "Middelduitse" genoemd — en het Massief van Bohemen. De fossielen zullen daarmee gemiddeld enkele tienduizenden jaren van elkaar in leeftijd verschillen, wat als argument gebruikt is om ze als een enkele soort te beschouwen. Uitzonderingen zijn de 'Daiting' die stamt uit de "Malm Zeta 3" van de Mörnsheimformatie en daarmee enkele honderdduizenden jaren jonger is en het twaalfde exemplaar dat uit de Paintenformatie komt en juist enkele honderdduizenden jaren ouder is.
De Oerveer.
Op zijn laatst in de vroege zomer van 1861 — het precieze tijdstip is onbekend — werd in de kalkgroeve van Wilhlem Kohler bij Solnhofen in het Koninkrijk Beieren het fossiel gevonden van een veer. Dat werd vermoedelijk, direct of indirect, al vrij snel verkocht aan een gezaghebbende Duitse paleontoloog, Christian Erich Hermann von Meyer. Deze meldde de vondst op 15 augustus 1861 door middel van een ingezonden brief aan het "Neue Jahrbuch für Mineralogie, Geognosie, Geologie und Palaeontologie". Op 30 september publiceerde dit tijdschrift een tweede brief van Von Meyer. Hierin meldde hij dat er ook een skelet gevonden was van een met veren bedekt dier. Hij kondigde aan de veer met een exacte illustratie te gaan beschrijven. Voor het dier stelde hij de naam "Archaeopteryx lithographica" voor. Dat dit niet op het dier van het skelet sloeg maar op het dier waarvan de oorspronkelijke veer afkomstig was, blijkt eenduidig uit de tekst van de beschrijving van de veer die in april 1862 uitkwam. Dit betekent dat de veer het zogenaamde holotype van de soort was: het specimen waaraan de naam verbonden is.
De geslachtsnaam is afgeleid van het Klassiek Griekse ἀρχαῖος, "archaios", 'oeroud' en πτέρυξ, "pteryx", 'veer'. De soortaanduiding verwijst naar de lithografische steen. Von Meyer wilde het dier dus 'Oerveer' dopen. In april 1862 wees hij echter ook het skelet aan de soort toe. Omdat 'pteryx' ook 'vleugel' kan betekenen en deze interpretatie beter past bij de naam van een heel dier, werd de naam al snel als 'Oervleugel' gelezen. Wegens haar etymologie wordt zij soms als 'archaeo-ptéryx' uitgesproken; de uitspraak 'archae-ópteryx' wordt echter meer gehoord.
De steenplaat werd in 1869 verworven door de "Palaeontologische Staatssamlung München", de huidige "Bayerische Staatssamlung für Paläontologie und Geologie", waar het zich nog steeds in de collectie bevindt met inventarisnummer BSP 1869 VIII I. De tegenplaat van het fossiel werd apart verkocht aan de Beierse verzamelaar Heinrich Fischer en werd met diens hele collectie in 1876 overgedaan aan het Humboldtmuseum te Berlijn waar het bewaard wordt als specimen MB Av. 100.
Het fossiel bestaat niet uit de afdruk van een veer: het organisch materiaal is door bacteriën verteerd en de holte is gevuld door bruin mangaan(IV)oxide. Hierdoor kon een weliswaar platte maar driedimensionale perfecte kopie ontstaan van mogelijk een van de slagpennen van de vleugel. De veer is asymmetrisch en achtenvijftig millimeter lang. In 2011 werden de resten van melanosomen gemeld, structuren die bij het levende dier zwart pigment zouden hebben bevat. In 2012 stelde een publicatie dat het niet om een slagpen zou gaan maar om de bovenste dekveer van een van de slagpennen van de onderarm. In 2019 meldde een studie dat een scan de halo van het ondertussen verdwenen onderste uiteinde van de schacht had ontdekt. De bouw van de veer zou niet met die van een dekveer overeenstemmen maar ook niet met de bekende slagpennen van "Archaeopteryx". Een duidelijk verband met dat geslacht zou dus ontbreken. Deze conclusies werden echter weersproken door een studie uit 2020.
Het Londense exemplaar.
Begin 1861 werd in de groeve van Johann Friedrich Ortmann op de "Langenaltenheimer Haardt", niet ver van de plaats waar de veer opgedoken was, een fossiel van een bevederd dier gevonden. Ortmann verkocht de vondst kennelijk direct door aan de arts Karl Friedrich Häberlein te Pappenheim die vaak als fossielenhandelaar wat bijverdiende — het bekende verhaal dat hij het exemplaar in ruil voor een medische behandeling van een steenwerker zou hebben gekregen, berust vermoedelijk op een fabeltje. Tijdens diens bezoek in de zomer van 1861 toonde hij het fossiel aan de verzamelaar en gerechtsheer Friedrich Ernst Witte, die onmiddellijk het belang ervan inzag en von Meyer inlichtte. Daarna reisde Witte door naar München waar hij professor Johann Andreas Wagner ervan probeerde te overtuigen het belangwekkende stuk aan te kopen. Deze kon eigenlijk niet geloven dat zulke oude lagen een vogelfossiel konden voorbrengen en stuurde daarom zijn assistent Albert Oppel naar Pappenheim om de zaak te onderzoeken. Häberlein wilde het fossiel wel laten zien maar stond niet toe dat Oppel het natekende. Teruggekeerd in München lukte het Oppel desalniettemin om een zeer nauwkeurige potloodtekening te vervaardigen, ten dele uit zijn geheugen maar vermoedelijk — de afbeelding is gespiegeld — doordat hij stiekem toch de contouren van de tegenplaat wist over te trekken.
Op 9 november 1861 hield Wagner een lezing over de vondst, die in januari 1862 postuum gepubliceerd zou worden. Zelf geen evolutionist wist hij niet goed wat hij met het dier aan moest, of het een reptiel was met vogelveren of een vogel met een reptielenstaart. Zijn verwarring bracht hij tot uitdrukking in de naam die hij aan het dier gaf: "Griphosaurus", afgeleid van het Griekse γρῖφος, "griphos", 'duister raadsel'. Zo had het beest nu twee namen. De twijfel van Wagner deed hem vermoedelijk aarzelen de nodige fondsen voor aankoop aan te trekken; in december overleed hij. De vraagprijs van Häberlein in 1861 lag op 8400 Zuid-Duitse zilverguldens.
Ondertussen was het nieuws over de ontdekking tot Engeland doorgedrongen. De conservator van de geologische afdeling van het "British Museum", George Robert Waterhouse, schreef Häberlein op 28 februari 1862 met het verzoek het fossiel te verkopen. Die antwoordde op 21 maart nog wat af te wachten daar uit allerlei landen gegadigden hem al bezocht hadden. Daarbij stelde hij vanwege zijn gevorderde leeftijd zijn hele verzameling ineens van de hand te willen doen. Op 29 maart vroeg Waterhouse wat daarvan dan de prijs moest zijn; op 12 juni, nadat onderhandelingen tussen Häberlein en Karl von Martius waren vastgelopen, ontving hij het antwoord: £750,-, bijna het dubbele van het totale jaarlijkse aankoopbudget van de afdeling. Waterhouse toog nu zelf naar Pappenheim om Häberlein te bewegen voor £500,- van het stuk afstand te doen maar die weigerde verder te zakken dan £700,-. De invloedrijke paleontoloog Richard Owen besloot toen op persoonlijke titel bij voorschot £250,- uit het budget van het volgende jaar toe te zeggen en £450,- meteen te voldoen, waar Häberlein op 6 augustus op inging. Op 1 oktober 1862 kwam het fossiel in Londen aan, tot grote ontsteltenis van de Duitse geleerden. Het behoort, samen met de 1760 andere specimina van Häberleins verzameling, nog steeds tot de collectie van het museum en heeft het inventarisnummer BMNH 37001. In december werd de soort voorlopig beschreven door Henry Woodward en kreeg van deze de naam "Griphosaurus problematicus".
Op dat moment had Owen de nieuwe aanwinst al op 20 november in een lezing besproken, die in 1863 gepubliceerd zou worden. Daarin benoemde hij een nieuwe soort: "Archeopteryx macrura". De soortaanduiding betekent 'met lange staart' en was een verwijzing naar zijn hypothese dat de oorspronkelijke veer weleens van een kortstaartige soort afkomstig kon zijn — de pterosauriërs van die tijd hadden immers ook kortstaartige naast langstaartige soorten — zodat het skelet als een aparte langstaartige soort benoemd moest worden. De afwijkende geslachtsnaam was een eenvoudige spelfout. Owen was eerder van plan geweest het dier "Griphornis longicaudatus" te noemen. Deze geslachtsnaam neemt het "griphos" van "Griphosaurus" maar verbindt deze nu met "ornis", 'vogel', omdat Owen, die op dat moment alleen microevolutie binnen groepen erkende, wilde beklemtonen dat het om een echte vogel, een "True Bird" ging. De soortaanduiding betekent weer 'langstaart'. Per ongeluk werd ook deze naam gepubliceerd: het had in de bedoeling gelegen het populair-wetenschappelijke artikel van Woodward pas na de wetenschappelijke publicatie van Owen uit te brengen en dan daarin diens naam te volgen; door een fout van de redactie werd in feite een voorlopige versie te vroeg in het blad opgenomen die ook nog eens twee namen bevatte: "Griphosaurus problematicus" en "Griphornis longicaudatus". Owen had oorspronkelijk de intentie gehad alleen Wagners naam van een eerste soortaanduiding te voorzien, had toen een tijdje overwogen met een geheel nieuwe naam te komen en had uiteindelijk — toen dat op bezwaren stuitte van zijn collega Hugh Falconer — von Meyers geslacht gekozen maar dan uitgebreid met een nieuwe soort zodat er toch een stukje eigen inbreng in zat. In 1863 zou hij nog een ruimere beschrijving publiceren. In 1921 gaf B. Petronievics nog een aparte naam voor de soort: "Archaeopteryx oweni". De belangrijkste moderne beschrijving is die van Gavin de Beer uit 1954.
Het fossiel bestaat uit een hoofdplaat en een tegenplaat die al grotendeels door Häberlein zelf geprepareerd werden. Het verschil tussen hoofdplaat en tegenplaat berust hierin dat de eerste het dier in de ware oriëntatie toont en de laatste in een gespiegelde. Bij de hoofdplaat beziet men het dier op de rug, maar het is niet op de buik liggend gefossiliseerd: de splijting van de steen heeft de onderkant van het fossiel vrijgemaakt. De kop is van de rest van het skelet losgeraakt. Al in 1865 werd op de tegenplaat een los stukje bovenkaak teruggevonden dat bewees dat "Archaeopteryx" tanden had. In 1982 werd het schedeldak blootgelegd; het is verbonden met een natuurlijk afgietsel van de hersenpan. Voor de romp zijn links en rechts slagpennen van de vleugels zichtbaar; onderaan toont de staart lange veren. Het waren deze veerresten die het fossiel zijn opzienbarend karakter gaven. Vaak worden ze omschreven als 'veerafdrukken' maar dat is onjuist. Veren kunnen onder water langzaam op modderlagen zinkend helemaal geen afdrukken maken. In feite rotte de veer weg en de holte werd gevuld, echter niet met mangaanoxide zoals bij de losse veer maar met fijne kalk. Door de splijting van de steen breekt deze opvulling weer los van de oudere laag en ontstaat de illusie van een afdruk.
Het Berlijnse exemplaar.
In 1874 of 1875 vond boer Jakob Niemeyer in zijn kleinere steengroeve op de "Blumenberg" bij Eichstätt een fossiel dat hij aanzag voor dat van een pterosauriër. Toen in 1876 zijn enige koe doodging, besloot hij de vondst ten gelde te maken en verkocht het voor ongeveer honderdvijftig à honderdtachtig mark — de tegenwaarde van een nieuwe koe — aan herbergier Johann Dörr. Die verkocht het voor driehonderd mark — hogere bedragen tot wel tweeduizend mark zijn in de literatuur genoemd maar bleken achteraf onjuist — weer door aan Ernst Otto Häberlein, de zoon van de in 1871 overleden Karl Häberlein. Bij het prepareren bleek hem al snel dat het om een tweede skelet van "Archaeopteryx" ging dat hij begin 1877 voor 15.000 Zuid-Duitse zilverguldens aanbood aan de directeur van de "Palaeontologische Staatssammlung", Karl Alfred von Zittel. In feite was de zilvergulden dat jaar als betaalmiddel afgeschaft; het ronde getal kwam neer op 25.710 "Goldmark" terwijl het aankoopbudget van het instituut slechts 3400 mark bedroeg. Er dreigde dus een herhaling van het gebeuren van 1862; op 14 mei 1877 bood Ernst Häberlein het fossiel het "British Museum" aan voor £1600,-, ongeveer 32.900 mark.
De voltooiing van de preparatie toonde daarna dat het specimen van een uitzonderlijk hoge kwaliteit was; de vraagprijs werd daarop verhoogd naar 36.000 mark. In feite kon geen enkel museum een dergelijk bedrag opbrengen. Een stichting ter bescherming van het Duitse cultuurgoed, de "Freie Deutsche Hochstift", bood toen aan het fossiel onder haar hoede te nemen en ondertussen naar fondsen te zoeken. Op 28 augustus 1877, de verjaardag van Johann Wolfgang von Goethe, werd de cultuurschat in een plechtige ceremonie in diens geboortehuis onthuld. De stichting riep prominente Duitsers op dit erfgoed voor Duitsland te bewaren en een 'beschamende vernedering te voorkomen' maar in feite bleken die niet zo te porren om aan hun 'ereplicht' te voldoen: bedelbrieven aan keizer Wilhelm II van Duitsland en koning Lodewijk II van Beieren werden zonder veel woorden afgewezen. Dit ontlokte in 1879 aan geoloog professor Carl Vogt de bekende verzuchting dat de militaristische Wilhelm wel anders gereageerd zou hebben als het om een versteend kanon of geweer was gegaan. Vogt publiceerde in 1879 de eerste beschrijving van het fossiel, vergezeld van een foto.
Toen het de stichting niet lukte het geld bijeen te brengen nam E. Häberlein het exemplaar in december 1878 weer terug. Maart 1879 bood hij het de Amerikaanse professor Othniel Charles Marsh aan voor $10.000,- maar ook die weigerde. Häberlein begreep toen dat hij met zijn prijs moest zakken. Op 16 maart 1880 schreef hij aan professor Ernst Beyrich, de directeur van het mineralogisch museum van de "Friedrich-Wilhems-Universität" te Berlijn, voor 20.000 mark te willen leveren. Het Pruisische ministerie van cultuur kon die som echter niet ineens opbrengen. Industrieel Werner Siemens besloot toen het specimen in april 1880 te kopen maar het ministerie een koopoptie te geven, de som te voldoen in twee termijnen van tienduizend mark uit de begroting voor 1881 en 1882; dat jaar ging het stuk over in de eigendom van de Duitse staat. Al in 1880 was het in de collectie van de universiteit opgenomen waar het nog steeds verblijft met inventarisnummer HMN 1880/1881. Het werd volledig beschreven in een studie van Wilhelm Barnim Dames uit 1884.
Het fossiel bestaat uit een plaat en tegenplaat. Ernst Häberlein plakte alle steenschilfers die hij van de hoofdplaat verwijderde weer op de tegenplaat die daardoor een erg rommelig uiterlijk heeft. Er zijn slechts een paar botten op aanwezig maar ten dele betere veerresten dan op de plaat. Het skelet van het Berlijnse exemplaar ligt nog geheel in verband en is bijna volledig. Het toont het dier schuin van rechts op de rug in een dramatische pose met de vleugels gespreid en de nek naar achteren gekromd. Net als de 'Londen' is ook dit exemplaar op de rug liggend gefossiliseerd en is dus de hoofdplaat de bovenliggende kalklaag. Pennen op beide vleugels en staart zijn bewaard gebleven en ook veren op het rechteronderbeen; een gedeelte van die laatste is verwijderd toen Dames in een verdere preparatie het schaambeen blootlegde. Door de wijze van preparatie door E. Häberlein toont nu de hoofdplaat bij de veren de grenslaag tussen de opvullende kalk die hij verwijderde en nog latere afzettingen: we zien dus verwarrenderwijs de structuur van hun onderkant. De fraaie conservering heeft ervoor gezorgd dat dit specimen veel bekender geworden is dan de 'Londen'. Professor Oskar Fraas oordeelde al in 1879: 'Het stuk is zo oneindig vol pracht en betovering dat het Londense stuk ertegen in het niet zinkt'. Het Berlijnse exemplaar is tegenwoordig het beroemdste fossiel ter wereld, in talloze boeken afgebeeld en zo tot een icoon van de evolutietheorie geworden. Eind negentiende eeuw legde een preparatie door Gustav Borchert vanuit de onderkant van de hoofdplaat de ravenbeksbeenderen vrij. In 1979 werden de handklauwen, de voeten en de onderkaak verder uitgeprepareerd. Nadat lang slechts een afgietsel getoond werd, wordt de hoofdplaat van het origineel sinds 2007 permanent tentoongesteld.
In 1897 meende Dames dat het Berlijnse exemplaar een eigen soort vormde: "Archaeopteryx siemensii". In 1917 ging Branislav Petronievics nog een stap verder en benoemde een apart geslacht: "Archaeornis", dat, niet toevallig, 'Oervogel' betekent: men was "Archaeopteryx" ondertussen algemeen "der Urvogel" gaan noemen.
De "Maxberg".
Ondanks zeer intensieve winning van lithografische steen in de regio werden er lange tijd geen nieuwe vondsten van "Archaeopteryx" gemeld. In 1956 echter werd weer een exemplaar opgedolven, in de steengroeve van Eduard Opitsch tussen Langenaltheim en Solnhofen, door de steenwerkers Ernst Fleisch en Karl Hinterholzinger. Deze arbeiders zagen het stuk echter aan voor de onbelangrijke resten van de kreeft "Mecochirus" en zetten het weg in een hoekje van een magazijn van het bedrijf. Pas in de zomer of herfst van 1958 liet Opitsch het fossiel meenemen door geoloog Klaus Fesefeldt die het doorstuurde naar de Universiteit van Erlangen waar professor Florian Heller het meteen als een archaeopteryx herkende, het prepareerde, er door Wilhelm Stürmer röntgenfoto's en ultravioletlichtfoto's van liet maken en in 1959 beschreef. Opitsch kreeg het exemplaar terug en stelde het in het lokale "Museum auf dem Maxberg" tentoon. Tot augustus 1965 waren er onderhandelingen over een mogelijke verkoop tegen een prijs van 40.000,- DM maar die liepen stuk op het gegeven dat de verdienste als bedrijfswinst met veertig procent belast zou worden. Die maand brak Opitsch ieder contact af. In 1974 stond hij toe dat er afgietsels gemaakt werden maar daarna hield hij het specimen bij zich thuis in Pappenheim, meestal onder zijn bed. Toen hij februari 1991 stierf, bleek het onvindbaar. De erfgenamen deden aangifte van diefstal en er ging een internationaal opsporingsbericht uit. Tot nu toe heeft dit geen resultaat opgeleverd; het verdwenen specimen heeft dan ook geen inventarisnummer. Op de marmeren grafsteen van Opitsch staat de 'Maxberg' in goud afgebeeld en het gerucht gaat dat hij samen met de eigenaar daar een laatste rustplaats heeft gevonden. Het geval was aanleiding weer eens een oproep te doen aan Beieren om de wetgeving te veranderen zodat bodemschatten net als bij de andere Bondslanden in beginsel eigendom van de overheid worden. In 1995 werd het stuk door de federale overheid als "deutsches Kulturgut" aangemerkt zodat het niet geëxporteerd mag worden.
Het derde exemplaar van "Archaeopteryx" is veel minder compleet en aantrekkelijk dan de eerste twee fossielen. Het bestaat uit een bovenliggende plaat en onderliggende tegenplaat van ongeveer vijftig bij vijfendertig centimeter waarop de verspreide delen van een gedeeltelijk op de rechterzijde liggend skelet waaraan kop en staart ontbreken. De staart is vermoedelijk verloren gegaan toen het oorspronkelijke steenblok in dunnere platen gezaagd werd. Wel zijn er, tamelijk vage, resten van de veren van de vleugels en een onderbeen te zien. De structuur van de veerbaarden is niet zichtbaar. Door de splijting zijn ook de beenderen meegespleten en de helften bevinden zich zo vaak op verschillende platen. De röntgenopnamen waarvoor de tegenplaat tot een dikte van dertien millimeter afgeslepen werd, toonden dat nog verschillende botten in de plaat verborgen lagen; Opitsch stond niet toe dat die verder uitgeprepareerd werden.
Het Haarlemmer exemplaar.
In 1855 werd bij Jachenhausen, ten noorden van Riedenburg, een klein fragmentarisch fossiel ontdekt, in dezelfde groeve die later de dinosauriër "Compsognathus" zou voortbrengen. Het stuk werd aangekocht door von Meyer die het in 1857 en 1859 kort beschreef. Hij zag het aan voor een nieuwe soort van de pterosauriër "Pterodactylus" die hij in 1857 benoemde als "Pterodactylus crassipes". De soortaanduiding betekent 'dikvoet' in het Latijn, een verwijzing naar de voeten die veel sterker gebouwd waren dan bij enige bekende andere pterosauriër. Maart 1860 verkocht hij het aan de conservator van het Teylers Museum te Haarlem, Jacob Gijsbertus Samuël van Breda. Plaat en tegenplaat hebben daar de inventarisnummers TM 6928 en TM 6929.
Meer dan een eeuw lang lagen de resten in een vitrine van de fossielenzaal van het museum, geëtiketteerd als een obscure pterosauriër. In 1966 kregen ze bezoek van de Duitse paleontoloog Peter Wellnhofer, die weldra de meest gezaghebbende expert ter wereld op het gebied van pterosauriërs en "Archaeopteryx" zou worden, maar ook hem viel niet op dat er iets fundamenteel onjuist was aan de determinering. Wellnhofer zag wel dat het geen exemplaar van "Pterodactylus" was maar meende dat het een zeldzaam specimen van "Scaphognathus" betrof, een lid van de Rhamphorhynchoidea, de 'langstaartpterosauriërs'.
Op 8 september 1970 reisde de beroemde Amerikaanse paleontoloog John Ostrom naar Nederland om pterosauriërs te bestuderen waarvan niet minder dan vijf holotypen in het Teylers aanwezig zijn; hij was speciaal geïnteresseerd in langstaartpterosauriërs omdat die een verstijfde staart hadden net als de dinosauriër "Deinonychus" waarover hij een vervolgstudie aan het schrijven was. Bij bestudering van "P. crassipes" vielen hem eigenaardige golvingen aan het plaatoppervlak op. Von Meyer had gemeend dat dit afdrukken van de vlieghuid waren. Toen Ostrom echter het stuk optillend voor het raam strijklicht over het oppervlak liet vallen, besefte hij plots dat hij veren zag. Hij begreep dat hij een unieke vondst gedaan had en het fossiel een niet herkend vierde specimen van "Archaeopteryx" moest zijn. Een half uur lang durfde hij het de conservator van het museum niet te vertellen, uit angst dat een ander het exemplaar zou krijgen om verder te bestuderen. Uiteindelijk won zijn betere ik het. De conservator nam de brokken steen zwijgend in ontvangst en verdween, de arme paleontoloog zwevend tussen hoop en vrees achterlatend. Na een kwartier verscheen de Hollander weer, nu met een oude schoendoos in de armen, met touwtjes dichtgestrikt. En zo werd het vierde exemplaar de Amerikaan toegestopt met de woorden: 'Hier, hier, professor Ostrom, "you have made Teylers Museum famous. Deze anekdote wordt tot op de dag van vandaag gebruikt om Amerikaanse studenten de correcte normen van de wetenschapsethiek bij te brengen. Een belangrijker gevolg was dat Ostrom, die al een expert was op het gebied van dinosauriërs, door de bestudering van de 'Haarlem' overtuigd raakte van het feit dat vogels dinosauriërs zijn: de vondst was de directe aanleiding voor deze hypothese. In 1970 meldde hij de vondst, in 1972 beschreef hij haar.
De beide platen van het fossiel vertegenwoordigden indertijd het minst omvangrijke archaeopteryxfossiel. Vermoedelijk waren ze eerst vrij compleet omdat het skelet nog in verband ligt maar is het grootste deel bij het winnen van de steen verloren gegaan. Wat overblijft, toont van het dier de onderste rechterzijkant, met de knieën naast elkaar opgetrokken en de handen voor de buik geslagen. De enkels en de staart ontbreken; van de romp zijn alleen buikribben, wat wervels en het uiteinde van een schaambeen over. De handklauwen zijn goed geconserveerd met de hoornschachten er nog aan. Bij de handen zijn zeer vage veerresten te zien. Hoewel het het eerst gevonden exemplaar is, geldt de 'Haarlem' toch als het vierde omdat de volgorde van herkenning wordt aangehouden.
In 2017 werd het exemplaar benoemd als een apart geslacht "Ostromia".
Het Eichstätter exemplaar.
Op 19 maart 1951 bood Franz Xaver Frey uit Workerszell, een gehucht ten noorden van Eichstätt, via bemiddeling door de preparateur Ludwig Meier, aan "Lycealprofessor" Franz Xaver Mayr een fossiel aan begin dat jaar gevonden in zijn groeve op de "Petershöhe". Frey dacht dat het om een pterosauriër ging maar Mayr meende bij een eerste inspectie een uiterst zeldzame "Compsognathus" in het stuk te herkennen. Na de koop gingen beide partijen tevreden uiteen: Frey omdat hij een veel hoger bedrag gekregen had dan verwacht en Mayr omdat hij pas het tweede specimen van "Compsognathus" dat bekend was, dacht ontdekt te hebben. Bij de daarop volgende preparatie bleek het Mayr echter dat het een nog veel belangwekkender exemplaar van "Archaeopteryx" betrof. Dat stelde hem voor een groot moreel dilemma: de transactie was weliswaar juridisch volkomen geldig maar Mayr was priester en voelde zich aan zijn ambt verplicht om uit overwegingen van billijkheid Frey in de gelegenheid te stellen de koop te ontbinden zodat deze een hogere som zou kunnen bedingen. Hij wist echter ook dat de beroemde fossielenverzameling van het seminarie te Eichstätt die hij beheerde het geld niet had het specimen tegen de marktwaarde te verwerven; als wetenschapper kon hij zich er niet toe brengen deze schat weer uit zijn instituut te laten verdwijnen — misschien wel in de handen van een particulier zodat het voor de wetenschap verloren zou gaan. Het lukte hem niet tot een besluit te komen en daarom legde hij het stuk voorlopig maar in de brandkast.
Ruim twintig jaar later, noopten de omstandigheden Mayr om alsnog met zijn "Archaeopteryx" uit de kast te komen. Hij was nu zelf al 84, Frey was in 1965 overleden en de verzameling van het seminarie zou een nieuwe behuizing krijgen in een speciaal "Jura-Museum" waar het exemplaar het pronkstuk van zou kunnen worden. Op 9 maart 1972 toonde hij het fossiel aan een stomverbaasde Wellnhofer. In het voorjaar van 1973 nam die het stuk mee naar München waar het door Ernst Schmieja verder geprepareerd werd. Mayr bood de erfgenamen van Frey een financiële regeling aan, waar deze graag op ingingen omdat ze formeel geen enkel recht op een financiële compensatie hadden. In juni 1973 meldde Mayr de vondst in een wetenschappelijk artikel; het jaar daarop overleed hij. In 1974 beschreef Wellnhofer het specimen. Vanaf 17 september 1976 wordt de vondst tentoongesteld in het "Jura-Museum" met als inventarisnummer JM 2257.
Het fossiel bestaat uit plaat en tegenplaat. De hoofdplaat toont de rechterzijkant van het dier; de tegenplaat is in wezen een lege mal. Het skelet is zeer compleet op een hiaat ter hoogte van de romp van de hoofdplaat na. Veerresten zijn te zien bij de rechtervleugel, het rechteronderbeen en de staart, maar zeer vaag. De schedel van het specimen is uitzonderlijk goed bewaard en onze belangrijkste bron van informatie over dit lichaamsdeel. Het is verder opmerkelijk omdat het het kleinste bekende individu is.
Mayr dacht dat het specimen een eigen soort vertegenwoordigde die hij echter niet benoemde. Michael Howgate echter benoemde in 1984 een aparte "Archaeopteryx recurva"; de soortaanduiding verwijst naar de meer gebogen spitsen van de tanden. In 1985 benoemde hij zelfs een apart geslacht "Jurapteryx", welke naam naar de Juraperiode verwijst.
Het Solnhofener exemplaar.
Begin jaren zeventig kocht de burgemeester van Solnhofen, Friedrich Müller, een verwoed geologisch en paleontologisch amateurverzamelaar, ergens in de buurt van zijn woonplaats van een handelaar waarvan hij zich de identiteit later niet meer kon herinneren, een gebroken steenplaat waarop te zien was dat er zich een fossiel in bevond. Lange tijd bleef het object onaangeroerd in zijn opslagruimte liggen tot hij midden jaren tachtig besloot het te gaan prepareren. Al snel kwam een prachtig skelet tevoorschijn, waarin hij een exemplaar van "Compsognathus" meende te herkennen. Wel viel hem op dat de staart te kort was en daarom beitelde hij zorgvuldig de ontbrekende wervels in het kalkgesteente uit en verfde die een overeenkomend donkerbruin zodat het skelet nog mooier leek. In oktober 1987 besloot de gemeente Solnhofen de enorme verzameling van hun oud-burgemeester aan te kopen en in een speciaal "Bürgermeister-Müller-Museum" tentoon te stellen om te voorkomen dat de vondsten na de dood van de nu al 75-jarige voor de streek verloren zouden gaan. De directeur van het naburige "Jura-Museum", Günther Viohl, werd verzocht een inventarisatie en taxatie van de stukken uit te voeren. Toen die Müllers huis op 11 november 1987 bezocht, werd hem de "Compsognathus" geopenbaard. Viohl werd daardoor echter meer verrast dan Müller had verwacht, want de museumdirecteur herkende het aan de grote handen direct als een exemplaar van "Archaeopteryx". Meteen werd Wellnhofer gebeld die op 19 november de identificatie kon bevestigen; tot maart 1988 onderzocht hij het fossiel in München waarna hij de vondst meldde en een beschrijving publiceerde. Het fossiel werd mede onderzocht via een CAT-scan. Op 14 juli 1988 werd het zesde exemplaar in het nieuwe museum in het "Naturpark Altmühltal" onthuld, met als inventarisnummer BMM 500.
Deze bekendmaking was echter de aanleiding voor een slepende juridische strijd om de eigendom. Toen in de jaren zeventig weer fossielen van "Archaeopteryx" opdoken, begonnen velen zich af te vragen hoe het kon dat er tussen 1877 en 1951 helemaal geen exemplaren gevonden waren, terwijl de exploitatie van de groeven steeds intensiever geworden was. Men verklaarde dit door het verduisteren van de duurste stukken door de steenwerkers. Toen hij in de krant las dat de nieuwe vondst miljoenen waard was, kreeg de steengroeve-eigenaar Franz Xaver Schöpfel de overtuiging dat deze in 1985 door twee Turkse werknemers uit zijn groeve in Wintershof West ontvreemd moest zijn; andere arbeiders hadden hem namelijk weleens verteld dat ze die ervan verdachten platen onderhands aan handelaren van de hand gedaan te hebben. In december 1988 deed hij tegen de twee aangifte van verduistering, tegen Müller van heling. Het strafrechtelijk onderzoek zou tot 1994 doorlopen, waarna de zaak geseponeerd werd: uit analyse van het gesteente was gebleken dat deze plaat in ieder geval niet uit Schöpfels groeve afkomstig was. Schöpfel liet het daar echter niet bij zitten en spande in december 1995 een civiele procedure aan tegen de gemeente Solnhofen waarin hij de eigendom opeiste. Hij voerde getuigen aan die beweerden dat de werknemers hun de stukken plaat in de herfst van 1985 hadden aangeboden; de analyse van het gesteente zou waardeloos zijn want uitgevoerd op een stuk versterkende plaat die later aan het fossiel toegevoegd was. Op 2 maart 1998 stelde het "Landgericht Ansbach" hem in het gelijk. Hiertegen ging de gemeente in beroep en het "Oberlandesgericht Nürnberg" vernietigde het vonnis op 12 september 2001 toen bleek dat de expertise toch op het echte fossiel betrekking had gehad. Schöpfel procedeerde nu door tot het Bundesgerichtshof dat zijn verzoek tot revisie echter in januari 2003 afwees.
Het fossiel heeft geen tegenplaat want de plaat zelf was bedekt met een laag zachtere mergel die Müller verwijderde. Hij toont het dier van de rechterzijde. Het skelet is bijna compleet op de tenen van de rechtervoet en het puntje van de staart na. De nepwervels van Müller hebben die te ver verlengd; ze zijn later niet verwijderd. De kop lijkt te ontbreken maar in feite ligt die sterk naar achteren gebogen op de borstkas. Ook aan de schedel ontbreken veel stukjes. De nek ligt nog in het gesteente verborgen zoals röntgenopnamen bewezen. Aan de naar beneden ingeklapte linkerhand zijn veerresten zichtbaar. In 1992 publiceerde Wellnhofer een tweede beschrijving.
Het specimen is verreweg het grootste exemplaar van "Archaeopteryx". Dat was voor Andrzej Elzanowski in 2001 de hoofdreden het als een apart geslacht en soort te benoemen: "Wellnhoferia grandis". De geslachtsnaam eert Wellnhofer. De soortaanduiding verwijst naar de grootte.
Het Münchener exemplaar.
Het Münchener exemplaar is het eerste waarvan de exacte vondstomstandigheden bekend zijn. In de vroege morgen van 3 augustus 1992 wilde "Hackstockmeister" Jürgen Hüttinger, pachter van een groeve op de "Hintere Haardt", eigendom van de "Solenhofer Aktien-Verein", met een kleine rupsgraafmachine een laag mergel verwijderen om bij de kalksteen te geraken. Door de taaiheid van de mergel lukt hem dat niet en daarom nam hij een houweel om de mergellagen handmatig te verwijderen. Plots merkte hij dat op een al weggeworpen plaat fossielen te zien waren. Hüttinger zette de verschillende brokstukken weer ineen en toonde zich toen een stuk opmerkzamer dan eerdere ontdekkers want hoewel de omtrekken van het dier nogal vaag waren, determineerde hij het meteen correct als een archaeopteryx. Daarna volgden de gebeurtenissen zich snel op. Hoewel de Aktien-Verein de eigendom had, was Hüttinger volgens de Beierse jurisprudentie als schatvinder automatisch mede-eigenaar. Die ochtend nog riep hij de directeuren erbij; die lieten preparateur Giuseppe Völkl van het Jura-Museumkomen en reeds die middag werd de Bayerische Paläontologische Staatssammlung op de hoogte gebracht inclusief Wellnhofer"."
De fragmenten werden op 24 september 1992 naar München overgebracht waar Schmieja en Wellnhofer het fossiel tot december in elkaar zetten en prepareerden wat tweehonderd arbeidsuren kostte. Toen bleek dat een stukje ontbrak, werd nog eens vijfhonderd kilo apart gehouden steenbrokken van de afvalhoop van de groeve onderzocht waaruit het inderdaad opdook. Op 29 april 1993 werd de vondst tijdens een persconferentie op de Maxberg aan het publiek bekendgemaakt. Dat jaar beschreef Wellnhofer de vondst en werd het fossiel in München tentoongesteld. De BSP kreeg het voor vijf jaar in bruikleen en het land Beieren werd een koopoptie verleend. Duitse federale overheid verklaarde het in 1995 tot "Kulturgut". Maart 1999 liep de bruikleen af en de eigenaren gaven aan voor die datum een bod te verwachten. Daarvoor was het echter weer nodig om eerst over een vraagprijs te onderhandelen; in maart 1998 kwam men overeen dat de "Solenhofer Aktien-Verein" twee miljoen DM zou vragen waarna de BSP het land Beieren zou bewegen die som op te brengen. De Beierse minister van financiën Erwin Huber stemde met de koop in, mits de prijs iets zou zakken en andere instellingen mee zouden betalen. Een inzamelingsactie bracht nog eens 163.000 DM op en na bijdragen van de federale overheid, musea en stichtingen hoefde Beieren maar 600.000 DM bij te dragen aan de uiteindelijke koopsom van 1,9 miljoen DM, 2.033.000,- DM inclusief btw. Het fossiel ging op 6 december 1999 in de eigendom van de BSP over waar het het inventarisnummer BSP 1999 heeft.
Het fossiel bestaat uit een plaat en tegenplaat. Het toont vanaf de linkerzijde een vrijwel compleet skelet. De schedel is echter uit elkaar gevallen waarbij de onderkaken zijn losgeraakt en uiteengeklapt en de snuit is verdwenen. De staart is sterk naar beneden gebogen. Daaraan en aan de beide armen zijn veren zichtbaar. Wellnhofer meende eerst dat er een verbeend borstbeen te zien was, een unicum onder de bekende specimina, maar dat bleek achteraf een gedraaid ravenbeksbeen te zijn. Wel een echt onderscheidend kenmerk bestaat uit de lange onderste ledematen. De verschillen waren voor Wellnhofer reden om in 1993 een aparte soort te benomen: "Archaeopteryx bavarica". De soortaanduiding verwijst naar Beieren.
De "Daiting".
In 1990 werd in een of andere oude verlaten kalksteengroeve op de westelijke helling van de "Altmühlalb" nabij Daiting door een amateurpaleontoloog een kleine plaat gevonden met fossiele resten. Die werd, wellicht via een fossielenhandelaar, verkocht aan een particuliere verzamelaar als een pterosauriër. Na preparatie van het fossiel rees er twijfel over deze determinering. Begin 1996 werd via een contactpersoon een afgietsel voorgelegd aan de directeur van het "Naturkunde-Museum Bamberg", Matthias Mäuser, die op het punt stond een tentoonstelling over "Archaeopteryx" te openen. Die herkende het als een exemplaar van de "Urvogel". Hij kreeg toestemming om bij gelegenheid van de opening van de tentoonstelling in februari 1996 de vondst publiek te maken, maar de identiteit van de verzamelaar moest geheim blijven. Het fossiel zelf werd niet voor onderzoek beschikbaar gesteld maar wel mochten foto's van het afgietsel gebruikt worden bij een beschrijving die Mäuser in 1997 publiceerde. De verblijfplaats van het fossiel bleef daarmee onbekend. Het heeft aldus geen inventarisnummer; evenmin is het afgietsel als plastotype geregistreerd. De geheimhouding is vermoedelijk bedoeld om te voorkomen dat de grondeigenaren het stuk zouden opeisen. In 2009 werd het origineel aangekocht door fossielenhandelaar Raimund Albersdörfer. In oktober dat jaar werd het kort tentoongesteld en mocht Helmut Tischlinger er ultravioletfoto's van maken; deze publiceerde daarop een tweede beschrijving.
Het origineel lijkt geen tegenplaat te hebben. De kleine plaat toont de sterk platgedrukte resten van een schedel, een schoudergordel inclusief vorkbeen, en delen van de vleugels. Misschien dat ook een dijbeen aanwezig is. Als enige bekende exemplaar toont het fossiel geen veerresten. De conservering van de botten lijkt niet goed te zijn en ook is het mogelijk dat verdere preparatie meer resten uit het origineel zou kunnen vrijmaken. Het dier is ongeveer middelgroot voor een archaeopteryx.
Het wetenschappelijk belang van de vondst berust vooral daarin dat het fossiel uit jongere lagen afkomstig is dan de overige specimina, de Mörnsheimformatie.
De "Chicken Wing".
In het voorjaar van 2004 vond steenwerker Karl Schwegler in de groeve "Alter Steinberg" bij Solnhofen wat fossiele resten op een langwerpige plaat. Die toonde hij aan de directeur van het "Bürgermeister-Müller-Museum", Martin Röper. Deze herkende ze als delen van een archaeopteryx. Hierop werden de eigenaren van de groeve ingelicht; dat waren de families Ottman en Steil. Zij gaven het fossiel in bruikleen aan het museum. Het werd op 9 juli 2004 onthuld. Omdat het museum al een archaeopteryxemplaar had dat als de 'Solnhofen' bekendstond, werd dit tweede specimen door het instituut formeel benoemd als het Exemplar der Familien Ottman &amp; Steil, Solnhofen. Soms wordt het in de literatuur inderdaad met die titel aangeduid maar in de praktijk wordt er meestal gekozen voor een kortere Engelstalige bijnaam met een beschrijvend karakter: de Chicken Wing, de 'kippenvleugel'. Een ook wel gebruikt alternatief is het met de naam van het museum te benoemen. Het exemplaar werd door Röper gemeld in 2004 en door hem en Wellnhofer in 2005 beschreven"."
Het fossiel bestaat uit een plaat en tegenplaat. Het toont een rechtervleugel. Het opperarmbeen is fraai zichtbaar; de onderarm ligt eronder. De hand bevindt zich op enige afstand. De structuur van het bot wijst op een nog niet volwassen exemplaar. Aan de hand zijn resten van veren zichtbaar.
De "Thermopolis".
In de jaren zeventig overleed in Zwitserland een verzamelaar van fossielen. In zijn verzameling bevond zich een exemplaar van "Archaeopteryx". Zijn weduwe bood eind 2001 dit specimen te koop aan bij het "Senckenberg-Museum" in Frankfurt dat de prijs, naar schatting van Wellnhofer ruim twee miljoen DM, echter niet kon opbrengen. Daarop richtte men zich tot Burkhard Pohl, de stichter van het commerciële "Wyoming Dinosaur Center", die een anonieme geldschieter bereid vond de koop te financieren, mits de vondst uiteindelijk naar Amerika overgebracht zou worden, in welk continent zich nog geen enkel origineel bevond. Deze regeling werd op 2 december 2005 bekendgemaakt en het fossiel dat jaar kort beschreven door Gerald Mayr. Het fossiel werd daarna in Duitsland geprepareerd, in Frankfurt in 2006 en 2007 tentoongesteld en toen aan de verzameling van het WDC in Thermopolis toegevoegd waar het het inventarisnummer WDC-CGS-100 heeft. In 2007 volgde een uitgebreidere omschrijving. De vondstomstandigheden, het tijdstip en de wijze van uitvoer naar Zwitserland en de identiteit van de weduwe werden niet geopenbaard. Slechts werd aangegeven dat de vondst bij Solnhofen gedaan zou zijn; analyse van het gesteente wees echter op een oorsprong bij Eichstätt.
In de verzameling was alleen de hoofdplaat aanwezig. Deze toont een bijzonder compleet skelet waaraan slechts het puntje van de staart en de teenpunten van de rechtervoet ontbreken. Volgens Wellnhofer kan de esthetiek het echter niet halen bij die van de 'Berlijn'. De onderste helft van het lichaam wordt van onderen getoond met de benen wijd gespreid. Tijdens het ontbindingsproces is de bovenste helft volledig gedraaid zodat die van boven bezien wordt. De ellebogen staan uiteen en het sterk naar achteren gekromde hoofd zit onder de rechteroksel gestoken. Aan staart en vleugels zijn tamelijk vage veerresten zichtbaar.
De conservering van de botten is uitstekend; vooral de schedel toont vele details die vroeger volledig onbekend waren. Volgens de beschrijvers bleek het dier in vele kenmerken minder vogelachtig te zijn dan op grond van de eerdere exemplaren was aangenomen.
Het elfde skelet.
Op 18 oktober 2011 werd een elfde skelet gemeld in de pers, ter gelegenheid van de honderdvijftigste verjaardag van de soortnaam. De vondstomstandigheden en de eigenaar bleven geheim; deze had het exemplaar wel zelf aangemeld als "deutsches Kulturgut". Het specimen, vermoedelijk afkomstig uit het Altmühltal, is tamelijk volledig en in verband liggend maar mist grotendeels de schedel met uitzondering van de boven- en onderkaken. De steenplaat toont de achterpoten van het dier van onderen; het bovenlichaam is daar overheen gekromd en de voorste ledematen hebben losgelaten zodat de schoudergordel en een vleugel tussen de benen beland zijn. Zeer uitgebreide en uitstekend geconserveerde veerresten zijn zichtbaar die de kwaliteit van het Berlijnse exemplaar benaderen, waaronder lange kuitveren en voetveren. Het exemplaar is voor 1,6 miljoen euro verzekerd.
Het twaalfde skelet.
Op 17 februari 2014 werd een twaalfde skelet gemeld. Het is op 29 mei 2010 bij Schamhaupten gevonden door een anonieme amateurpaleontoloog uit Neurenberg die de eigenaren van de groeve, Franz en Rosi Gerstner, in eerste instantie niet van de vondst verwittigde. De groeve werd gebruikt als een attractie waarin toeristen zelf opgravingen mochten verrichten. Hij dacht dat het om een pterosauriër ging. Toen hij het zelf begon te prepareren, werd het hem echter duidelijk dat het een archaeopteryx betrof. In 2013 liet hij het registreren als "deutsches Kulturgut" maar gaf meteen aan het fossiel zelf te willen houden. Maart 2014 kocht hij de eigenaren van de steengroeve uit, die volgens het Beierse recht voor de helft eigenaren van de 'schatvondst' waren.
Door bemiddeling van fossielenhandelaar Raimund Albersdörfer werden drie preparateurs ingeschakeld die het erg gefragmenteerde specimen tot één geheel samenvoegden en ontbrekende delen gedeeltelijk aanvulden. Het gaat om een vrij groot exemplaar bewaard op drie steenplaten. Het skelet met schedel is vrij volledig en ligt in verband. Als enige specimen toont het geen veren. Het exemplaar zou enkele honderdduizenden jaren ouder zijn dan de andere specimina en stammen uit de Paintenformatie. Op 25 augustus 2016 werd het voorlopig tentoongesteld in het nieuwe "Dinosaurier-Freiluftmuseum Altmühltal" te Denkendorf. Het fossiel werd formeel in bruikleen gegeven aan het BSP, waar Oliver Rauhut het bestudeerde die het in 2018 wetenschappelijk beschreef.
Dertiende skelet.
In 2018 werd een dertiende skelet gemeld. Het werd in november 2017 door Roland Pöschl gevonden in diens steengroeve in Mörnsheim. Het bestaat uit elementen van één vleugel die, niet in verband liggend, zich bij elkaar op een plaat bevinden. De groeve vertegenwoordigt een relatief jonge laag. De vleugel zou tien tot vijftien procent langer zijn dan het grootste eerder gevonden exemplaar. In 2019 werd dit benoemd als het aparte geslacht "Alcmonavis".
Veertiende skelet.
In 1990 verwierven Zwitserse verzamelaars een exemplaar uit Duitsland. In 2022 werd dit verkocht, met financiële steun door de "Walter Family Foundation", door het "Field Museum of Natural History" te Chicago. Na twee jaar van preparering door Constance van Beek werd het in mei 2024 tentoongesteld. Aangekondigd werd dat het beschreven zou worden door Jingmai Kathleen O'Connor. Het exemplaar bestaat uit een vrijwel volledig skelet met schedel waaraan alleen de linkervoet ontbreekt. Het ligt grotendeels in anatomisch verband maar de schoudergordel en vleugels hebben losgelaten van de romp. Uitgebreide veerresten zijn bewaard gebleven.
De identiteit van de Oerveer en de taxonomische implicaties.
De naam "Archaeopteryx" was door von Meyer oorspronkelijk bedoeld voor de Oerveer en dat specimen was dan ook het holotype van de soort "Archaeopteryx lithographica". Het is echter allerminst zeker dat de veer werkelijk tot hetzelfde dier hoort als de skeletten: het is goed mogelijk dat er meerdere vogels rondvlogen in het leefgebied van de laatsten en verder waren ook verwante dinosauriërs bevederd. In 1994 concludeerde John Speakman en in 1996 Peter Griffiths dat de Oerveer andere proporties heeft dan de veren van de andere specimina. De taxonomische consequenties van deze onzekerheid waren aanzienlijk. Zelfs als de identiteit dubieus was, zou "Archaeopteryx" een onnutte "nomen dubium" worden en wat betreft de skeletten in beginsel vervangen hebben moeten worden door de volgende naam aan het Londense exemplaar toegekend: Wagners "Griphosaurus".
Op zich geniet de naam "Archaeopteryx" echter een speciale bescherming. In 1956 verzocht William Elgin Swinton de ICZN om "Archaeopteryx" als te bewaren "nomen conservandum" op de lijst van officiële genera te plaatsen en "Griphosaurus" en "Griphornis" te onderdrukken. In 1961 besloot de commissie overeenkomstig het verzoek. Ook de soortaanduiding "lithografica" is op de lijst geplaatst; toen Ostrom in 1971 verzocht deze prioriteit te geven boven "crassipes", nadat hij ontdekt had dat dit de oudere naam was, was dat daarom in feite overbodig hoewel de commissie in 1977 toch aan het verzoek gehoor gaf.
De beslissing uit 1961 had echter voornamelijk een symbolische betekenis. De commissie volgde namelijk Swintons — eigenlijk De Beers — lezing van Von Meyers publicaties dat deze het Londense exemplaar als holotype had aangeduid; dit kon op zich dan niet nog eens expliciet door de ICZN worden vastgelegd en zou ook zonder besluit daartoe "Griphosaurus" en "Griphornis" als jongere synoniemen ongeldig hebben gemaakt. Men wilde een definitief antwoord geven op de vraag wat het type was maar maakte zich dat onmogelijk door de 'Londen' als oorspronkelijk holotype te zien: de juistheid van die interpretatie bleef dan in beginsel betwistbaar en het tegendeel kon ook na 1961 legitiem worden verdedigd. Dat "Archaeopteryx" een "nomen conservandum" is, laat immers in het midden of die naam op alleen de veer of ook op de skeletten betrekking heeft. Inderdaad zouden de opvattingen zich daarna weer wijzigen; in de tegenwoordig gangbare interpretatie dat de veer het oorspronkelijke type is, zouden de skeletten gezien de beslissing van 1961 dus weliswaar geen "Griphosaurus" of "Griphornis" hebben mogen heten maar ook geen "Archaeopteryx": ze zouden dan een naam hebben gemist, tenzij de latere geslachtsnaam "Archaeornis" niet alleen voor het Berlijnse exemplaar maar ook voor het geheel gebruikt zou zijn. Daar komt nog bij dat von Meyers beschrijving van het Londense exemplaar zo summier is dat de naam op dat moment een onbeschreven "nomen nudum" was waarvan de consequenties ook vastgesteld dienden te worden. Er dreigde dus grote taxonomische instabiliteit. Aan de andere kant bood de situatie dat de gebruikelijke toepassing van de naam niet met het type overeenkwam de kans dat type te veranderen want daartoe heeft de ICZN nu juist wel de bevoegdheid. Daarom verzochten Paul Bühler en Walter Bock in 2001 de commissie om het Londense exemplaar als vervangend neotype vast te stellen in plaats van de Oerveer opdat aan de 'Londen' definitief en eenduidig de naam "Archaeopteryx" verbonden werd. Op 3 oktober 2011 besliste de commissie overeenkomstig het verzoek.
De vraag naar de geldigheid van soorten en geslachten.
Zelfs nu "Griphosaurus" en "Griphornis" officieel ongeldig zijn, blijven er andere geslachten die op basis van het materiaal van "Archaeopteryx" zijn benoemd. Ook als men daarin slechts één geslacht wil erkennen, "Archaeopteryx" zelf, is het de vraag of dat weer in meerdere soorten onderscheiden moet worden.
"Archaeornis" is alleen door Petronievics zelf aanvaardt. Howgates "Jurapteryx" is in 1987 ondersteund door Burkhard Stephan maar heeft verder geen navolging gekregen. "Wellnhoferia" is nog het meest algemeen aanvaard. Ironisch genoeg wordt het door Wellnhofer zelf gezien als slechts een uitzonderlijk groot exemplaar van "A. lithographica".
De meest radicale positie wat de soorten betreft, is die van Phillip Senter die in 2003 op morfometrische gronden stelde dat alle exemplaren slechts groeistadia waren van één soort: "A. lithographica", iets wat in 1990 voor de toen bekende exemplaren reeds gesteld was door Marylin Houck. Wellnhofer erkent een extra soort: "A. bavarica". Elzanowski erkent naast de typesoort nog "Wellnhoferia", "A. siemensii" en "A. bavarica"; de andere exemplaren wijst hij niet aan een bepaalde soort toe. Mayr meent dat de 'Thermopolis' tot "A. siemensii" behoort. Het verschil tussen de soorten is gering en grotendeels verklaarbaar uit rijping, sekseonderscheid of individuele variatie. "A. bavarica" heeft duidelijk andere proporties maar niet zeer extreem. De 'Londen' en de 'Solnhofen' hebben vier in plaats van vijf kootjes aan de vierde teen. Het aantal tanden en staartwervels is variabel maar dat is bij theropoden een normaal rijpingsverschijnsel.
De status van "Ostromia" is nog ongewis. Zijn naamgever Oliver Rauhut wijst erop dat de exemplaren een tijdsduur vertegenwoordigen van wellicht een miljoen jaar. Daarbij tonen ze een zekere variatie, vooral in tandvorm en tandplaatsing. Die verschillen kunnen een gevolg zijn van seksuele dimorfie, individuele variatie en ontogenetische variatie — in rijping — welke alle bij elkaar intraspecifieke variatie vertegenwoordigen; of van interspecifieke variatie, dus tussen verschillende soorten. De archipel die het leefgebied vormde kan van het oosten uit gekoloniseerd zijn door de voorouder van "Archaeopteryx" waarna zich op de eilandjes verschillende soorten ontwikkelden, een "species flock", geholpen door een relatieve isolatie die bevorderd werd door het slechte vermogen tot vliegen. Zelfs als in wezen één enkele populatie gehandhaafd bleef kan die binnen een miljoen jaar flink veranderd zijn in een proces van anagenese.
Namenlijst.
Het proces van naamgeving kan worden samengevat in de volgende namenlijst:
De vervalsingslegende.
Al in 1863 meende professor Christoph Gottfried Giebel dat het Londense exemplaar een vervalsing was: Häberlein zou het skelet van een pterosauriër het aanzien van een oervogel gegeven hebben door de lithografische steen van een lithografische opdruk met veren te voorzien. Het lukte Witte echter al snel dit verhaal te ontkrachten; Giebel had het stuk ook niet zelf geïnspecteerd. De vervalsingslegende zou in moderne tijden door Fred Hoyle nieuw leven ingeblazen worden. Deze astronoom hing namelijk een "steady state"-theorie van de kosmos aan, die dus niet begonnen zou zijn met een "Big Bang" maar altijd al bestaan had. Ook het leven zou er altijd al geweest zijn en zich door middel van panspermie door de wereldruimte verbreiden waarbij virussen de genetische informatie overbrachten. Geleidelijke evolutie paste niet heel goed binnen dit model en daarom wilde Hoyle de conventionele evolutietheorie weerleggen door het meest aansprekende voorbeeld ervan als bedrog te ontmaskeren. Na bestudering van uitvergrote foto's van de exemplaren was hij in 1985 tot de overtuiging gekomen dat Häberlein een fossiel van "Compsognathus" in waarde had doen toenemen door met een kalkpapje en kippenveren er pluimen op te drukken. Deze openbaring wekte grote sensatie bij de wereldpers. Paleontologen namen de suggestie niet serieus maar waren nu verplicht de hypothese in detail te weerleggen. Een fatale zwakte ervan was dat het skelet van "Archaeopteryx" ondanks de duidelijke gelijkenis toch op talloze punten van dat van de veel grotere "Compsognathus" verschilt. Ook had Hoyle zich op een dwaalspoor laten brengen door de aanname dat de veerresten als echte afdrukken bewaard waren gebleven terwijl het in feite opvullingen waren. Al snel verloor de journalistiek haar belangstelling maar de affaire wordt nog wel door creationisten aangevoerd om te bewijzen dat evolutie niet bestaat.
Beschrijving.
Algemene bouw en grootte.
"Archaeopteryx" is een vrij kleine soort. Zelfs het grootste bekende exemplaar, het Solnhofener, is volgens een schatting van Gregory S. Paul uit 2010 niet langer dan een halve meter met een gewicht van een halve kilo. De 'Solnhofen' is daarbij uitzonderlijk groot. De gemiddelde exemplaren wogen niet meer dan een paar honderd gram. Het kleinste, de 'Eichstätt', was vermoedelijk een jong dier, maar zo'n vijfentwintig centimeter lang en zestig à zeventig gram zwaar. Vaak wordt de grootte van "Archaeopteryx" vergeleken met die van een ekster omdat ook die vogel een lange staart heeft maar de vergelijking kan misleidend zijn vanwege de geheel andere bouw. De omvang wordt daarnaast wel aangegeven als die van de raaf welke eveneens een halve meter lang is; die heeft echter een veel kortere staart en is dus relatief een stuk zwaarder voor zijn lengte.
"Archaeopteryx" werd in de negentiende eeuw gezien als een echte tussenvorm, een perfecte mengeling van kenmerken van vogels en reptielen. Daarbij ging men uit van nu bestaande dieren. Tussen hun nauwste nog levende verwanten de krokodillen en de huidige vogels gaapt een brede kloof; in dat hiaat staat "Archaeopteryx" nog eerder aan de vogel- dan aan de reptielenkant. Het beeld verandert echter grondig als we "Archaeopteryx" in zijn evolutionaire context plaatsen en ook uitgestorven dieren in aanmerking nemen. Twee jaar voor "Archaeopteryx" werd de kleine vleesetende dinosauriër "Compsognathus" ontdekt. "Archaeopteryx" staat in bouw veel dichter bij "Compsognathus" dan bij moderne vogels. In de loop van de twintigste eeuw werd een groot aantal uitgestorven theropoden gevonden die nog nauwer aan "Archaeopteryx" verwant zijn en deze ook veel dichter in morfologie benaderen. Eigenschappen die eerst als typische vogelkenmerken beschouwd werden, bleken zo achteraf ook bij de ruimere verwanten onder de dinosauriërs al aanwezig. Daaronder vallen zo wezenlijke hoedanigheden als het bezit van ware penveren en de aanwezigheid van armen die lang genoeg zijn om met die pennen ware vleugels te vormen.
Door onze toegenomen kennis is er nog maar een klein aantal unieke eigenschappen van "Archaeopteryx" overgebleven die hij deelt met de vogels als geheel, de zogenaamde synapomorfieën van die groep. Een mogelijke synapomorfie is de verkorte staart.
Dat het aantal kenmerken waarin "Archaeopteryx" zich van meer basale theropoden onderscheidt gering is, betekent dat hij in wezen de algemene bouw van een theropode heeft. Hij bezit een stijve horizontale romp, verlengd door een horizontale staart en voortbewogen door twee lange achterpoten terwijl de voorpoten bij het lopen van de grond gehouden worden. De nek, lang, S-vormig en flexibel, ondersteunt een langwerpig hoofd met snijdende tanden. Het warmbloedig lichaam wordt geïsoleerd door een lichaamsbedekking. Als lid van de theropode groep der Maniraptora heeft "Archaeopteryx" daarnaast lange armen, een zeer hoge stofwisseling en een echt verenkleed. Als lid van de engere Avialae heeft hij een vrij korte staart en een spitse kop; het skelet is lichtgebouwd.
De vraag of "Archaeopteryx" meer van een huidige vogel of reptiel weg had, kan uit het oog doen verliezen dat het dier allereerst een eigen soort was, aan geen enkele andere soort gelijk. Naast kenmerken van de ruimere theropoden en typische vogelkenmerken bezit "Archaeopteryx" dus ook eigenschappen of een combinatie van eigenschappen die uniek zijn voor hemzelf alleen, zijn zogenaamde autapomorfieën. Een klein aantal van zulke unieke afgeleide eigenschappen is voor "Archaeopteryx" voorgesteld. De voorste tanden hebben in zijaanzicht een eigenaardig profiel: ze zijn licht ingesnoerd aan de basis en lopen bol uit naar boven toe, meteen zeer sterk naar achteren krommend zodat de spits van de kroon boven de achterrand ligt. Er staan acht of negen tanden in het bovenkaaksbeen. Er bevindt zich een scherpe inkeping tussen de achterste en de opgaande tak van het jukbeen. In de hersenpan wordt de opening voor de "nervus trigeminus", de vijfde hersenzenuw, van achteren begrensd door een halfcirkelvormige inzinking. De onderkaak heeft geen buitenste zijvenster. De achterrand van het zitbeen heeft in het midden een uitsteeksel. De wervelkolom telt negen halswervels en veertien ruggenwervels in plaats van tien halswervels en dertien ruggenwervels.
Skelet.
Het skelet van "Archaeopteryx" is door het redelijke aantal vondsten relatief compleet bekend; een groot probleem is echter dat de platen compressiefossielen zijn, in de loop van 150 miljoen jaar vervormd geraakt door de druk van de bovenliggende aardlagen. Daarbij zijn de specimina zo waardevol dat er niet één volledig uit het omvattende gesteente is losgemaakt. Opgestelde skeletten zijn niet eens afgietsels maar nabootsingen met een hoog speculatief gehalte wat betreft de precieze vorm van de beenderen en de hele houding van het skelet.
Schedel en onderkaken.
Het restaureren van de kop is zeer moeilijk gebleken: alle exemplaren zijn in min of meerdere mate onvolledig en samengedrukt. De 'Eichstätt' en de 'Thermopolis' zijn het meest informatief op dit punt; het cranium van het Berlijnse exemplaar lijkt gaaf maar is in feite sterk beschadigd.
De schedel is vrij klein en lichtgebouwd; bij de middelgrote exemplaren ongeveer vijf centimeter lang, bij de 'Solnhofen' naar schatting zesenhalve centimeter, bij de Eichstätt negenendertig millimeter. De kop maakt al een heel vogelachtige indruk, door de erg spitse snuit met een licht hol bovenprofiel. Anders dan bij de huidige vogels waar de snuit of bovensnavel vooral uit de praemaxilla bestaat, is bij "Archaeopteryx" de maxilla nog vrij groot en naar voren uitstekend en wordt de snuitbasis grotendeels gevuld door een forse driehoekige schedelopening, de "fenestra antorbitalis", en de uitholling daaromheen. De uitholling wordt vooraan doorboord door een "fenestra promaxillaris" en een vrij grote "fenestra maxillaris". De praemaxilla is ook bovenaan kort en wordt door een grote langwerpige neusopening gescheiden van een lang neusbeen. Beide neusbeenderen samen vormen een platte bovenkant van de snuit die dus niet in dwarsdoorsnede afgerond is. Een verticaal traanbeen, dat bovenaan wellicht een klein hoorntje heeft, scheidt de grote schedelopening van een grote ronde oogkas waarin het oog door een cirkel van elf tot twaalf beenplaatjes, de sclerale ring, ondersteund wordt. Het twaalfde exemplaar toont boven het traanbeen een klein prefrontale. De achterkant van de oogkas wordt gevormd door een klein driestralig "os postorbitale" dat Y-vormig is in plaats van T-vormig. Het is een twistpunt of de onderste in een punt uitlopende tak hiervan nog de opgaande tak van het zeer dunne jukbeen raakt; dit is bij geen enkel exemplaar goed vaststelbaar. De meeste onderzoekers denken van niet en dan zou de oogkas, net als bij bijna alle latere vogels, vervloeien met het, overigens opvallend smalle, onderste slaapvenster en is dit wellicht een synapomorfie van de vogels, hoewel de oogkas gesloten is bij "Confuciusornis". Oliver Rauhut wees er in 2014 op dat de tak van het jukbeen bij de 'Thermopolis' een echt contactfacet heeft, wat zou duiden op een gesloten oogkas. Dit zou bevestigd worden door het twaalfde exemplaar. Het bovenste slaapvenster is zeer smal en naar de zijkant gedrongen door een gewelfd wandbeen aan de achterkant van de schedel. De wandbeenderen vormen een bollend schedeldak samen met de voorhoofdsbeenderen, die iets ingesnoerd worden door de oogkassen. De bolling duidt op een grote hersenpan. De precieze bouw van het oor is sterk omstreden; volgens sommige onderzoekers hebben de drie "recessus tympanici", kleine openingen bij het oor, de typische vorm als bij vogels. Anderen betwisten dat; daarbij is hetzelfde kenmerk vastgesteld bij de oviraptoride "Conchoraptor". Volgens een onderzoek van het binnenoor had "Archaeopteryx" een hoorbereik tussen de 600 en 3400 hertz met een optimum rond 2000 hertz; het oor was vergeleken met moderne vogels gespecialiseerd in het horen van wat lagere geluiden.
Het squamosum heeft een taps toelopende achterste tak. Het quadratum aan de achterzijde van de schedel is zoals bij de meeste Archosauria beweeglijk verbonden met het bovenliggende squamosum. Vaak wordt aangenomen dat dit de schedel kinetisch maakt: de hele onderkant zou dan naar voren kunnen scharnieren waardoor de snuit opgetild wordt ten opzichte van de achterkant van de schedel: bovenaan zouden de neusbeenderen dan iets over de voorkant van de voorhoofdsbeenderen schuiven. Zo'n mechanisme, de zogenaamde "prokinesis", bestaat ook bij de huidige vogels. Of het werkelijk aanwezig is, hangt mede af van de vraag of de oogkas gesloten was, wat deze beweging zou bemoeilijken. Een verdere factor is de ruimte die de kop van het quadratum heeft: volgens Rauhut is de verbinding erg smal. Overigens zijn de achterste schedelbeenderen nogal in grootte gereduceerd, zij het niet naadloos vergroeid. Vooral het quadratojugale is erg klein. De "condylus occipitalis" op het achterhoofd, de verbinding met de nek, is naar achteren gericht, niet naar beneden, zodat de kop in het verlengde van de hals staat. Een twistpunt is of het verhemeltebeen driestralig is als bij de vogels of vierstralig met een tak naar het pterygoïde. Verschillende exemplaren tonen een min of meer ontwikkelde achterste tak.
De onderkaken zijn vrij vlak en vooraan niet vergroeid. In de onderzijde van het "os spleniale" bevindt zich een opening voor de "nervus myliohyloideus", welk foramen horizontaal langwerpig is en van onderen afgesloten, net als bij de Troodontidae. Volgens een onderzoek met ultravioletfoto's van Tischlinger ontbreekt een extern "fenestra mandibularis", een opening in de buitenste zijkant van de onderkaak. Dit zou een synapomorfie van de vogels kunnen zijn omdat veel basale vogels het kenmerk ook missen maar veel moderne vogels hebben wel een opening alsmede opnieuw "Confuciusornis". De onderkaak is bij sluiting vooraan ongeveer twee millimeter korter dan de snuit zodat per helft de twee voorste tanden daarvan vrij hangen. Bij de meeste exemplaren ontbreekt een apart coronoïde bot op de achterkant maar dit bij het twaalfde specimen wél zichtbaar. Het retroarticulair uitsteeksel, het hefboompje waarmee de onderkaak geopend werd, is relatief kort en steekt iets schuin naar beneden.
In de praemaxilla staan vier tanden, in de maxilla acht tot negen. De onderkaak draagt elf tot twaalf tanden voor een maximaal totaal van vijftig. Het twaalfde exemplaar heeft echter dertien tanden in de onderkaak. Tussen de achterzijden van de tanden bevinden zich ondersteunende kleine driehoekige interdentaalplaten, zoals bij de meeste theropoden. De tanden hebben de typische theropode vorm: ze zijn naar achteren gebogen en afgeplat. Wel zijn ze erg klein, die in de onderkaak wat korter dan de tanden van de bovenkaak. De tanden hebben een snijrand maar missen kartelingen. Ze zijn zo sterk naar achteren gebogen dat de voorrand een bolling aan de bovenkant van de tand vormt. De tanden zijn bij de meeste exemplaren opvallend ver uit elkaar geplaatst, met tussenruimten die wel twee tandbreedten wijd zijn. Bij sommige exemplaren hellen de tanden wat naar voren.
Postcrania.
Wervelkolom.
De wervelkolom telt negen halswervels, veertien ruggenwervels, vijf sacrale wervels en eenentwintig tot drieëntwintig staartwervels.
De halswervels zijn matig langgerekt waarbij de vijfde de langste is. De nek staat in een lichte S-vorm. De doornuitsteeksels zijn laag en lang. De halswervels zijn zijdelings uitgehold en voorzien van pneumatische foramina, gaten die toegang bieden aan uitlopers van de luchtzakken naar het sterk gepneumatiseerde binnenste. De nekribben hebben soms verbeende pezen. De halswervels gaan in vorm geleidelijk over in de ruggenwervels waarvan de twee voorste nog geen lange ribben hebben. De doornuitsteeksels van de ruggenwervels zijn hoger en breder en zijn iets naar achteren gericht. Hun wervellichamen zijn meestal gezien als amficoel, dus aan beide zijden hol, hoewel dat bij de meeste specimina lastig waarneembaar is. Bij het twaalfde exemplaar zijn echter enkele middelste wervels zichtbaar die opisthocoel zijn, dus met een bolle voorkant. De voorste ruggenwervels zijn gekield. Bij enkele ruggenwervels van sommige exemplaren zijn pneumatische foramina vastgesteld. Naar achteren nemen de wervels weer in lengte toe. De ribben hebben geen "processus uncinati" of ribuitsteeksels, een zeer basaal kenmerk dat tenzij het een autapomorfie is, lastig evolutionair te verklaren valt. Wellnhofer nam aan dat ze wel aanwezig waren maar wegens de jonge leeftijd van de exemplaren nog niet verbeend. De achterste veertiende ruggenwervel draagt geen rib meer. De rug is stijf maar niet zo sterk als bij moderne vogels. De doornuitsteeksels hebben een rechthoekig profiel en zijn iets lager dan lang. Het sacrum bestaat uit vijf vergroeide wervels die echter niet tot een echt synsacrum zijn versmolten en een supraneurale plaat missen.
Het aantal staartwervels is maar bij vier exemplaren vast te stellen: de exemplaren van Berlijn en München hebben eenentwintig wervels, de 'Eichstätt' tweeëntwintig en de 'Londen' drieëntwintig. Dat maakt de staart flink verkort vergeleken met het normale veertigtal bij de Theropoda. Moderne vogels hebben echter zelfs embryonaal maar negentien wervels en daarvan wordt het merendeel tijdens de groei snel in het synsacrum of het versmolten korte staartuiteinde, het pygostyle, opgenomen. Het is dus begrijpelijk dat de staartlengte van de Oervogel in het begin als een typisch 'reptielkenmerk' overkwam. De wervels van de staartbasis hebben brede zijuitsteeksels als aanhechting voor de staartspieren die aan de dijbenen verbonden waren. Ze zijn ook kort en flexibel zodat het hele orgaan kon worden gericht. Van de vijfde staartwervel af neemt de lengte snel toe terwijl de zijuitsteeksels en doornuitsteeksels afplatten tot ze vrijwel verdwenen zijn maar de voorste en achterste gewrichtsuitsteeksels en onderaan de chevrons juist verlengen, hoewel ze elkaar niet overlappen. Dit heeft tot effect dat de rest van de staart een stijve staaf wordt die als stabilisator kan worden gebruikt, hoewel de verstijving minder is dan bij veel Deinonychosauria. De overgang naar de middenstaart, waar de zijuitsteeksels ophouden, ligt tussen de achtste en negende wervel. Tussen de tiende en elfde wervel houden de doornuitsteeksels op. De elfde of twaalfde wervel is het langst. Vanaf de vijftiende verkorten de wervels geleidelijk.
Voorste ledematen.
In de schoudergordel is het schouderblad een licht gekromde, smalle en vrij vlakke plaat, die bijna parallel aan de ruggengraat loopt. Vooraan is het verbonden aan het ravenbeksbeen waarmee het samen een ondiep ovaal naar de zijkant en iets naar beneden gericht schoudergewricht vormt. Het voorprofiel van het ravenbeksbeen is hoekig door een uitsteeksel, vermoedelijk de voorloper van het acrocoracoïde van de huidige vogels. Op de voorkanten van beide ravenbeksbeenderen rust een gebogen enkelvoudig vorkbeen of "furcula" waarvan de bovenste punten uitsteeksels op de schouderbladen raken, de "processus arcromiales". Tussen de ravenbeksbeenderen blijft onderaan een hiaat open dat bij het levende dier vermoedelijk opgevuld werd door een "sternum" van kraakbeen; een verbeend borstbeen is bij geen enkel exemplaar met zekerheid aangetroffen, hoewel het Berlijnse exemplaar wel wat mogelijke stukjes gefossiliseerd kraakbeen toont. Het is onduidelijk hoeveel sternale ribben er zijn, vermoedelijk vier tot zes. Hun breedte wijst erop dat een borstbeen van kraakbeen aanwezig was. Achter het sternum liggen acht rijen buikribben, iedere rij bestaande uit vier elementen, de middelste elementen even lang als de buitenste. De korf buikribben reikte niet verder naar voren dan de zevende borstrib, wat vrijwel uitsluit dat armspieren aan de voorkant ervan verbonden waren. Bij moderne vogels werkt een zeer hoog geplaatst acrocoracoïde als een katrol waarover via een opening tussen ravenbeksbeen, vorkbeen en schouderblad, het "foramen triosseum", een pees geslagen is waarmee een borstspier de vleugel kan heffen. Volgens Ostrom bezit "Archaeopteryx" een voorfase van dit hefsysteem.
De arm is zeer lang met ongeveer de lengte van de achterpoot; bij meer basale theropoden wordt dit alleen overtroffen door de aviaal "Epidendrosaurus". De voorpoot kan daardoor als een vleugel functioneren. Het opperarmbeen is als geheel glad en slank gebouwd. Het aanhechtingsvlak voor de vliegspieren, de "crista deltopectoralis", is echter groot met zo'n dertig procent van de schachtlengte. De onderzijde ervan is verbonden met de "musculus pectoralis major" die de belangrijkste voortstuwende neergaande vleugelslag bewerkstelligt, de bovenzijde met de heffende "musculus deltoideus". De kam gaat bovenaan over in de brede kop van het bot, het "caput humeri", dat van onderen bol is en via een ruwere opstaande rand overgaat in de holle bovenkant. Bij geen enkel exemplaar is pneumatisering vastgesteld. Anders dan bij de meeste moderne vogels is de onderarm korter dan de bovenarm, met ongeveer negentig procent van de lengte. De ellepijp is gebogen maar niet sterk. Hij toont geen aanhechtingspunten voor de slagpennen. Ellepijp en spaakbeen kunnen langs elkaar heen schuiven waardoor bij het intrekken van de arm automatisch de vleugel ingevouwen wordt. Daartoe draagt ook de bouw van de pols bij: de eerste en tweede "carpalia" zijn samengegroeid tot een halvemaanvormig handwortelbeentje waardoor de hand beter ingeklapt kan worden. De drie middenhandsbeenderen zijn niet met elkaar of de handwortelbeenderen vergroeid. Het eerste is kort en robuust en draait iets naar buiten. De tweede en derde zijn langer; het tweede wat groter dan het derde. De formule van de vingerkootjes is 2-3-4. De tweede vinger is het langst met ongeveer negentig procent van de lengte van de onderarm. Anders dan bij moderne vogels draagt dus een langere hand aan de nodige vleugellengte bij; een ander verschil is dat de tweede en derde vinger niet vergroeid zijn. De uiterste kootjes hebben de vorm van lange spitse handklauwen die door een hoorschacht met de helft verlengd worden waarbij de kromming ervan aanzienlijk toeneemt. De klauwen hebben nauwelijks een 'lip' op de bovenkant van de gewrichtszijde. De hele hand lijkt sterk op die van de Deinonychosauria, wat Ostrom in 1976 gebruikte als argument voor een nauwe verwantschap met die groep.
Achterste ledematen.
Het bekken is elegant gebouwd maar toont niet de extreme vergroeiingen van de moderne vogels. Het darmbeen heeft een langer voorblad dan achterblad wat ongewoon is bij meer basale theropoden. Het voorblad eindigt in een vrij brede ronding; het achterblad in een spitse punt. Het bovenprofiel is gelijkmatig licht afgerond. Het schaambeen is volgens Wellnhofer naar beneden gericht; op grond van het Berlijnse exemplaar is wel aangenomen dat het naar achteren gericht zou zijn maar het bot is bij dat specimen gebroken en verschoven. Rauhut stelt echter dat het twaalfde exemplaar duidelijk laat zien dat de schacht toch naar achteren gericht is. De schacht is dun en erg lang. Onderaan zijn de schaambeenderen over de helft van de schachtlengte vergroeid via een beenschort, heel anders dan bij moderne vogels waar ze uiteen staan. Het uiteinde bestaat uit een naar achteren gerichte pubisvoet. Het zitbeen is kort, breed en zeer complex gevormd. De voorrand is hol tot aan de scherpe "processus obturatorius"; het eigenlijke spitse uiteinde vormt met dat uitsteeksel een aanzienlijke verbreding met een spitse inkeping; de achterrand heeft twee holle inspringingen tussen een afgerond uitsteekseltje in het midden en een hoogste inkeping waar het het darmbeen raakt. Vermoedelijk raakten de uiteinden van de zitbeenderen elkaar niet.
De achterpoot is lang en lichtgebouwd. Het onderbeen en de voet zijn samen duidelijk langer dan het bovenbeen maar niet zo extreem als bij moderne vogels en enkele meer basale theropoden. Het dijbeen is slank en mist aan de achterkant een vierde trochanter. Het scheenbeen is tussen de achtentwintig ('Solnhofen') en tweeënveertig procent ('Eichstätt') langer dan het dijbeen. De "crista cnemialis" steekt niet uit boven het gewrichtsvlak. Het kuitbeen is zeer dun maar raakt de enkel nog wel. Het toont geen vergroeiing met het scheenbeen. Het scheenbeen is niet versmolten met de enkel tot een tibiotarsus. Het sprongbeen overgroeit aan de voorkant de onderkant van het scheenbeen. Voor de hypothese dat de bij moderne vogels op deze positie liggende losse beenplaat uit de calcaneus zou voortkomen wat wel als argument gebruikt is tegen de dinosauriëroorsprong van deze groep, bieden de exemplaren van "Archaeopteryx" geen ondersteuning: het uitsteeksel is duidelijk van de "calcaneus" gescheiden. Bij verschillende exemplaren zijn derde en vierde onderst enkelbeenderen bewaard, soms met elkaar, soms met hun middenvoetsbeenderen vergroeid.
De drie middelste middenvoetsbeenderen zijn slank en lopen parallel, zonder een toegeknepen worden van de bovenkant van het derde middenvoetsbeen. Wel zijn ze bovenaan licht vergroeid. Het tweede middenvoetsbeen heeft de breedste achterkant. Van het vijfde middenvoetsbeen is nog een kort en iets naar buiten gekromd rudiment over. Het eerste middenvoetsbeen ontspringt aan de onderkant van het tweede, aan de achterste zijkant. De precieze positie ervan is altijd zeer omstreden geweest. Volgens sommigen was de eerste teen als bij de huidige vogels volledig opponeerbaar, doordat de teen anisodactiel was: via een draaiing in het bot van de schacht van het eerste middenvoetsbeen naar achteren gericht; de meeste exemplaren tonen ook een dergelijke oriëntatie. Volgens Mayrs studie van de 'Thermopolis' echter zat de teen meer aan de zijkant; dit wordt door Wellnhofer gezien als een conserveringsartefact. Rauhut concludeerde in 2018 dat de vrij lange schacht iets naar binnen en achteren gewrongen was en dat de eerste teen in ieder geval niet in hetzelfde vlak bewoog als de andere tenen. Het eerste middenvoetsbeen eindigt in een matig ontwikkeld scharniergewricht. De drie dragende tenen zijn lang. De formule van de teenkootjes is 2-3-4-5-0 maar bij de 'Solnhofen' 2-3-4-4-0. De derde teen is het langst met 75 tot 89% van de lengte van de middenvoet. De teenklauwen zijn lang, sterk verlengd door hoornschachten en erg krom en scherp. Zoals in 1986 al werd vastgesteld door Jacques Armand Gauthier is het onderste gewrichtsvlak van het eerste kootje van de tweede teen naar boven gericht. Elzanowski heeft geprobeerd dit te verklaren door aan te nemen dat het botje "post mortem" geroteerd zou zijn maar de 'Thermopolis' toont duidelijk aan dat dit niet het geval is. De tweede teen kon dus extreem naar boven krommend gestrekt worden en daarmee hoog van de grond opgetild, net als bij de deinonychosauriërs. De tweede klauw, hoewel de grootste van de voet, is echter niet extreem vergroot tot een "Killer Claw".
Weke delen.
Verenkleed.
De uitstekende conservering van de Solnhofener kalksteen heeft ertoe geleid dat ook weke delen van het lichaam van "Archaeopteryx" bewaard zijn gebleven. Op wat organische films na betreft het hier echter geen echte overblijfselen van organen als huid, kraakbeen en spierweefsel die bij de beste pterosauriërfossielen uit dezelfde lagen wel te zien zijn. Het gaat om kalkopvullingen die de structuur van het oorspronkelijke verenkleed laten zien.
De allereerste onderzoekers viel al op dat de veren een verrassend moderne indruk maakten. Men had verwacht bij een oervogel ook een 'primitief' verenkleed te zullen ontdekken maar zijn veren verschilden in wezen niet van die van huidige vogels. De conclusie lag voor de hand — maar werd toch vaak vermeden — dat in de tijd van "Archaeopteryx" de veer al een lange evolutie achter de rug gehad moest hebben. Chinese vondsten uit de jaren negentig van de twintigste eeuw zouden daarvoor het eerste concrete bewijs leveren door te tonen dat allerlei basalere theropoden een heel spectrum aan lichaamsbedekkingen hadden, variërend van haren en dons tot volledige slagpennen. Het verenkleed, dat eerst als zo kenmerkend voor vogels beschouwd was, blijkt een vrij algemene, en wellicht zeer oorspronkelijke, eigenschap van kleine warmbloedige roofsauriërs geweest te zijn.
Het aantal en de aanleg van de veren is het best zichtbaar bij het Berlijnse exemplaar. Aan de tweede vinger van de hand bevinden zich twaalf slagpennen, de "remiges primarii", aan de ellepijp veertien, de "remiges secundarii". Bij de moderne vogels draagt ook de bovenarm veren, de "remiges tertiarii". Vaak wordt aangenomen dat die bij "Archaeopteryx" ontbreken wat gezien de relatief lange bovenarm nogal een groot hiaat met de romp zou opleveren. Bij de meeste exemplaren is wegens het inklappen van de vleugel of de onvolledigheid van het fossiel niet goed zichtbaar wat de situatie is bij de bovenarm; de 'Thermopolis' toont aan althans de onderste veertig procent van het opperarmbeen slagpennen. Wel buigt de achterrand van de vleugel al voor de elleboog sterk naar voren in de richting van de oksel zodat de tertiaire veren maar een kleine bijdrage leveren aan het vleugeloppervlak dat bij de 'Berlijn' ongeveer vijfhonderd tot zevenhonderd vierkante centimeter bedraagt. De tegenplaat van dit fossiel, dat de beste details toont, laat minstens drie rijen lange dekveren zien; waarschijnlijk was de bovenzijde van de vleugel identiek uitgerust. Vanaf de vierde slagpen van de hand begint geen extra dwarsrij: "Archaeopteryx" was dus eutaxisch, niet diastataxisch. De langste slagpennen zijn bij het Berlijnse exemplaar ongeveer vijftien centimeter lang, de totale vleugelspanwijdte bedraagt een halve meter.
Bij de moderne vogels ontspringen de twaalf staartveren als een waaier uit de korte middelste staarwervels voor de pygostyle. Bij "Archaeopteryx" draagt na de veerloze staartbasis van vijf à zes wervels iedere wervel een verenpaar. Dit is vermoedelijk in de huid verankerd, niet rechtstreeks aan de wervel. De staartveren liggen daarmee achter elkaar en nemen richting staartpunt eerst steeds in lengte toe tot een maximum van zevenentachtig millimeter bij de 'Berlijn' waarbij ze ook steeds sterker naar achteren gericht zijn. De laatste veren liggen in het verlengde van de staartpunt maar zijn wel iets korter. Zo ontstaat een langwerpige, stomp afgeronde, veerstaart met een lengte van tweeëntwintig centimeter. Vaak wordt ook de staart met hogere lagen dekveren afgebeeld maar daar is eigenlijk geen bewijs voor. Bij de 'München' begint de staart pas bij de negende wervel en is het uiteinde duidelijk stomper. Bij het elfde exemplaar lijkt de staart gevorkt maar dat kan komen doordat het uiteinde in de rui was. Bij dat specimen blijkt ook duidelijk dat de zijdelingse staartveren asymmetrisch zijn. In 2020 stelde een studie dat de 'Thermopolis' in rui was en dat het vervangingspatroon ingericht was om het vermogen tot vliegen zo optimaal mogelijk te houden, met een centrale veer die als eerste gewisseld werd. Juist voor basale vormen met een beginnende capaciteit voor een klappende vlucht zou dat belangrijk geweest zijn. In 2021 concludeerde een andere studie echter dat de relatieve ouderdom van de slagpennen bij dit exemplaar helemaal niet vastgesteld kon worden. Dit werd weer ontkend door de auteurs van het oorspronkelijke artikel.
Behalve aan vleugels en staart heeft "Archaeopteryx" ook nog eens lange penveren aan de onderbenen. Een belangrijk deel daarvan werd bij het Berlijnse exemplaar tijdens preparatie verwijderd. Het kenmerk kreeg eerst weinig aandacht en veel illustraties geven de onderbenen te kort bevederd of zelfs naakt. Sinds de jaren negentig staat het echter weer in de belangstelling omdat toen bleek dat sommige deinonychosauriërs nog langere kuitveren hebben. Ze zijn stevig genoeg om een aerodynamische functie gehad te kunnen hebben. Een studie van het elfde exemplaar toonde in 2014 echter dat ze symmetrisch waren. Daarnaast zijn er korte penveren op de middenvoet.
Naast lange penveren bezit "Archaeopteryx" ook kortere contourveren die het lichaam bedekten. Bij de fossielen is daarvan vooral wat op de rug of de borst zichtbaar samen met resten van wat donsveren lijken te zijn. Pluimachtige veren of haren lijken geheel te ontbreken. E. Häberlein meldde dat op de kop van het Berlijnse exemplaar een krullende sierveer zou hebben gezeten. Hoewel "Archaeopteryx" vaak met schubben op het hoofd wordt afgebeeld, is daarvoor geen enkel bewijs; bij basalere theropoden loopt de bevedering door tot aan de snavel. Van kleur en tekening van het verenkleed is weinig bekend; chromatosomen, die bij Chinese fossielen een patroon in wit, zwart en bruin lieten zien, zijn bij de specimina alleen bij de Oerveer bewaard gebleven. Die tonen aan dat althans zwarte pigmenten aanwezig waren. Een studie uit 2013 concludeerde dat er op de Oerveer een vlekkenpatroon in zwart en wit aanwezig was en dat de veertip egaal zwart was, wellicht ter versteviging daar het zwarte pigment de hoornstof beschermde tegen slijtage. De meest voor de hand liggende kleuren van een mogelijk prachtkleed zijn roodbruin en het door irisatie van de veerstructuur eenvoudig te bewerkstelligen groen of blauw.
Ademhalingssysteem.
Moderne vogels halen adem via luchtzakken die de lucht vanuit de luchtpijp naar achteren trekken en dan door de stijve longen vooruit naar buiten persen. Dit uiterst efficiënte ademhalingssysteem wordt tegenwoordig gezien als een zeer sterke aanwijzing voor warmbloedigheid. In de jaren negentig werd op grond van de aanwezigheid van groeiringen in de botstructuur nog gesteld dat "Archaeopteryx" koudbloedig zou kunnen zijn geweest, hoewel ook toen al de meeste onderzoekers het tegendeel aannamen gezien de hoge eisen die een vliegende levenswijze aan de stofwisseling stelt en de isolerende werking van een verenkleed dat een koudbloedig dier zou afsluiten van zijn externe warmtebron: de zon. Problematisch was dan dat het skelet van "Archaeopteryx" apneumatisch leek te zijn: er zouden geen gaten in de botwanden hebben gezeten waarmee de uitlopers van de luchtzakken het holle binnenste konden bereiken. Aangezien zulke "diverticula" actief binnendringen, leek dit een aanwijzing te zijn dat er helemaal geen luchtzakken waren. In 1998 echter toonde Britt Brooks aan dat in de halswervels van het Berlijnse exemplaar wel degelijk zulke "foramina pneumatica" zaten en dat de 'Eichstätt' minstens één gepneumatiseerde voorste ruggenwervel bezat. In 2002 werd door Per Christiansen aangetoond dat de 'Londen' een gepneumatiseerd schaambeen had. Dit wijst erop dat zowel de luchtzak van de voorrug als van de buik aanwezig was. In 2019 toonde onderzoek met ultraviolet licht van breukvlakjes in de wervels aan dat de Berlijner in feite sterker gepneumatiseerd was dan gemiddelde theropoden en daarin niet verschilde van andere afgeleide Maniraptora. Luchtholten waren aanwezig in de hele nek, alle ruggenwervels, het grootste deel van de staart en verder de ribben. Dit zou wijzen op de hoge stofwisseling nodig voor een klappende vlucht. Een verdere aanwijzing daarvoor lag in de ontdekking dat de voorste ruggenwervels via de wervelbogen vergroeid waren tot een notarium, een stijve structuur om de krachten van de vleugelslag op te vangen.
Fylogenie.
De meeste onderzoekers in de negentiende eeuw concludeerden dat "Archaeopteryx" een vogel was. Ze plaatsten het dier dan ook in de klasse Aves. Soms werd dit verbonden met het vermoeden dat het van een bepaalde groep vogels de voorloper was. Meestal echter werd "Archaeopteryx" in een 'stamgroep' van 'primitieve' vogels neergezet, zoals in 1866 door Ernst Haeckel: de Sauriurae en in 1893 door Hans Gadow: de Archaeornithes. Een fijnere onderverdeling achtte men eerst van gering belang. Men was geneigd het dier als een echte 'oervogel' te zien, dus als de directe voorouder van alle vogels, zodat een nadere bepaling puur formeel was. In 1871 voegde Thomas Huxley de soort aan een eigen familie toe: de Archaeopterygidae. "Archaeopteryx" zelf was daarvan het enige bekende geslacht. Werden de 'Londen' en de 'Berlijn' als aparte taxa beschouwd dan telde dat twee soorten, anders maar een. Hetzelfde gold voor ruimer bedoelde groepen als Max Fürbringers Archaeopterygiformes uit 1888. Toen Paul in 1988 een onderfamilie Archaeopteryginae benoemde, was de situatie in wezen niet veranderd.
Op het einde van de twintigste eeuw werden er vele nieuwe dinosauriërfossielen ontdekt. Dat leidde er echter eerst niet toe dat buiten de Duitse vondsten zelf soorten bekend werden die samen met "Archaeopteryx" een aparte vroege aftakking van de vogels zouden vormen. Van "Rahonavis" en "Protarchaeopteryx" is dat in de jaren negentig wel verondersteld maar dat bleek een vergissing te zijn. Op mogelijkerwijs de Oerveer en een later in Duitsland gevonden veer na, bleef "Archaeopteryx" de enige vogel uit het Jura die we kennen en daarmee de oudste bekende — de in de jaren tachtig als nog ouder gepropageerde "Protoavis" is vermoedelijk niet gebaseerd op vogelmateriaal. In 2011 werd echter "Xiaotingia" beschreven, een Chinese vorm die nauw aan "Archaeopteryx" verwant lijkt te zijn en wellicht zelfs iets ouder is.
Tegenwoordig wordt begrepen dat het uiterst onwaarschijnlijk is dat "Archaeopteryx" de directe voorouder zou zijn van de overige vogels. Wel volgen veel geleerden een definitie van Paul Sereno uit 1997 van het begrip Aves als de groep bestaande uit de laatste gemeenschappelijke voorouder van "Archaeopteryx" en de moderne vogels; en al zijn afstammelingen. Op die manier is "Archaeopteryx" al per definitie zowel een vogel als de meest basale vogel. Dit doet recht aan de traditionele status van "Archaeopteryx" als de Oervogel.
De nieuwe vondsten maakten het wel mogelijk om de positie van de vogels als geheel met veel grotere zekerheid te bepalen. Ostroms hypothese uit de jaren zeventig dat ze theropode dinosauriërs waren, kon worden bevestigd doordat veel soorten geïdentificeerd werden uit de Maniraptora, de groep bestaande uit de vogels en hun directe verwanten binnen de Theropoda. Deze vormen stonden in lichaamsbouw heel dicht bij "Archaeopteryx". Dit had het onverwachte effect dat de status van "Archaeopteryx" als Oervogel ondermijnd werd. Volgens sommige onderzoekers, zoals Paul en Mayr, staan traditioneel als basaal geziene dinosauriërgroepen als de Dromaeosauridae en de Troodontidae in feite hoger dan "Archaeopteryx" in de stamboom. Zij aanvaarden de consequentie daaruit dat die dan ook als vogels beschouwd moeten worden; een alternatieve reactie is dat men niet Serenos maar Gauthiers definitie van de Aves volgt, waarin die groep beperkt wordt tot de afstammelingen van de laatste voorouder van alleen de huidige vogels. In dat geval is "Archaeopteryx" formeel helemaal geen vogel meer, laat staan de Oervogel. Mocht men voor die status echter niet de taxonomische positie maar de morfologie als vliegende vorm beslissend achten, dan garandeert dat allerminst dat "Archaeopteryx" de Oervogel blijft want het is zeer wel mogelijk dat de voorouder van de Maniraptora al een klein vliegend dier was. Bij een vaker gevonden fylogenie, waarin Dromaeosauridae en Troodontidae een oudere aftakking zijn, is het zelfs zeker dat er zich eerder in de stamboom zo'n soort bevindt: de kleine dromaeosauriër "Microraptor" had lange vleugels met echte slagpennen en was minstens tot een glijvlucht in staat. Opmerkelijk genoeg is "Archaeopteryx" in bepaalde opzichten oorspronkelijker van vorm, meer plesiomorf, dan "Microraptor" die wel een verbeend borstbeen en ribuitsteeksels heeft — precies de reden voor Paul om de dromaeosauriërs als latere aftakking te zien.
Een traditionele positie van "Archaeopteryx" laat dit kladogram zien, waarin de Deinonychosauria en de Aves in de aftakking van de Paraves verenigd zijn:
De tak die naar de vogels toeloopt, de Avialae, heeft enkele bekende basale leden, zoals "Epidendrosaurus", die het nauwst bij "Archaeopteryx" in bouw staan samen met juist iets latere afsplitsingen in de Aves, zoals "Jeholornis" die net als "Archaeopteryx" nog een lange staart heeft. De basale avialen zijn erg klein en worden vaak gezien als boombewoners.
"Archaeopteryx" als "overgangsfossiel".
De traditionele negentiende-eeuwse indeling van de gewervelden in vijf klassen was gebaseerd geweest op een evident onderscheid in morfologie tussen nog bestaande soorten. De huidige vissen, amfibieën, reptielen, vogels en zoogdieren verschillen zo duidelijk in bouw dat het bij een voldoende wetenschappelijke kennis daarvan nooit twijfelachtig is welke soort tot welke klasse behoort. Die begripsmatige helderheid verdwijnt echter als we deze levensvormen niet synchroon, in een bepaald moment van de wereldgeschiedenis, maar diachroon beschouwen, door de tijd heen. Tijdens die geschiedenis zijn die vormen immers uit elkaar ontstaan in een geleidelijk proces van evolutie. Een strikte indeling in elkaar uitsluitende klassen kan dan nooit door alleen de bouw gerechtvaardigd worden. Daarbij komt dat bij een aantal van vijf klassen minstens drie klassen ondanks de gelijke rang in feite niet aan de andere twee gelijkwaardig kunnen zijn: ze moeten eruit zijn voortgekomen.
"Archaeopteryx" liet goed zien waarom op deze twee punten de traditionele indeling slecht bij een evolutiemodel paste. Het dier was een 'tussenvorm' waarvan het helemaal niet evident was of het een vogel of een reptiel betrof. En juist dat gegeven was een aanwijzing dat de vogels uit reptielen waren voortgekomen. Dit alles leidde er voorlopig niet toe dat de oude classificatie werd opgegeven. Men probeerde "Archaeopteryx" in het bestaande systeem in te passen door de vraag te beantwoorden of het dier nu wel of niet een 'echt' reptiel of een 'echte' vogel was — hoewel die vraag door de evolutietheorie betekenisloos was geworden. Meestal luidde het antwoord dan dat "Archaeopteryx" al een 'ware' vogel was. Natuurlijk verschoof dat het probleem slechts: als "Archaeopteryx" een echte vogel was, moest hij een directe voorganger gehad hebben die geen vogel was maar kennelijk nog een echt reptiel. Tussen beide zou dan ooit een plotse evolutiesprong hebben plaatsgevonden die de kloof tussen twee klassen overbrugde. Het werd zo een serieus onderzoekpunt of een dergelijke zogenaamde macroevolutie überhaupt wel mogelijk was en of zij speciale evolutiemechanismen veronderstelde die afweken van de normale 'microevolutie'. Uiteindelijk besefte men in de biologie algemeen dat dit slechts een schijnprobleem was, veroorzaakt door de fout de beide klassen als absolute grootheden tegenover elkaar te stellen, terwijl het feit van de evolutie juist inhoudt dat het onderscheid slechts relatief is. Die relativering drukte men uit door bij soorten als "Archaeopteryx" te spreken van 'overgangsvormen'. Toch voorkwam dat niet alle begripsverwarring: het concept overgangsvorm suggereerde nog steeds dat er verschil was tussen echte leden van een klasse en soorten die min of meer tussen de klassen in hingen. Het nieuwe schijnprobleem werd zo of "Archaeopteryx" een overgangsfossiel was of al 'volledig' vogel.
Sinds het eind van de twintigste eeuw is een nieuwe methode opgekomen, de cladistiek, die een dergelijke verwarring al meteen voorkomt door alle soorten die zich op een evolutionaire aftakking, ofwel klade, bevinden in dezelfde groep onder te brengen. In zo'n opzet is de vraag of "Archaeopteryx" een reptiel of een vogel is, irrelevant doordat vogels reptielen zijn. "Archaeopteryx" is dus zowel een reptiel als een vogel. Bij het op zich niet door onderzoek te beantwoorden vraagstuk welke reptielen men dan met het woord 'vogel' wil aanduiden, laat men zich leiden door de historisch gegroeide praktijk. Door een historisch toeval is "Archaeopteryx" al in 1861 gevonden en de Oervogel geworden en dat rechtvaardigt dat men de definitie van Aves op deze soort verankert. Gevleugelde bevederde reptielen die hoger of lager in de stamboom staan, zoals "Jeholornis" of "Microraptor", hadden evengoed de rol van Oervogel kunnen spelen maar zijn die door puur toeval misgelopen.
"Archaeopteryx" en Darwin.
De ontdekking van "Archaeopteryx" in 1861 volgde kort op de publicatie van Charles Darwins "Origin of Species" in 1859, wat vaak gezien wordt als een opmerkelijke samenloop van omstandigheden. Zowel Wagner als Owen waren zich terdege van de propagandistische waarde voor de evolutietheorie bewust en probeerden daar actief tegenwicht aan te bieden — vandaar namen als "Griphosaurus" en "Archaeornis". Darwin zelf trachtte die echter niet uit te buiten, hoewel hij zich in 1863 grondig over het Londense exemplaar liet informeren. Het was hem erom te doen evolutie door middel van natuurlijke selectie voor te stellen als een verschijnsel dat welhaast noodzakelijk uit de normale biologische processen voortvloeide. Het had dus geen speciaal spectaculair bewijs nodig. "Archaeopteryx" werd in de vierde editie uit 1866 slechts vermeld om aan te tonen dat de vogels niet plotseling al volledig modern in de aardlagen opduiken en dat onze kennis van uitgestorven diersoorten nog beperkt is. Pas in de vijfde druk uit 1869 legde hij een verband met reptielen of dinosauriërs om een mogelijk tegenargument te ontkrachten: het ontbreken van "missing links", nadat Thomas Henry Huxley in 1868 als een van de eersten de hypothese verdedigde dat vogels van dinosauriërs afstammen. In de tweede druk van Darwins "The Descent of Man and selection in relation to sex" uit 1882 wordt "Archaeopteryx" wel als verbindende schakel tussen dinosauriërs en vogels genoemd maar geen melding gemaakt van het kort tevoren ontdekte Berlijnse exemplaar.
Huxley maakte wel volop van "Archaeopteryx" gebruik maar zijn denkbeelden over diens rol weken toch sterk af van de huidige. Hij meende dat de Ratites of loopvogels nog lager in de stamboom stonden — en nooit gevlogen hadden — en dat "Archaeopteryx" dus slechts een voorloper was van de vliegende vogels.
Levenswijze.
Leefgebied.
Een poging de aard van de habitat van "Archaeopteryx" vast te stellen stuit meteen op het probleem dat niet eens met zekerheid bekend is wat dat leefgebied eigenlijk was. De vindplaatsen lagen indertijd tachtig tot honderdtwintig kilometer van de dichtstbijzijnde kustlijn van de grote eilanden vandaan. Uit de gaafheid van de fossielen blijkt dat ze er niet als karkassen heen gespoeld kunnen zijn. Een enkele keer is hieruit wel geconcludeerd dat "Archaeopteryx" een zeevogel en viseter geweest zou zijn. Meestal ziet men het als een haast onoverbrugbare afstand voor een dier dat men op zijn best als een zeer matige vlieger beschouwt. Een oplossing hiervoor is te veronderstellen dat er zich op een strook waddenzee voor de hoofdkustlijn een reeks waddeneilanden of wellicht een enkel "Archaeopteryxinsel" zou hebben bevonden wat de af te leggen afstand tot enkele tientallen kilometers zou hebben verminderd. Ook zou het kunnen dat de koraalriffen die de lagunes omzoomden, op hun toppen koraaleilanden vormden. Een concreet bewijs voor enig kleiner eiland is er echter niet. Wellnhofer stelde dat de exemplaren door zeer uitzonderlijk zware orkanen ver boven open zee geblazen zouden zijn, wat ook hun relatieve zeldzaamheid zou verklaren ten opzichte van in dezelfde formatie gevonden pterosauriërs als "Pterodactylus" of "Rhamphorhynchus". Ook deze suggestie lost het probleem niet helemaal op: bij zelfs de gespecialiseerde viseter "Rhamphorhynchus" ligt het aantal vondsten slechts een orde van grootte hoger en er zijn pterosauriërs uit de "Malm Zeta 2" van nog minder vondsten bekend, hoewel ze een superieur vermogen tot vliegen bezaten. "Archaeopteryx" is ook weer niet zó zeldzaam en het lijkt onwaarschijnlijk dat hij de enige vogelsoort op de grotere eilanden was, zodat de uit de Tethysoceaan komende stormen deze ook zouden hebben meegevoerd.
Uit het gesteente blijkt een erg warm en droog klimaat, met een gemiddelde maximumdagtemperatuur van achtentwintig à dertig graden Celsius. Het gebied lag toen ongeveer negen breedtegraden zuidelijker dan nu, op veertig graden N. Een droog en heet seizoen werd afgewisseld door een warm seizoen met wat regenval. De eilanden, groot of klein, moeten een woestijnachtig karakter gehad hebben. Er stonden nauwelijks bomen, alleen wat spaarzame struikachtige coniferen ("Brachyphyllum", "Palaeocyparis"). Het is niet duidelijk wat "Archaeopteryx" daar at. De spitse snuit wijst op een dieet van kleine ongewervelden, zoals insecten. De tanden zijn echter niet kegelvormig om zulke diertjes vast te houden, maar snijdend voor het verwonden van kleine gewervelden zoals zoogdieren — overigens niet in de lagen teruggevonden — hagedissen ("Bavarisaurus", "Eichstaettisaurus"), en brughagedissen ("Homeosaurus"). In ieder geval zullen insecten niet in belangrijke mate al vliegend gevangen zijn. Vaak is "Archaeopteryx" geïllustreerd terwijl hij een libel als "Cymatophlebia" achtervolgt maar de kans om zo'n snelle en wendbare prooi te verschalken was vrijwel nihil. De laatste jaren zijn veel aanwijzingen gevonden dat bepaalde Maniraptora herbivoor of omnivoor waren; ook "Archaeopteryx" at wellicht soms energierijke plantendelen.
Uit de lagen is één andere theropode bekend, van één exemplaar: de kleine "Compsognathus" waaraan "Archaeopteryx" misschien soms ten prooi viel. Welke niche de laatste in zijn ecosysteem vulde, hangt af mede af van zijn omstreden dominante wijze van voortbeweging.
Voortbeweging.
Lopen en klimmen.
Als theropode was "Archaeopteryx" een teenganger en gebouwd om te rennen. De Groningse professor John Videler meende zelfs dat het dier snel genoeg was om over het wateroppervlak te lopen, hoewel algemeen wordt betwijfeld dat zijn vleugels juist daarvoor geëvolueerd zijn. De relatief lange onderbenen wijzen op een hoge maximumsnelheid; de zwakke staartbasis juist op een lage. Ostrom heeft in de jaren zeventig een model verdedigd waarin "Archaeopteryx" volledig aan de grond gebonden was en de vleugels alleen dienden om extra loopsnelheid te bereiken. Dit moest zijn hypothese ondersteunen dat vogels dinosauriërs waren; het vliegen zou zich ná "Archaeopteryx" dan van de grond af ontwikkeld hebben. Ook Richard Thulborn stelde in 1985 dat "Archaeopteryx" aan de grond gebonden was: de vleugels zouden slechts gediend hebben als parasols om op de hete boomloze eilanden het dier wat schaduw te verschaffen.
Geleerden die zich in die tijd tegen de dinosauriërhypothese verzetten, zoals Larry Martin, beklemtoonden juist dat het dier goed kon klimmen. Daar zouden de lange hand- en teenklauwen op wijzen die een kromming bezaten die tegenwoordig typisch is voor boomvogels. De evolutie van de vogelvlucht zou dan vanuit de bomen een aanvang genomen hebben. In dit model werd het hele skelet van "Archaeopteryx" zeer vogelachtig gereconstrueerd, met een bijna verticale romp en extreem opgetrokken dijbenen, terwijl de staart om niet in de grond te steken, omhoog gestoken werd. De voet zou een echt grijpende functie gehad hebben met een naar achteren gerichte eerste teen en de vrije lange vingers zouden het klauteren vergemakkelijkt hebben. Ook paleontologen die menen dat vogels afstammen van kleine boombewonende dinosauriërs hebben later een vermogen tot klimmen bij "Archaeopteryx" aangenomen.
Vliegen.
Meestal wordt aangenomen dat de vleugels van "Archaeopteryx" een aerodynamische functie hadden bij enige vorm van vrije beweging door de lucht. Het belangrijkste argument daarvoor is dat de slagpennen asymmetrisch zijn: de vaanhelft aan de voorkant van de veerschacht is smaller dan die aan de achterkant wat voorkomt dat de veer bij de vlucht om zijn as klapt. Helemaal dwingend is dit kenmerk niet: de asymmetrie is niet heel sterk en ook enkele moderne niet-vliegende vogels hebben licht asymmetrische veren hoewel die ook geërfd kunnen zijn van een vliegende voorouder — ook van "Archaeopteryx" is overigens wel verondersteld dat hij zou afstammen van een beter vliegende vorm. De mate van asymmetrie bij "Archaeopteryx" is echter meer typerend voor die van langzame vliegers dan die van loopvogels.
Er kan een reeks opgesteld worden van vier hoofdwijzen van zich vrij door de lucht bewegen die steeds hogere eisen stellen aan de bouw. Het eenvoudigst is het parachuteren: het afremmen van de val. De brede vleugels van "Archaeopteryx" moeten daar uitstekend toe in staat zijn geweest. Daarna komt de glijvlucht waarin de valkracht wordt omgezet in een voorwaartse beweging. Daartoe is een voldoende vleugeloppervlakte vereist en spierkracht om de arm horizontaal te houden; aan beide eisen voldeed "Archaeopteryx" vermoedelijk ruimschoots. De derde stap is de zweefvlucht die de glijvlucht verlengt door opwaartse luchtstromen te benutten. In het hete leefgebied van "Archaeopteryx" moet zich voldoende thermiek hebben voorgedaan om te kunnen zweven, hoewel zijn korte vleugels niet optimaal zijn voor langere zweefvluchten, zeker niet boven zee.
Bij deze eerste drie stappen is echter het probleem dat ze alleen in zuivere vorm gebruikt kunnen worden door een dier dat van zekere hoogte af het luchtruim kan kiezen. De hoogste struik in het leefgebied van "Archaeopteryx" was naar schatting drie meter hoog. Om werkelijk nut te hebben van de vleugels moest "Archaeopteryx" in staat zijn tot de vierde stap: van de grond op te springen en al klapwiekend een stijgvlucht in te zetten — of minstens zo hoog op te stijgen dat hij van een "ground effect", de compressie van de luchtlaag tussen vleugel en bodem, gebruik kon maken. Dit stelt echter zeer speciale eisen aan de bouw van de ledematen. Vaak zijn onderzoekers tot de conclusie gekomen dat de nog meer basale Oervogel in bepaalde fundamentele aspecten zozeer tekortschoot dat een echte klappende vlucht onmogelijk moest worden geacht.
Was "Archaeopteryx" in staat tot een klappende vlucht?
Een probleempunt dat al vroeg werd onderkend, vormden de korte vleugels. Die impliceerden mogelijkerwijs een klein vleugeloppervlak en in combinatie met een hoge gewichtsschatting van een halve kilo voor het Berlijnse exemplaar een te hoge vleugelbelasting en een overbelast opperarmbeen. Derik Yalden berekende echter in 1971 een gewicht van maar twee ons en een oppervlak van 479 cm² wat een voor een vogel vrij gemiddelde vleugelbelasting zou opleveren. Siegfried Rietschel kwam in 1985 zelfs op 754 cm² uit. De enkele lengte is bij "Archaeopteryx" misleidend doordat de vleugels zo breed zijn. De lange staart voegde volgens Yalden nog een oppervlakte van 159 cm² toe. Patricia Shipman berekende dat hieruit een overtreksnelheid van wellicht zo laag als vier meter per seconde volgde, wat misschien net met een sprong bereikt kon worden of anders zeker met een aanloop waarin het dier al vast begon te klapwieken. Neemt men een veel hoger gewicht aan dan wordt dit onmogelijk: met zeshonderd gram zou "Archaeopyteryx" gedwongen zijn vanaf een tak zijn vlucht aan te vangen.
De stijgsnelheid zou vrij laag geweest zijn. Moderne vogels bewerkstelligen om snel hoogte te winnen zeer grote vleugeluitslagen waarbij de vleugelpunten elkaar boven de rug zowat raken. Dat wordt mogelijk gemaakt doordat de "musculus pectoralis minor" sterk vergroot is door een enorme kam op het borstbeen, en het opperarmbeen kan heffen doordat het via een pees die door het "foramen triosseum" loopt het bovenliggende acrocoracoïde van het ravenbeksbeen als hefboompunt kan gebruiken. Tijdens het heffen wordt meteen het opperarmbeen naar achteren om zijn lengteas geroteerd; deze supinatie zorgt ervoor dat de vleugel tijdens de opslag dwars op de luchtstroom gaat staan. De spier wordt in deze functie ook wel de "musculus supracoracoideus" genoemd. "Archaeopteryx" had echter nauwelijks een verbeend "sternum", laat staan een kam erop; het percentage dat de vliegspieren van het lichaamsgewicht uitmaken is soms zo laag geschat als negen procent. Ook ontbrak het speciale polsmechanisme van moderne vogels dat bij de neerslag de hand blokkeert en bij de opslag automatisch opvouwt. In 2006 stelde Senter dat het schoudergewricht meer naar beneden gericht was dan eerder gedacht en de vleugel niet boven het niveau van de rug geheven kon worden. Deze problemen hebben twijfel gewekt over het vermogen op te stijgen of zelfs een horizontale vlucht te handhaven.
De meeste onderzoekers zijn hier echter niet zeer pessimistisch over. De stabilisatie van de pols hoefde niet perfect te zijn voor een normale vlucht. Senter kwam tot zijn conclusie vanuit een sterk afwijkende interpretatie van het Berlijnse exemplaar waarbij hij aannam dat daarvan schouderblad schuin naar beneden gericht was; volgens Wellnhofer liep het parallel aan de wervelkolom. Daarbij blijkt bij huidige reptielen de maximale heffing van het opperarmbeen groter te zijn dan het manipuleren van de ontvleesde skeletdelen zou doen vermoeden. De heffende functie van de "musculus supracoracoideus" kon vervuld zijn door de "musculus deltoideus", net als bij vleermuizen en pterosauriërs het geval is. Paul nam zelfs aan dat een primitief katrolmechanisme al aanwezig was waarbij de pees om de voorkant van het ravenbeksbeen geslagen was om de humerus toch te supineren. Daarbij zou een mogelijke beperking door de vorm en positie van het schoudergewricht omzeild kunnen worden door de vleugelslag meer voorwaarts te beginnen en de stijgkracht meer door de reactiekracht te laten leveren.
Een recent opgeworpen probleem is dat mogelijkerwijs de veren te slap zouden zijn om het dier tijdens een stabiele vlucht te dragen. Een studie uit 2010 van Robert Nudds en Gareth Dyke naar de sterkte van de veerassen van de buitenste slagpennen van de vleugel concludeerde dat ze te dun en zwak waren om de torsiekrachten te weerstaan. Paul stelde echter dat de auteurs het gewicht van de 'München', die ze voor het onderzoek gebruikt hadden, met 250 gram vermoedelijk tachtig procent te hoog hadden ingeschat en dat de diameter van de veerschachten door de slechte conservering bij dat juveniele exemplaar niet met enige exactheid kon worden vastgesteld. Een studie uit 2012 concludeerde dat mogelijk te slappe schachten gecompenseerd zouden kunnen zijn geweest door de lange dekveren aan boven- en onderzijde; het nadeel hiervan was dat de slagpennen aan het uiteinde van de vleugel zich onvoldoende konden spreiden om tipwervels te voorkomen, wat een langzame vlucht bemoeilijkt. In 2014 werd erop gewezen dat het bewijs voor langere dekveren, bestaande uit een extra dieper liggende rij veren bij het Berlijnse exemplaar die afschilfering zichtbaar lijkt te maken, niet eenduidig was; het zou ook om opliggende extra primaire veren kunnen gaan. Het elfde exemplaar toont aan dat Nudds en Dyke de dikte van de veerschachten hebben onderschat.
Dat "Archaeopteryx" actief kon vliegen wordt ook gesuggereerd door enkele speciale aanpassingen. De botwanden van de vleugelbeenderen zijn net zo dik als bij moderne vogels die snel opstijgen. Het vorkbeen is krachtig gebouwd, kennelijk om de krachten van de vleugelslag te weerstaan. Hetzelfde doel kan de rechte hoek tussen schouderblad en ravenbeksbeen gehad hebben, hoewel niet-vliegende Deinonychosauria dit kenmerk ook tonen — alleen als ze dit geërfd hebben van een vliegende voorouder zou dit dus een sterke aanwijzing kunnen zijn. De duidelijkste indicatie is de aanzienlijke "crista deltopectoralis" op het opperarmbeen, relatief groter dan bij veel moderne vogels. Dit moet de aanhechting geweest zijn van krachtige vliegspieren met een stuwende functie. De borstspieren waren kennelijk zeer breed. Doordat ze gezien het ontbreken van de kam op het borstbeen ook kort waren, had "Archaeopteryx" vermoedelijk een beperkt uithoudingsvermogen. Een andere beperking was dat het nog onvolkomen polsgewricht ook al geen goede pronatie toestond om de voorrand van de vleugel naar beneden te draaien. Dat maakt het moeilijker langzaam te vliegen, wat nog verergerd werd door het ontbreken van een bevederde duim of alula die als effectieve neusschoep kon dienen — hoewel ook een duim zonder veren enig effect zou hebben gehad. Het dier moest dus in zeilvlucht landen, waarbij de brede vleugels de klap verzachtten en de grote staart als luchtrem de vaart eruit haalde. De kuitveren verminderden de overtreksnelheid nog wat; het lijkt echter onmogelijk dat ze als een soort tweede vleugelpaar dienden, zoals de 'tetrapteryxhypothese' wil want daartoe konden de dijbenen onvoldoende gespreid worden. Deze in haar geheel wat primitieve vliegwijze heeft vaak doen veronderstellen dat "Archaeopyteryx" een kortstondige evolutiefase vertegenwoordigde die al snel achterhaald werd door de superieure luchtacrobatiek van geavanceerdere vogels. In feite moet deze manier van voortbewegen efficiënt genoeg geweest zijn om zich lange tijd te handhaven: ruim tachtig miljoen jaar later had "Rahonavis" in wezen nog dezelfde bouwwijze.
Voortplanting en groei.
Eieren of nesten van "Archaeopteryx" zijn niet gevonden. Het smalle bekkenkanaal betekent dat de eieren vrij klein waren. Ostrom heeft verondersteld dat het afwijkende aantal teenkootjes een geval was van seksuele dimorfie. De gevonden exemplaren verschillen sterk in grootte; als dat geen gevolg is van een verschil in soort of anagenese, de langzame genetische verandering binnen een populatie, zou het een groeireeks kunnen zijn. Moderne vogels groeien zeer snel en bereiken binnen een enkel seizoen de volwassen grootte. Botonderzoek van de exemplaren wijst erop dat "Archaeopteryx" net als de meeste dinosauriërs van zijn tijd daar enkele jaren over deed, de geslachtsrijpheid al tijdens de groei bereikt werd en grootste individuen misschien een stuk groter werden dan de alle minder dan twee jaar oud zijnde bekende fossielen, tot een gewicht van achthonderd à duizend gram, de omvang van een huidige raaf.
Intelligentie.
Door de bewaard gebleven hersenpan van de 'Londen' is de structuur van het brein van "Archaeopteryx" redelijk bekend. Het hersenvolume was met ongeveer 1,6 cm³ bij een lichaamsgewicht van tweehonderd gram voor een dinosauriër vrij groot, relatief evenveel als de minst voorziene moderne vogels. De hersenen waren nog vrij plat, als bij de meeste reptielen. Het telencephalon was echter verbreed wat wijst op verbeterd vermogen tot denken. In 2004 werd een CAT-scan uitgevoerd die wees op grote meer zijwaarts geplaatste optische lobben om goed te kunnen zien, goede evenwichtsorganen en vergrote kleine hersenen voor een nauwkeuriger controle over de vlucht, een verdere aanwijzing dat "Archaeopteryx" echt kon vliegen. Een studie uit 2013 concludeerde dat "Archaeopteryx" in hersenomvang niet speciaal afweek van meer basale kleine Maniraptora en dat de hersengrootte van zulke vormen dus niet als een argument gebruikt kan worden dat die nog niet hadden kunnen vliegen.

</doc>
<doc id="27801" url="https://nl.wikipedia.org/wiki?curid=27801" title="Guy Verhofstadt">
Guy Verhofstadt

Guy Maurice Marie-Louise Verhofstadt () (Dendermonde, 11 april 1953) is een Belgisch politicus voor de Open Vlaamse Liberalen en Democraten (Open Vld). Hij was premier van België van 12 juli 1999 tot 20 maart 2008 in drie regeringen. Hij beëindigde zijn actieve politieke carrière in het Europees Parlement, waar hij van 2009 tot 2019 fractieleider van de Alliantie van Liberalen en Democraten voor Europa (ALDE) was.
Politieke carrière.
Het begin.
Na zijn middelbareschooltijd, die hij doorbracht aan het Koninklijk Atheneum Voskenslaan, ging hij rechten studeren aan de Rijksuniversiteit Gent. In deze periode in Gent begon hij zijn politieke carrière, allereerst in het Liberaal Vlaams Studentenverbond, waarvan hij van 1972 tot 1974 de voorzitter was. Later kwam hij in contact met Willy De Clercq, een kopstuk van de PVV in Gent, en hij kon als diens "pupil" opklimmen in de partij.
Van 1976 tot 1982 was hij gemeenteraadslid van Gent en in 1979 maakte hij zijn intrede in de nationale politiek als de voorzitter van de PVV Jongeren. In januari 1982 werd hij verkozen tot nationaal voorzitter van de PVV, nadat zijn politieke mentor Willy De Clercq minister van Financiën was geworden, en bleef dit tot in november 1985.
"Baby Thatcher" en "Da Joenk".
Vanaf 7 januari 1985 zetelde Guy Verhofstadt in de Kamer van volksvertegenwoordigers voor het arrondissement Gent-Eeklo als opvolger van vicepremier Willy De Clercq, die Europees Commissaris werd. Bij de verkiezingen van 13 oktober 1985 werd Verhofstadt voor het eerst rechtstreeks verkozen als volksvertegenwoordiger en bleef in de Kamer zetelen tot in 1995. In de periode januari 1985-mei 1995 had hij als gevolg van het toen bestaande dubbelmandaat ook zitting in de Vlaamse Raad, de voorloper van het huidige Vlaams Parlement.
Op 28 november 1985, op 32-jarige leeftijd, trad Verhofstadt toe tot de Regering-Martens VI als minister van Begroting en Wetenschappelijk Onderzoek. Deze regering viel op 19 oktober 1987. Verhofstadt was dus net geen twee jaar minister. In die korte periode had hij echter zijn stempel gedrukt op het beleid. Verhofstadt voer een strenge, neoliberale koers met een strak begrotingsbeleid. Held voor de een, werd hij aartsvijand voor de andere. In deze periode verwierf hij zijn bijnaam "baby-Thatcher". Leo Tindemans had het over "een ijskoude boekhouder die in de ministerraad alleen maar vijanden heeft", Étienne Davignon liet zich ontvallen: "Verhofstadt zal pas content zijn als het land een woestijn wordt, omdat het netto te financieren saldo dan automatisch op nul komt." Verhofstadt ging in deze periode dan ook in tegen een aantal heilige huisjes van de Belgische politiek: hij zette de privatisering van de ASLK in en trachtte de macht van de ziekenfondsen te beknotten. Officieel was de regering-Martens VI gevallen over een communautaire kwestie, de zaak "Happart", later zou echter blijken dat de aversie voor Verhofstadt vanuit de syndicale hoek (Jef Houthuys, voorzitter van de invloedrijke christelijke vakbond ACV noemde Verhofstadt in een interview "da joenk") een even belangrijke rol gespeeld heeft. Van 21 oktober 1987 tot 9 mei 1988 was hij minister van Begroting en Wetenschappelijk Onderzoek in de overgangsregering Martens VII.
De Burgermanifesten.
Bij de verkiezingen van 13 december 1987 behaalde Verhofstadt een uitstekend resultaat met meer voorkeurstemmen dan premier Wilfried Martens en een stevige winst voor zijn liberale partij, de PVV. Ondanks deze overwinning werd de PVV niet opgenomen in de nationale regering en koos Martens voor de socialisten als nieuwe coalitiepartners. Deze ervaring inspireerde Verhofstadt, die in 1989 opnieuw PVV-partijvoorzitter werd, tot het schrijven van het eerste "Burgermanifest", waarin hij stelde dat in de Belgische democratie niet de burger, maar wel ongrijpbare drukkingsgroepen het beleid bepalen. De eerste twee burgermanifesten vormden de basis van de vernieuwingsbeweging die de PVV in 1992 omvormde tot de VLD. Bij de federale verkiezingen van 1995 ging de VLD er opnieuw op vooruit en werd de tweede grootste partij in Vlaanderen. Een poging van Verhofstadt om na deze verkiezingsoverwinning een regering op te zetten met de socialisten mislukte, waarna hij ontslag nam als partijvoorzitter van de VLD. Van 1995 tot 2007 zetelde hij als rechtstreeks gekozen senator in de Belgische Senaat, een mandaat dat tijdens zijn ministerschappen onderbroken werd. Van 1995 tot 1999 en van juli tot december 2007 was hij ondervoorzitter van de Senaat.
In totaal verschenen vier burgermanifesten waarvoor Guy Verhofstadt als auteur werd vernoemd:
In deze burgermanifesten pleitte Verhofstadt onder meer voor federalisme, waarin de gewesten en gemeenschappen zelfstandige financiële en fiscale bevoegdheden zouden hebben. Ook pleitte hij voor een onaantastbare taalgrens, de rechtstreekse verkiezing van de deelstaatparlementen en een gewaarborgde vertegenwoordiging van de Vlamingen in het Brussels Hoofdstedelijk Parlement en andere organen van het Brussels Hoofdstedelijk Gewest. Onder zijn partijvoorzitterschap werd de VLD uitgesproken Vlaamsgezind, waardoor de partij gewezen leden van de Volksunie zoals Jaak Gabriels, Hugo Coveliers, Jef Valkeniers, André Geens en Bart Somers aantrok.
Verhofstadt I – een maatschappelijk project.
Na de mislukte poging tot kabinetsdeelname benadrukte Verhofstadt het sociale karakter van de liberale partij meer. In 1997 nam hij zijn functie van VLD-partijvoorzitter opnieuw op. In 1999 kreeg Verhofstadt een nieuwe kans, doordat de CVP, nu CD&amp;V, een zwaar verlies leed na de dioxinecrisis, een affaire die was uitgelekt door zijn toedoen.
Verhofstadt slaagde erin om de socialistische en de groene partijen rond zijn persoon te verenigen en werd premier van een kabinet met de VLD, sp.a, MR, PS, Agalev (nu Groen geheten) en Ecolo, de eerste paars-groene regering. Met de regering-Verhofstadt I brak een nieuwe periode aan in de Belgische politiek. Na de "geen commentaar"-aanpak van Dehaene trok Verhofstadt communicatieadviseur Noël Slangen aan, die de zogenaamde "opendebatcultuur" lanceerde: belangrijke thema's en maatschappelijke onderwerpen werden nu eerst publiekelijk in het parlement, de kamer, in de verschillende commissies en door de media behandeld, waar ze voordien in kastelen achter gesloten hekken werden beslist. De burger kreeg nu via de media een veel directer en duidelijker beeld van de spanningsvelden in kamer en senaat.
Op 16 oktober 2000 werd het Lambermontakkoord gesloten dat de vijfde staatshervorming inleidde. Voor de goedkeuring zocht en vond de Regering-Verhofstadt I steun bij de oppositiepartij PSC (sinds 2002 cdH), in ruil voor de toezegging van extra geld aan het vrij (katholiek) onderwijs van de Franse Gemeenschap en de belofte dat België het Kaderverdrag inzake de bescherming van nationale minderheden van de Raad van Europa zou ondertekenen.
Op ethisch vlak waaide in het land een vernieuwende maar vaak controversiële wind met de euthanasiewet, de snel-Belgwet, de decriminalisering van softdrugs en de goedkeuring van het homohuwelijk. Op economisch vlak sprak men van de actieve welvaartsstaat, waarbij belastingverminderingen gecombineerd werden met sociale maatregelen zoals de maximumfactuur in de ziekteverzekering en het optrekken van de laagste pensioenen. Mede onder impuls van Louis Michel voerde België een gedurfd buitenlands beleid, wat een ware breuk betekende met de voorzichtige, onopvallende koers van de laatste decennia. In Centraal-Afrika (Congo, Burundi, Rwanda) werd België de voortrekker om tot een vredesovereenkomst te komen. In eigen land werd de genocidewet ingevoerd, die het mogelijk maakte om buitenlandse staatshoofden voor een Belgische rechtbank te dagen op basis van het schenden van de mensenrechten. In de Irak-crisis koos België resoluut het kamp van Frankrijk en Duitsland, dit tot grote ontevredenheid van de Verenigde Staten, die er openlijk mee dreigden om het hoofdkwartier van de NAVO uit België weg te halen.Bij de verkiezingen van 2003 boekten de VLD van Verhofstadt en vooral de sp.a van Steve Stevaert, nu in een kartel met de links-liberale regionalisten van Spirit, een mooie overwinning. De kiezer strafte de groene coalitiepartners Agalev (Groen!) en Ecolo echter zwaar af.
De relatie tussen Verhofstadt en de geschreven pers was tijdens deze regering niet altijd gemakkelijk. Zo klaagde Rik Van Cauwelaert van het weekblad "Knack" erover dat de premier regelmatig naar journalisten belde om ze uit te schelden of ze op een bepaalde manier te doen schrijven. Hij vond dat de druk om meegaand en niet kritisch te zijn onder de regering Verhofstadt I enorm was.
Verhofstadt II – een sociaal project.
Na de afstraffing van de groenen vormde Verhofstadt een tweede regering, nu een paarse coalitie zonder de groene partijen, met VLD, sp.a, Spirit, MR en PS. Het centrale thema van deze regering was de werkgelegenheid.
Verhofstadt II vond nooit het elan van Verhofstadt I. De open debatcultuur gleed af naar openlijk geruzie, het ethische dossier over het migrantenstemrecht werd een wrange confrontatie tussen de VLD en de andere coalitiepartners, en de verslechterde economische conjunctuur, hoge werkloosheid en krappe begrotingssituatie hadden het idee van de "actieve welvaartsstaat" doen vergeten.
Onder de minister van Buitenlandse Zaken, Karel De Gucht (Open Vld), werd het buitenlands beleid opnieuw 'genormaliseerd'. De genocidewet werd afgezwakt en in stilte werden de diplomatieke kanalen ingezet om de relatie met de Verenigde Staten opnieuw te verbeteren. België speelde wel een grote rol in de beëindiging van de burgeroorlog in Congo en het democratiseringsproces van het land, zoals de verkiezingen van 2006, maar ook hierna bleef België actief waken over de stabiliteit van Centraal-Afrika.
Ook binnen de regering rommelde het meerdere malen, waarbij het enkele keren tot een openlijke confrontatie tussen de VLD en de PS kwam. Enkele maanden lang regende het problemen binnen Justitie, de bevoegdheid van PS-minister Laurette Onkelinx: de ontsnapping van terroriste Ferye Erdal, slechte werking van de Veiligheid van de Staat, overbevolkte en totaal verouderde gevangenissen, slechte uitvoering van de straffen, ontelbare ontsnappingen, zoals de ontsnapping van 28 gevangenen uit de verouderde instelling in Dendermonde, de invrijheidstelling van Abdallah Aïd Ouhd, de moordenaar van Stacy en Nathalie in Luik, en uiteindelijk, de Albanese top gangster Hoxha die na een uitdrukkelijk bevel om het land te verlaten, terug zou zijn opgedoken in Antwerpen. Voor de VLD-fractie was het welletjes, en er werd een motie van wantrouwen tegen Onkelinx ingediend. Verhofstadt moest de brokken lijmen, wilde hij de coalitie bijeenhouden.
In het najaar van 2005 bereikte de regering een akkoord over de hervormingen van de arbeidsmarkt en de pensioenen, het generatiepact.
Tegen het einde van de legislatuur kwam de conjunctuur er weer bovenop. De economie schakelde in een hogere versnelling, en de werkloosheid daalde van 14% naar 11,2% (cijfers van maart 2007). Op 13 december 2007 deelde de Nationale Bank mee dat er netto 202.000 extra jobs waren bij gekomen. Verhofstadt had er 200.000 beloofd. Ook werden in extremis nog enkele nieuwe wetten goedgekeurd, zoals de hervorming van de brandweer.
2004 – annus horribilis voor Verhofstadt.
Het migrantenstemrecht leidde het voor Verhofstadt rampzalige jaar 2004 in. Verhofstadt stond voor een dilemma: trouw blijven aan zijn coalitiepartners en de beslissing over het migrantenstemrecht van de Kamer respecteren, zoals gestipuleerd in het regeerakkoord, of luisteren naar de VLD-militanten, waar de weerstand tegen het migrantenstemrecht zeer groot was. Op een VLD-congres van april 2004 kon Verhofstadt, dankzij een tussenkomst van oud-PVV-voorzitter Willy Declerq, nog verhinderen dat de VLD tegen verdere regeringsdeelname stemde. Maar enkele dagen later zag Verhofstadt zich genoodzaakt om Karel De Gucht als partijvoorzitter van de VLD te vervangen, nadat deze zich verder was blijven verzetten tegen het migrantenstemrecht. Men sprak van een koningskwestie binnen de VLD.
Bij de verkiezingen voor het Vlaamse parlement van 13 juni 2004 kreeg de VLD een zware verkiezingsnederlaag toegediend, en werd met minder dan 20% van de stemmen slechts de vierde partij in Vlaanderen.
In juli 2004 trachtte Verhofstadt de overstap te maken van de nationale naar de internationale politiek en stelde zich kandidaat als voorzitter van de Europese Commissie, hierin gesteund door Gerhard Schröder en Jacques Chirac. Zijn kandidatuur botste op een veto van Tony Blair, die Verhofstadts sterke Europese ideeën als bedreigend zag, en uiteindelijk won de Portugese premier José Manuel Barroso het van Verhofstadt.
Ondertussen zag Verhofstadt zijn positie in de nationale politiek verzwakken. Frank Vandenbroucke (sp.a) en Louis Michel (MR), twee sterke figuren in Verhofstadt I en II, maakten de overstap naar respectievelijk de Vlaamse regering en de Europese Commissie. De Vlaamse Regering werd nu geleid door Yves Leterme (CD&amp;V). De Franstalige zusterpartij van de VLD, de MR, was ondertussen uit zowel de Brusselse als de Waalse gewestregering gewipt.
Door deze gewijzigde machtsverhoudingen slaagde Verhofstadt er niet in om een consensus te vinden tussen de federale, Brusselse en Vlaamse regering over de uitbreiding van het koerierbedrijf DHL op de luchthaven Brussels Airport. Na een zware en mislukte onderhandelingsronde die meer dan 25 uren duurde, hadden Verhofstadt en zijn chauffeur een ongeluk bij het naar huis rijden: de auto ging drie keer over de kop na een botsing. In de media sprak men van de crash van Verhofstadt, 'letterlijk en figuurlijk'. De premier was echter maar lichtgewond en genas snel. Hij nam enkele dagen later dan ook zijn ambt weer over van vicepremier Laurette Onkelinx.
Gemeenteraadslid Gent.
Met meer dan achtduizend voorkeurstemmen werd Verhofstadt bij de Belgische lokale verkiezingen van 2006 in de gemeenteraad van Gent verkozen. Weliswaar stond hij slechts als lijstduwer op de plaatselijke VLD-Vivant-lijst maar na zijn verkiezing besloot hij toch zitting in de raad te nemen. Hij bleef gemeenteraadslid tot aan zijn verkiezing in het Europees Parlement in 2009.
Ontslag paarse regering.
Bij de verkiezingen van 10 juni 2007 haalde de paarse coalitie van Guy Verhofstadt, die als lijsttrekker van de Open Vld-senaatslijst 493.355 voorkeurstemmen behaalde, geen meerderheid meer. Op 11 juni 2007 aanvaardde koning Albert II het ontslag van de paarse regering, dat in een audiëntie door Verhofstadt was aangeboden.
De Koning belastte de regering Verhofstadt II met het afhandelen van de lopende zaken. Vermoed werd dat de Open Vld deel zou uitmaken van een oranje-blauwe coalitie. Nadat de regeringsformatie eind november 2007 voor de tweede maal mislukte, consulteerde de koning op 2 december Guy Verhofstadt om zijn visie op de politiek crisis te raadplegen. Een dag later kreeg Verhofstadt een informateursrol toebedeeld om het politieke kluwen te ontwarren. De taakstelling van de regering van lopende zaken werd uitgebreid. Daardoor kan ze een antwoord bieden aan de verschillende dringende problemen die zich na de verkiezingen van 10 juni stelden.
Regering-Verhofstadt II bis / informateur Verhofstadt.
Op 3 december 2007 gaf Koning Albert II aan de aftredende regering-Verhofstadt meer bevoegdheden, in afwachting van een oplossing van de politieke crisis en het aantreden van een nieuwe regering. Concreet was er sprake van een "uitbreiding van de afhandeling van zeer dringende lopende zaken" zonder echter de vorming van een nieuwe regering op de lange baan te schuiven. Deze tijdelijke constructie kon werk maken van deze dringende dossiers in overleg met de oppositie aangezien paars geen meerderheid meer had in de Kamer, langs Vlaamse kant slechts 32 van de 88 zetels. Daarbij kon het initiatief uitgaan van de regering of van het parlement zelf. Desgevraagd verklaarde CD&amp;V voorzitter Jo Vandeurzen de dag daarop dat alvast zijn partij bereid was mee te zoeken naar een oplossing voor dringende dossiers. Daarbij was Jo Vandeurzen verheugd dat ook de opdracht "staatshervorming" in het opgelegde takkenpakket vervat zat.
Er bestaat evenwel geen wettekst over wat precies "lopende zaken" inhoudt, wel vormde er zich rechtspraak over. De Raad van State stipuleerde drie niveaus: dringende zaken, zaken van dagelijks bestuur en de voortzetting van dossiers waarvan de eigenlijke beleidsbeslissing veel eerder is genomen.
Deze regering ging ook op zoek naar oplossingen voor de communautaire thema's en probeerde een consensus te vinden voor de staatshervorming.
Op dezelfde dag raakte bekend dat Verhofstadt door de Koning "gevraagd werd op zeer korte termijn te informeren hoe de huidige impasse doorbroken kon worden en daartoe alle nodige contacten te leggen". De facto heeft hij dan een duobaan, namelijk premier en informateur.
Interim-regering-Verhofstadt III / formateur Verhofstadt.
Op 17 december 2007 werd bekend dat Verhofstadt als premier leiding zou geven aan een interim-regering. Hij zou tot 20 maart 2008 als premier aanblijven en dan de macht overdragen aan Yves Leterme, die tegen dan een definitieve regering op de been gebracht had. Op 21 december 2007 trad Verhofstadt III aan. De interim-regering richtte zich tijdens haar kort bewind op de belangrijkste lopende zaken. Bovendien stelde ze de begroting van 2008 op. Voor de formatie van de definitieve regering die tegen midden maart 2008 klaar moest zijn, werden onderhandelingen gevoerd over belangrijke sociaal-economische en ecologische onderwerpen (onder leiding van Didier Reynders) alsmede over de staatshervorming (in een Raad der Wijzen onder leiding van Yves Leterme). Het was niet de bedoeling dat de interim-regering deze onderwerpen aanpakte.
Europees fractieleider.
Op 7 juni 2009 sleepte de Europese lijst van Open Vld drie zetels in het Europees Parlement in de wacht. Guy Verhofstadt was lijsttrekker en behaalde met 565.359 voorkeurstemmen veruit het hoogste aantal voorkeurstemmen voor de Europese verkiezingen. In de aanloop naar de Europese verkiezingen schreef Guy Verhofstadt het boek 'De weg uit de crisis. Hoe Europa de wereld kan redden' waarin hij de versnipperde aanpak van de financieel-economische crisis aanklaagt en een pleidooi houdt voor een Europese anticrisisstrategie. In het nieuwe parlement werd hij verkozen tot fractieleider van de "Alliantie van Liberalen en Democraten voor Europa (ALDE)"-fractie. In juni 2013 werd hij samen met Daniel Cohn-Bendit verkozen tot European Leader of the Year.
Interim-voorzitter Open Vld.
Op 7 juni 2009 schoof Verhofstadt als eerste ondervoorzitter van Open Vld door naar de positie van interim-partijvoorzitter. Dat gebeurde nadat partijvoorzitter Bart Somers ontslag nam naar aanleiding van de verkiezingsnederlaag bij de Vlaamse verkiezingen van 2009. Verhofstadt nam tijdelijk het voorzitterschap van de Vlaamse liberalen waar totdat op 12 december 2009 Alexander De Croo tot voorzitter verkozen werd. Nadat De Croo in oktober 2012 toetrad tot de regering-Di Rupo en bijgevolg aftrad als voorzitter, werd Verhofstadt nogmaals interim-voorzitter van Open Vld, ditmaal in combinatie met Vincent Van Quickenborne. Verhofstadt en Van Quickenborne namen de honneurs waar tot in december dat jaar, toen Gwendolyn Rutten tot nieuwe voorzitter werd verkozen.
Lijstduwer Gent.
Bij de gemeenteraadsverkiezingen in 2012 was Verhofstadt lijstduwer voor Open Vld. Hij werd verkozen, maar besloot niet te zetelen in de gemeenteraad. In 2018 stelde hij zich opnieuw kandidaat op de laatste plaats. Deze keer had hij eerder al aangegeven zijn zetel op te nemen. Hij werd opnieuw verkozen en ging dus zetelen in de gemeenteraad. In september 2020 nam Verhofstadt ontslag uit de Gentse gemeenteraad, omdat het moeilijk te combineren bleek met zijn mandaat van Europees Parlementslid.
Kandidaat voorzitterschap Europese Commissie.
Op 4 december 2013 gaven de liberale leiders van de Benelux-landen aan Verhofstadt te steunen als de kandidaat voor het voorzitterschap van de Europese Commissie na de Europese Parlementsverkiezingen van 2014. Eerder had de Partij van de Europese Sociaaldemocraten Martin Schulz al naar voren geschoven als hun kandidaat. Een dag later maakte commissaris Olli Rehn bekend dat ook hij het voorzitterschap ambieert. Op 18 december 2013 kwam het bericht naar buiten dat veertien andere liberale partijleiders Rehn daarin steunden. De Nederlandse Mark Rutte (VVD) en de Duitse Christian Lindner (FDP) werden door ALDE als bemiddelaars aangesteld. ALDE maakte op 20 januari 2014 bekend dat dit leidde tot de kandidaatstelling van Verhofstadt namens de liberale partij. Rehn werd kandidaat voor een andere hoge positie. Het voorzitterschap van de Commissie kwam echter de EVP toe en Verhofstadt werd aldus geen voorzitter.
Verhofstadt was naast kandidaat-voorzitter ook lijsttrekker voor Open Vld bij de Europese verkiezingen in België en werd opnieuw fractieleider. Ook in 2019 was hij lijsttrekker en werd hij opnieuw verkozen tot Europees Parlementslid. Zijn functie als fractieleider van de liberalen moest Verhofstadt echter afstaan aan de voormalige Roemeense premier Dacian Ciolos.
Brexit.
Op 8 september 2016 werd Verhofstadt aangeduid tot parlementair hoofdonderhandelaar tijdens de onderhandelingen over de brexit, namens het Europees Parlement. Hij bleef dit tot aan de afhandeling van de Brexit in januari 2020.
Covoorzitterschap volksbevraging.
Van april 2021 tot december 2022 was hij een van de drie voorzitters van het uitvoerend comité dat een volksbevraging over de toekomst van de EU moet organiseren.
Einde politieke carrière.
Verhofstadt besloot na de verkiezingen in juni 2024 geen mandaat meer op te nemen en dus zijn actieve politiek carrière te beëindigen. Wel werd hij nog laatste opvolger op de Europese lijst van Open Vld, in die rol behaalde hij nog ruim 38.000 stemmen.
Spinelli.
Op 15 september 2010 lanceerde Verhofstadt het nieuwe initiatief Spinelli Group in het Europees Parlement met Daniel Cohn-Bendit, Isabelle Durant en Sylvie Goulard om een nieuwe impuls aan de strijd voor een federale Europa te geven. Beroemde aanhangers zijn Jacques Delors, Mario Monti, Andrew Duff, Elmar Brok, Pat Cox en Joschka Fischer. In deze optiek publiceerde hij in oktober 2012 "Voor Europa" samen met Daniel Cohn-Bendit, een pleidooi voor een meer geïntegreerd, federaal Europa.
In de privésector.
Bij de verzelfstandigde uitvoeringsorganisatie van het Nederlandse Stichting Pensioenfonds ABP, de APG Algemene Pensioen Groep NV was Verhofstadt van april 2008 tot 2014 commissaris en nadien vicevoorzitter van de raad van commissarissen. In 2013 werd hij voor deze opdracht vergoed met een bedrag van 43.100 euro.
Van april 2010 tot mei 2016 was hij onafhankelijk bestuurder van de Belgische gastankerrederij Exmar. Een eerste mandaat van 3 jaar werd in 2013 verlengd. In 2013 ontving hij als bestuurder een vergoeding van 60.000 euro.
Van mei 2012 tot mei 2023 was Verhofstadt onafhankelijk bestuurder van de Belgische holding Sofina. In 2013 ontving hij hiervoor 130.500 euro.
Van juni 2013 tot december 2019 was hij voorzitter van de raad van bestuur van het European Institute of Public Administration (EIPA). Hij volgde de Deen Henning Christophersen op en werd zelf door de Zweedse Cecilia Wikström opgevolgd.
Verhofstadt is lid van de denktank Friends of Europe. Ook werd hij in juli 2022 lid van de adviesraad van de "Anti-Corruption Foundation" opgericht door de Russische politieke dissident Aleksej Navalny en in december 2023 voorzitter van de "European Movement International", een lobbygroep die ijvert voor meer Europese integratie.
In mei 2022 volgde hij Herman De Croo op als voorzitter van het museum Autoworld.
Eretitels en onderscheidingen.
Zijn buitenlandse decoraties zijn onder andere:

</doc>
<doc id="27802" url="https://nl.wikipedia.org/wiki?curid=27802" title="Spiegelschrift">
Spiegelschrift

Spiegelschrift is (al dan niet handgeschreven) tekst in spiegelbeeld, dus zodanig dat, wanneer hij in een spiegel wordt bekeken, eruitziet als normale tekst. Meestal wordt gespiegeld om een verticale as.
In spiegelschrift worden niet alleen de volgorde van de letters omgedraaid, maar ook de letters zelf. De d wordt dan geschreven als b. Hetzelfde geldt voor de kleine letters p en q.
De hoofdletters A, H, I, M, O, T, U, V, W, X en Y hebben in de meeste lettertypen bij een verticale spiegelas een spiegelbeeld dat gelijk is aan de letter zelf. Bij kleine letters komt dat voor bij de i, o, u, v, w en de x. Bij een horizontale spiegelas geldt dit min of meer voor C, E, H, I, K, O, X, c, o en x.
Cursieve letters, zoals in handschrift, kunnen nooit identiek zijn aan hun eigen spiegelbeeld.
Da Vinci.
Leonardo da Vinci gebruikte in zijn met de hand geschreven werk spiegelschrift. De reden daarvan is niet bekend. Het kan zijn dat hij op deze manier zijn werk moeilijker leesbaar wilde maken, als een soort geheimschrift, al vonden tijdgenoten zijn handschrift met een spiegel makkelijk te lezen. Hij was echter linkshandig en het kan zijn dat hij het schrijven in spiegelschrift makkelijker vond dan rechts- of linkshandig te schrijven in normaal schrift. Bij linkshandigen leidt het "normaal" schrijven met inkt namelijk veel tot vlekken, indien niet een moeizame schrijfhouding wordt aangenomen door de schrijver.

</doc>
<doc id="27803" url="https://nl.wikipedia.org/wiki?curid=27803" title="Antithese">
Antithese



</doc>
<doc id="27804" url="https://nl.wikipedia.org/wiki?curid=27804" title="Pesse">
Pesse

Pesse (Drents: "Pes") is een dorp in de Nederlandse gemeente Hoogeveen (provincie Drenthe). Het dorp telt inwoners. Het is gelegen langs de A28.
Geschiedenis.
Wanneer Pesse precies is ontstaan is niet zeker, maar al in 1141 wordt gesproken van Petthe, genoemd naar Peth (= moeras). Vermoedelijk was Pesse toen een nederzetting van boeren. Rond die tijd moeten er in Pesse zes "vaelten", of grote boerenerven, hebben gestaan.
Pesse is vooral bekend vanwege de boot van Pesse, de oudste boot (boomstamkano) ter wereld die in 1955 is opgegraven bij de aanleg van de A28. De boot is gedateerd tussen 8200 en 7600 v. Chr. De boot is te bezichtigen in het Drents Museum in Assen. Naast deze boot zijn er in Pesse nog meer sporen van vroegere bewoning gevonden waaronder huisplattegronden van boerderijen uit de bronstijd, de ijzertijd en de vroege middeleeuwen tot het jaar 1000. De meeste van deze vondsten zijn gedaan ten zuiden van de huidige weg de Oostering in Pesse. Bij deze opgravingen zijn ook resten naar boven gekomen van een neolithisch grafveld. Van dit prehistorische verleden van Pesse is buiten het dorp nog iets te zien; ten westen van de Boerveenseplassen ligt nog een grafheuvel (brandheuvel) uit de ijzertijd/Romeinse tijd.
Voorzieningen.
Pesse heeft onder meer een peuterspeelzaal, twee basisscholen en een dorpshuis. De middenstand en horeca zijn vertegenwoordigd met diverse bedrijven zoals een supermarkt, een garagebedrijf, een manege, een persbureau, een bungalowpark, een eetcafé en een wok-restaurant. De plaatselijke voetbalclub is SV Pesse.
Evenementen.
In Pesse worden ieder jaar diverse evenementen georganiseerd. De Drentse boerenrockformatie Mooi Wark organiseerde jaarlijks in samenwerking met Stichting Muziek 2000 het Siepelrock festival in oktober, Stichting Muziek 2000 is ook verantwoordelijk voor het populaire Muziekweekend dat jaarlijks in mei plaatsvindt. Op de zaterdag hiervan trad steevast Normaal op. Inmiddels hebben al vele artiesten opgetreden: onder andere Anouk, Golden Earring, Kensington, Within Temptation.

</doc>
<doc id="27807" url="https://nl.wikipedia.org/wiki?curid=27807" title="Chiasme">
Chiasme

Een chiasme, chiasma of kruisstelling is een stijlfiguur die bestaat uit een herhaling met een omkering.
Bij deze stijlfiguur worden de overeenkomstige termen van twee formuleringen in omgekeerde volgorde geplaatst. Het chiasme wordt ook wel als een bijzonder geval van parallellisme gezien, waarbij volgorde-inversie wordt toegepast in de herhaling van een eenheid.
De functie van een chiasme kan formeel decoratief zijn, maar meestal wordt een plechtig en bezwerend effect nagestreefd. In de poëzie wordt een chiasme gebruikt bestaande uit twee bij elkaar horende zinnen die elkaars tegengestelde zijn.
Etymologie en verklaring.
De naam chiasme is afkomstig van de Griekse hoofdletter chi: Χ. Deze letter beeldt het kruis uit dat de verwisseling tussen de eerste helft en de tweede helft van de formulering voorstelt:
Hier verbindt de letter Χ de heren met de jongens, en de dames met de meisjes.
Een chiasme kan ook omschreven worden als een vorm onder het rijmschema ABBA, waarbij de elementen A bij elkaar horen, en de elementen B. De overeenkomst kan grammaticaal zijn (bijvoorbeeld dezelfde naamval of dezelfde woordsoort), maar ook inhoudelijk.
Voorbeelden.
Een voorbeeld, waarin de woorden "dood" en "slapen" een kruis vormen:
Deze eerste twee regels van Bloems gedicht "Insomnia" vormen een chiasme. Twee tegengestelde situaties: "niet slapen" en "denken aan de dood" worden hiermee aan elkaar gelijkgesteld. De betekenis die daaraan kan worden gegeven is dat elk bewust leven besef van de dood heeft. Het maakt duidelijk waarom het chiasme soms gedefinieerd wordt als een retorisch middel waarmee antoniemen tot synoniemen worden gemaakt, of andersom.
Uit de popmuziek, het lied "The birds and the bees" van Jewel Akens, dat begint met:
De vogels horen bij de bomen en de bijen bij de bloemen.
Een ander voorbeeld uit de moderne muziek wordt gevonden in het nummer "Gin and Juice" van de Amerikaanse rapper Snoop Dogg. Hij rapt daar:
Uit "In de ban van de ring":
In de Nederlandse vertaling is ook een chiasme:
Een zeer complex chiasme is het Wilhelmus, waarbij de 15 coupletten inhoudelijk gekruist zijn zodat de 1ste met de 15de, de 2de met de 14de etc. gekruist zijn, zodat het 8ste couplet centraal komt te staan, waarin de essentie van het Wilhelmus geopenbaard wordt: de vergelijking tussen Willem van Oranje en de Bijbelse koning David, aan wie beiden een koninkrijk toekomt en die beiden voor een vijand moeten vluchten.

</doc>
<doc id="27808" url="https://nl.wikipedia.org/wiki?curid=27808" title="Nederlandse Vereniging voor Seksuele Hervorming">
Nederlandse Vereniging voor Seksuele Hervorming

De Nederlandse Vereniging voor Seksuele Hervorming (NVSH) werd in 1946 opgericht. Het was de voortzetting van de in 1881 opgerichte Nieuw-Malthusiaanse Bond. In Amsterdam begon de eerste vrouwelijke arts Aletta Jacobs in dat jaar een spreekuur voor geboorteregeling, met als uitgangspunt Thomas Malthus' theorie.
Ontstaan.
Seksuoloog en arts Jan Rutgers was een markant figuur uit de begintijd van de Nieuw-Malthusiaanse Bond, naar wie de Rutgers Stichting en de Rutgers Nisso Groep zijn genoemd. De Rutgers Stichting bemande tussen 1969 en 2002 consultatiebureaus voor problemen rond seksualiteit en om voorbehoedsmiddelen te verstrekken.
Geschiedenis.
De bloeitijd van de NVSH lag in de jaren 60 toen er meer dan zestig consultatiebureaus voor anticonceptie en seksualiteit waren. Het ledental bedroeg op het hoogtepunt in 1966 meer dan 200.000. In die tijd brak de NVSH een lans voor pedofilie; de senator Edward Brongersma ondersteunde de Vereniging meermaals.
In 1971 werd er een stichting Directe Hulpverlening NVSH opgericht om mensen te helpen met geboorteregeling; deze stichting nam in september 1971 de abortuskliniek van dokter Schlebaum in Den Haag over. In mei 1972 werd vanuit de NVSH een abortuskliniek in Zwolle geopend. Tegen april 1989 waren de Zwolse en de Haagse abortuskliniek overgenomen door Stimezo.
Na de seksuele revolutie werd anticonceptie in de reguliere gezondheidszorg opgenomen waardoor een van de bestaansredenen van de NVSH wegviel. In 1985 was de NVSH bijna failliet en anno 2002 had de NVSH ongeveer 1500 leden. Eind 2008 had de NVSH ongeveer 700 leden en draaide volledig op vrijwilligers.
Publicaties.
De vereniging begon in 1904 met het uitgeven van een eigen tijdschrift onder de naam "Het Gelukkig Huisgezin" (1904-1928), later omgedoopt in "Verstandig Ouderschap" (1928-1968), "Sextant" (1968-1972), "Sekstant" (1972-1994), "De Nieuwe Sekstant" (2001-2007) en "Sekstant Nieuwsbrief" (2007-2008). Deze laatste werd alleen digitaal verspreid. Het tijdschrift had tussen 1934 en 1985 de brievenrubriek "Wij Willen Weten" (WWW) met ingezonden vragen van lezers die werden beantwoord. Dit was een voorlichtingsmiddel in een periode in Nederland dat jongeren nog vrijwel geen seksuele voorlichting kregen op school, en ouderen er vrijwel niet over durfden te spreken.
Sinds 2009 is er geen papieren tijdschrift meer en gaat de informatie via de website van de NVSH. Deze site trekt zoveel bezoekers (in de eerste weken van 2007 300.000 personen) dat opnieuw kan worden gesproken van een hoogtepunt in het bestaan van de NVSH. Ook komen er nog dagelijks vragen binnen van mensen die iets willen weten over seksualiteit, op vrijwillige basis zit een team van academici klaar om deze vragen te beantwoorden. Naast de uitgebreide Nederlandstalige site zijn er ook versies in het Engels, Frans, Duits en Russisch.
In 1969 en 1970 gaf de NVSH drie voorlichtingsboeken uit waarin door middel van foto's seksuele variaties, "standjes" in beeld waren gebracht. Deze boeken hadden aan de ene kant als effect dat de openheid over seks in hoge mate werd bevorderd, maar veroorzaakten aan de andere kant dat velen zich gingen concentreren op oefeningen in seksuele acrobatiek.
In 2007-2010 kreeg de uitgeverij NVSH een nieuwe inpuls en werden er drie boeken uitgegeven;
Controverse.
In maart 2009 kwam de vereniging in verband met haar Praatgroep Jon voor pedofielen negatief in het nieuws, na onderzoek door Alberto Stegeman. Leden van de praatgroep lieten doorschijnen de groep als platform voor pedofielen en voor onderlinge tips te gebruiken.
ANBI.
De "Nederlandse Vereniging Voor Sexuelehervorming, Afdeling Den Haag" (Sexuelehervorming aan elkaar geschreven) staat geregistreerd als algemeen nut beogende instelling.

</doc>
<doc id="27809" url="https://nl.wikipedia.org/wiki?curid=27809" title="Kano van Pesse">
Kano van Pesse

De kano van Pesse (ook wel boot van Pesse) is voor zover bekend de oudste ontdekte boot ter wereld. C14-datering heeft aangetoond dat deze boomstamkano dateert tussen 8200 en 7600 v.Chr.
Kenmerken.
De afmetingen van deze kano bedragen 298 cm × 44 cm. Het hout van de boot is van een grove den. Met behulp van een vuurstenen of hertshoornen bijl is de boom omgehakt en de boomstam uitgehold. De kano is zo lang bewaard gebleven omdat hij was weggezakt in een rivierbedding in een venige bodem.
Geschiedenis.
Bij het uitgraven van het Blikkenveen, een met veen opgevulde kom in het tracé van de A28 aan de zuidkant van het dorp Pesse, iets ten noorden van Hoogeveen, werd in 1955 de kleine boomstamkano gevonden. Als officiële vinder van de boot staat Hendrik Wanders bekend.
Na kritische opmerkingen van een Deense kenner omtrent de "zeewaardigheid" van de boot en een artikel in het "Dagblad van het Noorden" waarin door een amateurarcheoloog werd gesuggereerd dat het niet om een boot, maar om een varkenstrog of zelfs bloembak uit de bronstijd of ijzertijd ging, is in 2001 een replica gebouwd, die uitstekend bleek te kunnen varen. De test met de replica-boot vond plaats in Assen bij het vennetje Witteveen. De boot is gedoopt door twee kleindochters van Wanders. Deze replica ligt in het museum van Hoogeveen, gevestigd in de bibliotheek.
De kano van Pesse is te bezichtigen in het Drents Museum in Assen.

</doc>
<doc id="27810" url="https://nl.wikipedia.org/wiki?curid=27810" title="Van Swinden laboratorium">
Van Swinden laboratorium



</doc>
<doc id="27812" url="https://nl.wikipedia.org/wiki?curid=27812" title="Ellips (taalkunde)">
Ellips (taalkunde)

Een ellips (Grieks ἔλλειψις, élleipsis, "ontbreken, weglating") is in de taalkunde een weglating van een of meer woorden.
Stijlfiguur.
De ellips fungeert als stijlfiguur indien men een of meer woorden of zinsdelen weglaat met de bedoeling een suggestief effect te bereiken. Dit zijn vaak werkwoorden.
Het laatste voorbeeld geeft aan hoe belangrijk de context is. Als tevoren over zijn gezondheid is gesproken, zal men het aanvullen met "lekker"; als het ging over de vreemde dingen die hij doet, zal de aanvulling "bij z'n verstand" luiden.
Zoals in het derde voorbeeld, wordt een ellips soms in de schrijftaal met het beletselteken (de drie puntjes: …) afgesloten: ook daarmee wekt de schrijver een suggestie. ("Ik zou iets kunnen zeggen, maar ik doe 't niet; het ís veelbetekenend, als je dat maar weet!")
Grammatica.
Weglating.
In de spreektaal worden woorden vaak weggelaten omdat uit de spraaksituatie (vrijwel) geheel duidelijk is wat wordt bedoeld:
Herhalingsvermijding.
Voorwerp van taalkundig onderzoek is de weglating van een reeds gebruikte woordgroep, die men niet wil herhalen. Zo'n weglating wordt een "gap" (Engels voor "gat, leemte") of met een Nederlands woord samentrekking genoemd.
Het "gat" kan uit gescheiden delen bestaan:
Dit soort constructies roept theoretische vragen op omtrent de zinsstructuur. Voor de taalgebruiker is in de dagelijkse omgang meestal van geen onduidelijkheid sprake, al kan een zin met "gaps" erin onbedoeld dubbelzinnig zijn:

</doc>
<doc id="27813" url="https://nl.wikipedia.org/wiki?curid=27813" title="Organisatie">
Organisatie

Een organisatie is een doelgerichte samenbundeling van kennis, vaardigheden en kracht tussen enkele (meestal drie of meer) personen die primair middelen en activiteiten aanwendt om te voorzien in de behoefte aan producten en diensten in haar omgeving. 
De term organisatie wordt in de praktijk meestal gebruikt als synoniem of hyperoniem voor specifiekere termen als instituut, instantie, bedrijf, vennootschap, stichting of vereniging. Ook een eenmansbedrijf, Vof of BV zonder personeel in dienst wordt vaak een organisatie genoemd. 
In de economie wordt een organisatie gedefinieerd als het geheel van productiefactoren, procedures en mensen die samenwerken om bepaalde doelstellingen te bereiken.
Algemeen.
De drie basispijlers waarop elke organisatie berust zijn kennis, kader en controle.
De organisatie maakt zowel gebruik van de gezamenlijke kennis van de deelnemers over de organisatie en haar functioneren, als van kennis van een specifiek persoon of een specifieke groep personen.
Een organisatie dient op alle niveaus te worden gecontroleerd. De belangrijkste doelstellingen hierbij zijn: verbetering van het functioneren en het gedrag van de betrokken persoon, spiegel voorhouden, bijscholing, evenals het voorkomen van fraude en corruptie. Controle wordt echter vaak bemoeilijkt door overwegingen van privacy.
Organisatietypen.
Belanghebbenden.
Een belanghebbende of "stakeholder" is een persoon of organisatie die invloed ondervindt (positief of negatief) of zelf invloed kan uitoefenen op een specifieke organisatie, een overheidsbesluit, een nieuw product of een project.
Voor ondernemingen zijn stakeholders bijvoorbeeld werknemers, milieuorganisaties en omwonenden.
Door de invloed die stakeholders kunnen uitoefenen is het voor ondernemingen belangrijk om rekening te houden met stakeholders. De invloed kan zowel positief als negatief zijn op het verwezenlijken van het bedrijfsbelang.
Formele en informele organisatie.
Er wordt onderscheid gemaakt in de formele organisatie en de informele organisatie. De formele organisatie is het geheel van de officieel vastgestelde procedures en gezagsverhoudingen, zoals vastgesteld in het organisatieschema. De informele organisatie is de sociale structuur van de werknemers, die het werk en de gedragscodes met elkaar afstemmen.
Specifieke organisaties.
Specifieke type van zelfstandige organisaties zijn onder andere:
Interne structuur.
Organisatieschema.
Een organisatieschema, organogram of organigram is een afbeelding, model of schema van een organisatiestructuur van een onderneming; Een dergelijk schema brengt in kaart uit hoeveel verschillende divisies en afdelingen een organisatie bestaat (eventueel wie het hoofd is en wie medewerkers), en in welke hiërarchische verhouding de afdelingen en medewerkers ten opzichte van elkaar staan.
Organisatiestructuur.
De organisatiestructuur is de wijze waarop taken binnen een organisatie zijn verdeeld en de wijze waarop vervolgens afstemming tussen deeltaken tot stand is gebracht. Het heeft dus te maken met de verdeling van activiteiten over afdelingen en de taken van de werknemers. De organisatiekunde is de theorie van het opzetten van organisaties. De organisatiestructuur is een hulpmiddel dat ervoor moet zorgen dat een organisatie haar doelen kan bereiken. Het vraagstuk van de juiste organisatiestructuur speelt met name binnen grote organisaties. Daar moet men nadenken over zaken als taakverdeling, verdeling van verantwoordelijkheden en van bevoegdheden en daarmee samenhangend over het coördineren van die taken en verantwoordelijkheden.
De bekendste organisatiestructuren zijn:
Deelorganisaties.
Een organisatie is vaak op haar beurt opgebouwd uit allerlei deelorganisaties met afzonderlijke taken. Elke deelorganisatie heeft een eigen (verklarende) naam. Een organogram maakt duidelijk wat de plaats (expertise, verantwoordelijkheden, taken e.d.) van die deelorganisatie is in het grote geheel. Een systeem kan zijn om iedere deelorganisatie aan te duiden door middel van een letter, waarbij het hoofd van de gehele organisatie één letter heeft en vervolgens iedere ondergeschikte organisatie één letter extra krijgt. Zo ziet of herkent men direct waar bijvoorbeeld een deelorganisatie met vier letters in de totale organisatie past. Door ‘slimme’ letters te kiezen (bijvoorbeeld een P voor de Personeel-deelorganisatie), heeft men snel inzicht in de plaats van die deelorganisatie binnen het grote geheel.
Rechtsvormen.
De rechtsvorm van een bedrijf, onderneming of in bredere zin een organisatie, is de juridische vorm waarin de onderneming is gegoten. De eenvoudigste bedrijfsvorm is de eenmanszaak. Bij de eenmanszaak is de eigenaar van de zaak ook de bestuurder en is de winst of het verlies van de onderneming gelijk aan de winst of het verlies van de ondernemer.
Andere rechtsvormen zijn:
Organisatiekunde.
Binnen het bedrijfsleven heeft kennis op dit gebied van de organisatiekunde zich vooral ontwikkeld in de Verenigde Staten tijdens de tweede industriële revolutie aan het eind van de 19e eeuw. Dit kwam doordat er met de ontwikkeling van de massa-industrie en de mogelijkheden die dit bood ook vele problemen ontstonden, met name op het gebied van efficiëntie.

</doc>
<doc id="27816" url="https://nl.wikipedia.org/wiki?curid=27816" title="Stofwisselingsziekte">
Stofwisselingsziekte

Stofwisselingsziekten of metabole ziekten zijn aangeboren, vaak recessief erfelijke aandoeningen. Bij de meeste stofwisselingsziekten ontbreekt in de lichaamscellen van de patiënt een specifiek enzym, of is dit niet voldoende aanwezig. In sommige gevallen betreft het een defect in een transport- of structuureiwit. Beide soorten gevallen worden veroorzaakt door de mutatie van één enkel gen. De functie van het aangetaste enzym of eiwit binnen de biochemie van de cel bepaalt de aard en ernst van de klachten. Enzymen zijn essentieel voor vrijwel alle celprocessen, waaronder energieproductie en de verwerking van afvalstoffen.
De term stofwisselingsziekte kan verwarring oproepen, bijvoorbeeld met aandoeningen zoals diabetes of het metabool syndroom. De Engelse term "Inborn Errors of Metabolism" (IEM) is specifieker. In het Nederlands wordt vaak het voorvoegsel "erfelijke" gebruikt. Het synoniem "metabole ziekte" is een anglicisme dat vooral in academische kringen voorkomt.
Bijna alle stofwisselingsziekten zijn monogenetisch van aard, ze worden veroorzaakt door één specifiek, defect gen. Deze ziekten staan vermeld in OMIM, de online database voor erfelijke aandoeningen. Het gaat hierbij om stoornissen in de eiwitstofwisseling, koolhydraatstofwisseling en de vetstofwisseling, in diverse celorganellen.
Van de meer dan 6000 erfelijke aandoeningen zijn er 1875 beschreven als stofwisselingsziekten. In Nederland worden circa 400 van deze ziekten gediagnosticeerd op basis van klinische symptomen. Hoewel elke aandoening afzonderlijk zeldzaam is, komt het totaal van alle varianten relatief vaak voor. Ongeveer 0,5% van alle levendgeborenen in Nederland heeft een stofwisselingsziekte, wat neerkomt op circa 600 nieuwe patiënten per jaar.
Er zijn ook ziektebeelden waarbij een stofwisselingsziekte wordt vermoed, maar het betrokken enzym of gen nog niet is geïdentificeerd. Hierdoor kan de diagnose niet met zekerheid worden gesteld.
Voor relatief weinig stofwisselingsziekten is een effectieve behandeling beschikbaar. Bij symptomatische behandeling blijft restziekte aanwezig, omdat de oorzaak meestal niet kan worden weggenomen. Behandelingen variëren van diëten en suppletie van vitaminen, mineralen of sporenelementen tot orgaantransplantatie of medicijnen die een tekort aanvullen, of de aanmaak van schadelijke stoffen remmen. Voor sommige stofwisselingsziekten wordt gewerkt aan gentherapie, waarbij het defecte gen wordt hersteld.
Niet-behandelbare stofwisselingsziekten leiden vaak tot vroegtijdig overlijden.
Vertering.
Voeding, zoals brood, melk, vlees, groenten en aardappelen, bevat voedingsstoffen als eiwitten, vetten, koolhydraten, water en vitaminen. In het maag-darmkanaal worden deze voedingsstoffen afgebroken en vervolgens opgenomen in het bloed, dat de voedingsstoffen naar de cellen en organen transporteert. Binnen deze cellen en organen vindt de stofwisseling plaats. Gebreksziekten, veroorzaakt door een gebrekkige opname van voedingsstoffen tijdens de vertering, vertonen soms vergelijkbare symptomen met erfelijke stofwisselingsziekten, maar vallen daar niet onder. Omgekeerd kunnen bepaalde stofwisselingsziekten problemen veroorzaken in de organen die betrokken zijn bij de vertering en opname van voedingsstoffen.
Stofwisseling.
Stofwisseling, ook wel 'metabolisme' genoemd, komt van het Griekse woord "metabolè", wat verandering betekent. In de cellen van weefsels en organen worden de opgenomen voedingsstoffen verder verwerkt. Bijvoorbeeld aminozuren als bouwstof in de eiwitsynthese, glucose als brandstof in de celademhaling, of vetzuren die worden opgeslagen als reserve. De lever speelt een cruciale rol in de eerste fase van dit proces door, via de leverpoortader binnenkomende, voedingsstoffen om te zetten in bruikbare stoffen voor de cellen.
De term stofwisseling verwijst naar het volledige biochemische proces van het omzetten en verwerken van stoffen. Dit omvat de opbouw en afbraak in weefsels zoals spieren, botten en organen, het vrijmaken van energie en het verwerken van afvalstoffen.
Verteringsstoornis versus stofwisselingsstoornis.
Voor de vertering van ingenomen voedsel zijn in het maag-darmkanaal enzymen aanwezig, die worden geproduceerd door onder andere de speekselklieren en de alvleesklier. Bij een tekort aan een van deze enzymen kan een verteringsstoornis ontstaan. Daarbij worden voedingsstoffen niet goed afgebroken, waardoor ze niet door de darmwand kunnen worden opgenomen, en het lichaam ongebruikt verlaten via de ontlasting.
De stofwisseling vindt plaats binnen de lichaamscellen, waar enzymen en andere stoffen door de cellen zelf worden geproduceerd. Wanneer een enzym met een specifieke functie geheel of gedeeltelijk ontbreekt, ontstaat er een stofwisselingsstoornis. De door de cel opgenomen stoffen kunnen niet verder worden verwerkt, omdat het benodigde enzym voor de biochemische reactie ontbreekt.
Categorieën van stofwisselingsziekten.
Sinds de opkomst van de moleculaire biologie is de oorzaak van veel stofwisselingsziekten opgehelderd. In de jaren vijftig werd voor de stofwisselingsziekte PKU, die daarvoor bij jonge baby's vaak leidde tot verstandelijke beperkingen, een behandeling voorgesteld die het stofwisselingsdefect omzeilde. Dit was mogelijk dankzij een beter begrip van de stofwisselingsprocessen bij mensen en geavanceerdere diagnostische methoden voor specifieke stofwisselingsziekten. De Nederlandse hoogleraar Prof. dr. J. Fernandes coördineerde in 1978 de publicatie van het eerste Nederlandstalige boek over erfelijke stofwisselingsziekten, waarin de ziekten gerangschikt werden naar biochemische categorieën. Sindsdien is het aantal categorieën sterk uitgebreid, en sommige ziekten kunnen onder meerdere categorieën worden gerangschikt. Hieronder volgt een overzicht van de belangrijkste groepen stofwisselingsziekten met enkele prominente voorbeelden:
Oorzaak en symptomen.
Stofwisselingsziekten worden vrijwel altijd veroorzaakt door een ontbrekend of niet functionerend enzym of eiwit. De symptomen worden bepaald door de specifieke rol die dit enzym normaal gesproken vervult in de biochemische processen van de cel. Vaak zijn meerdere organen of weefsels betrokken bij het ziekteproces. De meeste stofwisselingsziekten openbaren zich al op jonge leeftijd. Door de diversiteit aan ziekten is er ook een breed scala aan symptomen.
Onbehandeld hebben bijna alle stofwisselingsziekten een grote impact op het lichamelijk of verstandelijk functioneren. Over het algemeen zijn er drie belangrijke oorzaak-gevolgmechanismen te onderscheiden:
 * "Gevolg:" Het eindproduct wordt niet gevormd, waardoor de cellen of weefsels die dit nodig hebben niet goed functioneren.
 * Dit kan worden weergegeven als:
 * A-----enzymAB-------B-----enzymBC-------C------------? ------------------- 
 * Geen eindproduct (bijvoorbeeld energie).
 * "Gevolg:" Tussenproducten hopen zich op in de cel, wat leidt tot disfunctie van cellen en weefsels door ruimtegebrek.
 * Dit kan worden weergegeven als:
 * A-----enzymAB-------B-----enzymBC-------C-----&lt;XX&gt;-----------CCCCCCCCCCCCCCCCCCCCCCCCCCCCCCCCCCCCC 
 * Bijvoorbeeld bij lysosomale stapelingsziekten.
 * "Gevolg:" Naast het ontbreken van het eindproduct ontstaan toxische bijproducten die schadelijk zijn voor cellen en organen.
 * Dit kan worden weergegeven als:
 * A-----enzymAB-------B-----enzymBC-------C-----? ----------------------»(omweg)«------------------ 
 * Geen eindproduct + ØØØØØØØØØ (giftige stof), bijvoorbeeld bij PKU.
Veel voorkomende algemene symptomen van stofwisselingsziekten bij jonge kinderen zijn:
Op oudere leeftijd worden vaak de volgende symptomen gezien:
Diagnose.
De diagnose van een stofwisselingsziekte vereist doorgaans een nauwe samenwerking tussen een klinisch specialist, meestal een kinderarts gespecialiseerd in stofwisselingsziekten, en een metabool laboratorium. In Nederland zijn deze specialisten en laboratoria te vinden in zes universitaire medische centra. De meeste stofwisselingsziekten zijn zeer zeldzaam. De meest voorkomende ziekten, zoals MCAD en PKU, hebben een incidentie van respectievelijk 1 op 12.000 en 1 op 18.000 geboorten. Minder vaak voorkomende aandoeningen, zoals MPS 3 (alle typen samen), komen voor bij ongeveer 1 op 40.000 geboorten, terwijl sommige uiterst zeldzame ziekten slechts een incidentie hebben van 1 op 2.000.000.
De aanvangssymptomen van veel stofwisselingsziekten zijn vaak aspecifiek, waardoor in eerste instantie vaak wordt gezocht naar meer voorkomende oorzaken. Het is daarom onrealistisch om van huisartsen, algemene kinderartsen en andere generalisten een directe en accurate diagnose te verwachten. Hun rol is echter van cruciaal belang omdat zij verantwoordelijk zijn voor tijdige doorverwijzing wanneer geen veelvoorkomende oorzaak kan worden gevonden voor aanhoudende symptomen.
De diagnostiek van stofwisselingsziekten omvat verschillende onderdelen:
In Nederland zijn (basis)diagnostische laboratoria voor stofwisselingsziekten gevestigd in zes academische ziekenhuizen. 
Sinds 2018 werken artsen en onderzoekers in de Nederlandse universitaire centra samen onder de naam UMD (United for Metabolic Diseases) om de zorg en het onderzoek naar stofwisselingsziekten te verbeteren. Daarnaast is er een wetenschappelijke studieclub, de ESN, waarbij vrijwel alle in Nederland werkzame onderzoekers en artsen op het gebied van stofwisselingsziekten zijn aangesloten.
Via de hielprik worden bijna alle pasgeborenen in Nederland gescreend op 19 specifieke stofwisselingsziekten, een schildklieraandoening, een bijnieraandoening, hemoglobinopathieën, taaislijmziekte (CF) en spinale musculaire atrofie (SMA). Deze neonatale screening zal in de nabije toekomst worden uitgebreid met meer stofwisselingsziekten. Op deze manier kan een diagnose worden gesteld voordat ziekteverschijnselen optreden. Voor de aandoeningen die via de hielprik worden opgespoord, is een behandeling beschikbaar, waardoor vroege diagnose een gunstig effect heeft op de gezondheid van het kind.

</doc>
<doc id="27817" url="https://nl.wikipedia.org/wiki?curid=27817" title="Oogrijm">
Oogrijm

Oogrijm noemt men wel rijm dat op het oog wel rijmt, maar in klank niet. Het begrip komt uit het Engels, waar "slaughter" niet rijmt op "laughter".

</doc>
<doc id="27820" url="https://nl.wikipedia.org/wiki?curid=27820" title="Internationale Luchthaven Oostende-Brugge">
Internationale Luchthaven Oostende-Brugge

Luchthaven Oostende-Brugge (ICAO: EBOS, IATA: OST) is een luchthaven in België, gelegen op het grondgebied van de stad Oostende en op circa 25 km van het centrum van Brugge. De luchthaven wordt geëxploiteerd door het Vlaams Gewest. TUI fly is de grootste operator op de luchthaven.
Het verkeer bestaat in hoofdzaak uit goederentransport, met vaste verbindingen naar Egypte, Libië, Centraal-Afrika, Midden-Oosten, Zuid-Afrika en nog verschillende andere bestemmingen.
Het reizigersverkeer bestaat voor meer dan de helft uit chartervluchten georganiseerd door touroperators. Meer en meer toeristen verkiezen deze luchthaven wegens de vlotte afhandeling. Verder wordt deze luchthaven ook veel gebruikt door kleine zakenvliegtuigen.
Geschiedenis.
Reeds tijdens de Eerste Wereldoorlog werd een weiland te Stene als start- en landingsveld gebruikt voor militaire vliegtuigen.
Op 23 mei 1923 werd de Belgische luchtvaartmaatschappij SABENA opgericht. Diezelfde namiddag maakte een "De Havilland DH9", een eenmotorige tweedekker van het pas gecreëerde SABENA, een tussenlanding op haar vlucht over het Kanaal. Het was de eerste regelmatige postdienst tussen Brussel en Londen. Meteen was die eerste verbinding met Engeland gestart. In de loop der jaren zou Oostende-Stene vlug uitgroeien tot een volwaardige luchthaven.
Van 1936 af zag de toenmalige directie dat het weilandje te Stene weldra te klein zou zijn en werd uitgekeken naar een uitgestrekter gebied. Men vond dit op het grondgebied van de gemeente Middelkerke, vijf kilometer ten zuidwesten van Oostende. Het waren de Duitsers die de verkeersplannen ontwikkelden en het vliegveld verhuisden naar het toenmalige Raversijde-Middelkerke. Het vliegveld speelde daarna een rol in de luchtoorlog met Engeland.
Na de Tweede Wereldoorlog werd het vliegveld van Raversijde-Middelkerke door de inmiddels opgerichte Regie der Luchtwegen uitgerust tot een internationale luchthaven. Op 15 juni 1947 werd er door SABENA een geregelde luchtlijn voor de zomer geopend, namelijk de lijn Het Zoute-Oostende-Lymphe waarop werd gevlogen met een DC-3. In 1947 werden er te Oostende-Middelkerke 4533 passagiers vervoerd.
Tot in 1968 deden een verbouwde boerderij en enkele aangebouwde barakken dienst als luchthavengebouw. In de jaren zestig waren deze installaties de stille getuigen van een intens luchtverkeer met Engeland. In 1964 vlogen niet minder dan 468.000 passagiers via Oostende-Middelkerke. Een cijfer dat tot op vandaag nooit meer werd behaald.
Na verschillende jaren van voorstudie werd in 1963 een aanvang genomen met de grootscheepse werken. Vijf jaar later, in aanwezigheid van Koning Boudewijn en van de toenmalige minister van verkeer, de heer Alfred Bertrand, werd op 4 april 1968 dit luchthavencomplex officieel in gebruik genomen. Het volledige project had ongeveer een half miljard Belgische franken gekost. Het luchthavencomplex, dat inmiddels door gemeentelijke fusies geheel op Oostends grondgebied is komen te liggen, is met een oppervlakte van 350 ha na Brussels Airport het grootste in Vlaanderen.
Voor de hedendaagse vliegtuigen was de start- en landingsbaan (runway) echter te kort geworden om op een economische manier vanaf Oostende te kunnen opereren. Begin augustus 1975 werd gestart met de verlenging van de runway (van 2.200 meter naar 3.200 meter) die volledig voltooid was op 1 juli 1976.
Tot 1 juni 2003 werd de Dienst Afzonderlijk Beheer Internationale Luchthaven Oostende-Brugge geleid door het hoofd van de Afdeling Personenvervoer en Luchthavens van de Vlaamse Gemeenschap. Op vrijdag 22 november 2002 wijzigde de Vlaamse Regering, na advies van de Raad van State, definitief het besluit van 8 juni 1994 betreffende het financieel beheer van de diensten met afzonderlijk beheer Luchthaven Oostende. Hierdoor werd de bevoegde minister gemachtigd om de procedure tot rekrutering en selectie van de Algemeen Directeurs op te starten. Na beslissing van de selectiecommissie, stelde de Vlaamse Regering op vrijdag 23 mei 2003 Gino Vanspauwen aan tot algemeen directeur van de Internationale Luchthaven Oostende-Brugge. Hij trad effectief in dienst op 1 juni 2003.
In 2006 werd de nieuwe inschepingsvloer gelegen langs de Torhoutsesteenweg in gebruik genomen. Dit gebeurde samen met de ingebruikname van de nieuwe 4000 m² grote vrachtloods voor de cargoluchtvaartmaatschappij MK Airlines, in aanwezigheid van Kris Peeters en Michael Kruger, de CEO van MK Airlines. Sinds het faillissement van MK Airlines in oktober 2010 dienen de nieuwe inschepingsvloer en vrachtloods geen nut meer. Het terrein langs de Torhoutsesteenweg is een economische flop geworden. Los van de activiteiten van MK Airlines en enkele chartervluchten is het potentieel van de inschepingsvloer nooit volledig benut geweest. Verder werd in 2006 begonnen aan de bouw van een nieuwe parking met een capaciteit van 250 parkeerplaatsen. Deze was nodig om de toenemende activiteit van luchtvaartmaatschappij Jetairfly op de luchthaven aan te kunnen. De parking werd voltooid in 2007.
Op 19 juli 2013 zette de Vlaamse Regering het licht op groen voor uitbating van de luchthaven door de Franse groep Egis. Deze zal behalve op de luchthaven van Oostende in Vlaanderen ook op de Internationale Luchthaven Antwerpen actief zijn. Egis heeft vanaf 2014 gedurende 25 jaar de rechten. Met deze overeenkomst kwam er een einde aan een lange tijd van onderhandelen over de privatisering van de luchthavens.
Op 29 maart 2014 werd bekendgemaakt dat de luchtvaartmaatschappij ANA Aviation hun activiteiten op de luchthaven stopzet en de luchthaven inruilt voor Liège Airport. De luchtvaartmaatschappij stond in voor ongeveer 50% van alle cargobewegingen op de luchthaven. Het vertrek zal ook gevolgen hebben voor afhandelaar Aviapartner. Reden voor het vertrek waren de beduidend hogere kosten voor vliegtuigbrandstof. Het vertrek is mogelijk een doorslaggevende factor voor de toekomst van de Oostendse luchthaven.
Op 7 maart 2019 kon de luchthaven een nieuwe luchtvaartmaatschappij verwelkomen. Pobeda Airlines is een Russische low-costmaatschappij die deel uitmaakt van de Aeroflot Group en verbindt de luchthaven 3 keer per week met Moskou.
Eind juni dat jaar, na minder dan vier maanden, werd plots beslist, door Pobeda Airlines, om de verbinding te schrappen naar Moskou. Een eventuele doorstart begin 2020 was een tijd een optie, maar deze realiseerde zich toch niet.
Infrastructuur.
De Internationale Luchthaven Oostende-Brugge beschikt over één verharde start- en landingsbaan (baan 08/26: 45 × 3200m). Er is een passagiersterminal die de luchthaven toelaat om tot 2 miljoen passagiers per jaar te ontvangen. Voor de terminal is er een parkeerterrein met plaats voor 750 auto's.
Daarnaast heeft de luchthaven verschillende voorzieningen voor vrachtvervoer, zoals een opslagloods van 10.500 m², koel- en vriesinstallaties voor de opslag van bederfelijke goederen en een stalling voor levende dieren.
De luchthaven is erkend als EU-grensinspectiepost voor de import en export van vlees, vis, paarden en levende dieren.
Bereikbaarheid.
De luchthaven is met de auto gemakkelijk te bereiken via de A10 en A18/E40.
Met het openbaar vervoer is de luchthaven te bereiken via het station van Oostende. Lijnbus 6 richting Raversijde van De Lijn rijdt naar de luchthaven. Ook de kusttram (lijn 0) heeft haltes relatief dicht bij het luchthavencomplex (haltes Ravelingen en Raversijde).
Controverse.
Een aantal keren is de luchthaven van Oostende het onderwerp van controverse geweest in rapporten van ngo's en in de media omtrent het fungeren van de luchthaven als draaischijf voor wapenhandel. In een rapport van Amnesty International uit 2006 noemde men de luchthaven een luchthaven "waar door politieke of economische factoren het grondig doorzoeken van ladingen slechts zelden plaatsvindt". De Russische wapenhandelaar Viktor Boet opereerde vanuit Oostende van maart 1995 tot en met juli 1997.
Ook de laatste jaren is de luchthaven een mikpunt van controverse. Ondanks het grote potentieel en de diverse voorzieningen op de luchthaven heeft de luchthaven te kampen met problemen zoals geluidsoverlast en dalende aantallen vliegbewegingen. Daarom werd er jaren door de Vlaamse overheid gezocht naar een uitbater, of een manier om de luchthaven te privatiseren. Op 19 juli 2013 zette de Vlaamse overheid het licht op groen voor de uitbating van de luchthaven door de Franse groep Egis.
Cijfers.
In 2016 ontving de luchthaven zo'n 57,6% passagiers meer dan in 2015. In 2016 ontving de luchthaven de meeste passagiers doorheen de maand april. Deze stijging was mede te wijten aan de aanslagen op de luchthaven van Zaventem op 22 maart 2016. De vluchten van onder meer Jetairfly "(nu TUI fly)" werden tijdens die maand omgeleid naar Oostende.
Het jaar 2015 gaf een stijging van het aantal passagiers met +9,1% (+ 22 983 passagiers). In vergelijking met 2014, deze opmerkelijk stijging komt door de extra nieuwe routes die Jetairfly heeft geopend op de luchthaven. Namelijk naar Barcelona en Rome.
Het vrachtverkeer is wisselend: in 2007 (108.953 ton) steeg dit met 10,6% vergeleken met 2006 (98.525 ton). Echter, door de problemen die zich voordeden bij MK Airlines, het faillissement van Gemini Air Cargo en de sluiting van de luchthaven voor vrachtvliegtuigen gedurende een maand omwille van dringende werken, sloot de luchthaven 2008 af met 82.920 ton, een daling van 23,9%.
In 2009 daalde de vracht verder naar 74.148 ton een daling met 14,8%. Het jaar 2010 werd afgesloten met een totaal van 64.041 ton, een daling van 13,6% in vergelijking met 2009. Dit is te verklaren door het faillissement van de belangrijkste klant, MK Airlines, in het voorjaar van 2010. In 2011 daalde het vrachtverkeer nogmaals met 10,4% en in 2012 met 7,3%.
De dalende trend werd verder ingezet in 2013 met zo'n 12,6%.
Het jaar 2014 zorgde voor een enorme daling van het vrachtverkeer met zo'n -46,5%. Deze daling heeft te maken met het verlaten van ANA Aviation eind mei 2014. In de 2015 was er nog steeds een daling van het vrachtverkeer (- 32,3%).
Het aantal bewegingen in het jaar 2014 steeg t.o.v. het jaar 2013 maar in 2015 daalde het aantal beweging t.o.v. het jaar 2014. Echter is het aantal bewegingen in 2015 groter dan 2013, ondanks het wegvallen van ANA Aviation.
De luchthaven stelt circa 400 personen te werk.

</doc>
<doc id="27821" url="https://nl.wikipedia.org/wiki?curid=27821" title="Kreupelrijm">
Kreupelrijm

Kreupelrijm is niet-zuiver rijm. Dit gebeurt als de klank niet (goed) overeenkomt of de rijmklank op de onbeklemtoonde lettergreep ligt.
Hierdoor bestaat de neiging een van de rijmwoorden (meestal het tweede) uit te spreken op manier van het andere.

</doc>
<doc id="27822" url="https://nl.wikipedia.org/wiki?curid=27822" title="Frederick Taylor">
Frederick Taylor

Frederick Winslow Taylor (Philadelphia (Pennsylvania), 20 maart 1856 - aldaar, 21 maart 1915) was een Amerikaans werktuigbouwkundig ingenieur die bijdroeg aan de theorie van de werkplaatsorganisatie die als wetenschappelijke bedrijfsvoering (ook wel "taylorisme" genoemd) bekend zou worden.
Werk.
Wetenschappelijke bedrijfsvoering.
Tijdens de tweede industriële revolutie waarin massaproductie mogelijk werd, ontstonden er bestuurlijke problemen bij bedrijven als gevolg van schaalvergroting en toenemende complexiteit van het productieproces. Hoewel Taylor met zijn theorieën een mentale revolutie wilde bewerkstelligen op het gebied van beheersing van processen, is het huidige belang vooral nog te vinden in standaardisatie en efficiency.
Taylor was, zoals vermeld, de grondlegger van de wetenschappelijke bedrijfsvoeringsgedachte. Als een van de oorzaken van het inefficiënt werken van ondernemingen zag hij de natuurlijke luiheid van de werknemer. De werknemer zou werken naar de beloning die men voor het gedane werk zou krijgen. Dat werknemers niet het maximale rendement uit hun mogelijkheden halen, komt voor een groot deel doordat er geen feitelijke controle is op de arbeidsprestaties van de werknemers. Taylor wilde dit verbeteren door het productieproces bijna geheel uiteen te rafelen en een vergaande rationalisering door te voeren in het productieproces. Er moest voor elke werknemer een soort van programma van opeenvolgende handelingen gemaakt worden. Op die manier ontstaat een soort van specialisme, dat afgestemd is op de kennis en vaardigheden per werknemer. Belangrijk hierbij is dat duidelijk gekeken wordt wát het meeste efficiënte productieproces is. In de praktijk gaat dit zo ver dat men zelfs kijkt welke bewegingen of handelingen geëlimineerd kunnen worden en er wordt per persoon gekeken wie de benodigde handelingen voor een productieproces het beste en snelste doet.
Zolang een ondernemer niet dezelfde kennis en vaardigheden bezit als de werknemer, kan hij alleen maar goede arbeidsprestaties afdwingen door strenge arbeidsdiscipline. Hiermee bedoelt Taylor dus directe en persoonlijke controle. Mocht de ondernemer wél in het bezit zijn van de benodigde kennis en vaardigheden, dan zou deze zich op de werkvloer moeten begeven om zijn arbeiders ter plaatse te sturen in het efficiënter maken van het productieproces.
Het verhogen van de efficiëntie van arbeid wordt onder andere gerealiseerd door:
1. Het toepassen van tijd- en bewegingsstudies Hiervoor maakt Taylor gebruik van de 'wetenschappelijke' methoden en technieken van de arbeidsanalyse: zogenaamde 'tijd- en bewegingsstudies'. Volgens Taylor bestaat er voor elke arbeidshandeling maar één beste, superieure werkwijze.
2. Standaardisatie van onderdelen en gereedschappen Door onderdelen en gereedschap te uniformeren worden de uitwisselbaarheid van machines en mensen, evenals de voorspelbaarheid van het productieproces vergroot.
3. Invoering van prestatiebeloning. Er wordt een beloningssysteem ingevoerd dat erop is gericht om het tempo van werken te stimuleren. Een arbeider dient een dag van tevoren exact te weten wát hij voor werk moet doen, hoe hij het moet doen en binnen welke tijd. Krijgt de arbeider de opgedragen werkzaamheden af binnen de gestelde tijd, dan wordt er een bonus uitgekeerd. De loonprikkel vormt het middel bij uitstek om de arbeiders tot inspanningen aan te sporen.
4. Scheiding van planning en uitvoering in de fabriek Ten gevolge van de scheiding van planning en uitvoering in de fabriek ontstaat een afdeling planning. Taylor is van mening dat iedere vorm van denkarbeid uit de werkplaats moet worden gehaald en gecentraliseerd in een planningsbureau of afdeling werkvoorbereiding. Hierdoor ontstaat er een scheiding tussen planning en uitvoering van het werk. Een nieuwe beroepsgroep wordt zodoende geboren, het management, dat de planning in handen heeft.
Kritiek op het taylorisme.
Op het taylorisme is veel kritiek gekomen. Er wordt beweerd dat er weinig ruimte is voor de sociale behoefte van de mens, zoals waardering en erkenning. Een tweede soort kritiek is de extreem doorgevoerde arbeidsverdeling. Iedereen krijgt zijn eigen taak en dan ontstaat er gevoel van machteloosheid, zinloosheid en zelfvervreemding: het gevoel dat wat een persoon nu doet, geen enkele waarde heeft behalve op lange termijn. Door de zelfvervreemding krijgt men ook het gevoel dat je capaciteiten niet tot ontplooiing kunnen komen.
Dit heeft veel gelijke eigenschappen met de ideeën van Marx over vervreemding.
Verdere bijdragen.
Begin 20e eeuw was Frederick Taylor een van de eerste die moderne commando- en controletechnieken in het arsenaal introduceerde. Toentertijd adviseerde hij zelf in het Amerikaanse Watertown Arsenal, een belangrijk centrum voor artillerie-ontwerp en productie, en in het Frankford Arsenal, een belangrijk centrum voor ontwerp en productie van munitie voor kleine wapens.
Taylor won de eerste editie van het US tenniskampioenschap in het dubbelspel.
Publicatie.
Taylor heeft vele artikelen en korte monogrammen geschreven. Een selectie:

</doc>
<doc id="27823" url="https://nl.wikipedia.org/wiki?curid=27823" title="Graan">
Graan

Graan is de vrucht van eenzaadlobbige cultuurgewassen uit de familie van de grassen. Verschillende graansoorten worden geteeld om de eetbare bestanddelen, samengesteld uit meellichaam, zemel, kiem en aleuronlaag. Granen, in het bijzonder rijst, mais, tarwe en gerst, vormen wereldwijd de belangrijkste voedingsbron voor de mens.
In de onbewerkte, volkoren vorm zijn granen een goede bron van vitaminen, mineralen, koolhydraten, vetten en eiwitten. Voor sommige graan-producten worden zemelen en de kiem van de graankorrel verwijderd. Het resterende endosperm bestaat voornamelijk uit zetmeel. In veel landen vormt graan in de vorm van rijst, tarwe, gierst of maïs het belangrijkste deel van het dagelijkse voedsel. Daarbij zijn voedselzekerheid, voedselveiligheid en voedselkwaliteit van het graan belangrijk. Het Europese Gemeenschappelijk Landbouwbeleid streeft ernaar de voedselzekerheid van granen in de Europese Unie (EU) veilig te stellen.
Graan wordt verwerkt tot voedingsmiddelen in de voedingsindustrie, als grondstof gebruikt voor de brandstof bio-ethanol, en vormt daarnaast een bestanddeel van dierenvoer. Reststromen - die vrijkomen bij de verwerking of productie - worden hergebruikt, zoals stro, of voedingsmiddelen over de houdbaarheidsdatum.
Geschiedenis.
Graan wordt al honderdduizenden jaren door de mens als voedsel gebruikt. Het ontstaan van de graanteelt voor de menselijke voedselvoorziening, wordt beschouwd als een belangrijk element in de vooruitgang van de menselijke beschaving. De grotendeels nomadisch levende volken in de prehistorie verzamelden graankorrels van wilde grassen. Lang voor het begin van de jaartelling begon de mens gerstekorrels te zaaien: de planten werden in cultuur gebracht, de landbouw ontstond. De oorspronkelijke groeigebieden van wilde gerst bevonden zich waarschijnlijk in de hooglanden van Ethiopië en het zuidoostelijk deel van Azië (Tibet, Nepal en China). Aangenomen wordt dat er meer dan 7000 jaar geleden al gerst werd geteeld in het gebied tussen Syrië en Afghanistan.
In Europa werd graan, in de vorm van gerst, gedurende de vroege en hoge middeleeuwen geleidelijk het belangrijkste voedselgewas. Hoe snel dit precies ging is omstreden, maar in het Karolingische rijk was brood nog niet het belangrijkste voedingsmiddel. Veel Franken waren nog jager-verzamelaars met primitieve vormen van landbouw, waarin de graanteelt nog niet overheerste.
Gerst was in Europa de eerst geteelde graansoort. Archeologische vondsten bij de resten van Zwitserse paalwoningen tonen aan dat de cultuur van gerst uit 2000-3000 v.Chr. stamt. Als voedsel was gerst tot in de middeleeuwen van groot belang. De gerstekorrels werden tot brij gekookt, of er werden koeken en platte broden van gebakken. Later werd gerst als voedselgewas bijna overal door tarwe overvleugeld.
Wereldproductie graan.
Graanbalansen worden onder meer bijgehouden door de FAO, International Grains Council te Londen en Europese Commissie.
Standaardisatie.
Op diverse niveaus, en voor diverse domeinen, worden standaards en normen voor granen bepaald, zoals door de World Trade Organization (WTO), de European association of trade in cereals, oilseeds, rice, pulses, olive oil, oils and fats, animal feed and agrosupply (COCERAL), de Grain and Feed Trade Association (GAFTA) en de Euro-Asian Council for Standardization, Metrology and Certification (EASC).
De ISO publiceert standaards voor graanproducten, onder de code ICS 67.060.
Graan en gluten.
Gluten zijn in de graankorrel aanwezige eiwitten, en passen goed in een voedingswijze waarin een groot deel van de eiwitinname plantaardig is. Eén procent van de bevolking heeft een glutenallergie (coeliakie), en moet derhalve een aangepast dieet volgen.
Wereldhandel en nationaal beleid.
De graanhandel wereldwijd wordt gedomineerd door de zogenoemde “ABCD-giganten”: Archer Daniels Midland, Bunge Limited, Cargill en Louis Dreyfus Company.
Graan wordt verhandeld via de termijnmarkt via o.a. Sydney Futures Market, Chicago Board of Trade/CME Group, de London Commodity Exchange/ICE en NYSE Euronext. Ook vindt handel plaats door middel van beursverhandelde fondsen (grains exchange traded funds), aandelen in bedrijven die granen produceren of verwerken (grain stocks) of variabele contracten waarbij aan het begin van het contract geen vaste toekomstige prijs of datum wordt vastgelegd (grains contracts for difference). Daarnaast zijn er lokale referentiemarkten met noteringen van de marktprijs van fysiek verhandelde producten.
De prijs van graan wordt bepaald door vraag, aanbod, kwaliteit, transport, energieprijzen, wisselkoersverhoudingen, belastingtarieven, verzekeringstarieven, kredietverzekeringen, verhouding aantal in- en verkoopbedrijven, kennis en ervaring bij de aanbod- en vraagzijde.
De vraag hangt af van bevolkingsgroei, welvaart, verhouding gebruik als voedsel/veevoer/biobrandstoffen, gewenste kwaliteit en duurzaamheid, substitutie van producten door consumenten en voedselverspilling.
Het aanbod hangt af van areaal, opbrengst, voorraden, teelt- en gewaskeuzes van de agrariër (vruchtwisseling, ras, substitutiegoed, kunstmest, bestrijdingsmiddelen), natuurrampen zoals droogte of overstromingen, ziekte of andere milieufactoren (zoals groeiseizoen, vruchtbaarheid grond, klimaat/weer, water), bewaarcondities en oorlogen. 
Een economische zone zoals de Europese Unie of een staat kan als de prijs onder een vaste waarde (interventieprijs) komt graan aankopen (aankoopgarantie) en tijdelijk opslaan zodat het uit de markt wordt gehaald. Dit graan kan weer verkocht worden als de markt gunstig is. Door de vaststelling van gegarandeerde minimumprijzen gecombineerd met importheffingen, subsidies, vergoedingen (restituties) voor exportproducten, milieu- en klimaatheffingen op import en productquota en productrechten wordt de eigen voedselzekerheid verhoogd. Sommige staten kiezen voor aankoop op de wereldmarkt door de lage prijzen ten nadele van de eigen productie. Ook zijn er staten die uitvoerrestricties opleggen als de eigen productie te laag dreigt te worden of die minimumprijzen in combinatie met maximumprijzen hanteren. Het aangaan van vrijhandelsakkoorden is vaak een voorwaarde voor im- en export. 
In het verleden hebben hoge prijzen of gebrek aan aanbod van graan of ander basisvoedsel geregeld tot honger, opstand, migratie geleid. Voor gebieden met hongersnood koopt de Verenigde Naties via het Wereldvoedselprogramma voedsel aan.
Vervoer van graan.
Graan wordt meestal vervoerd via de scheepvaart. In deze sector staat graan bekend als een van de gevaarlijkste producten om te vervoeren. Het gevaar ligt bij de stabiliteit.
Graan heeft een kleine stortingshoek van 23°. De stortingshoek is de hoek die het graan vormt als men graan stort in normale omstandigheden. Als deze klein is, is dat een gevaar voor de stabiliteit. Graan gaat dan gemakkelijk bewegen wat tot kapseizen van het schip kan leiden.
Voor het laden moet de kapitein de Grain Loading Form invullen. Dit is een document waar de stabiliteit van het schip wordt gemeten in de slechtst mogelijke situatie. Er staan ook een aantal regels in hoe men graan moet laden en lossen.
Maatregelen.
Er zijn verschillende voorzorgsmaatregelen die worden aangeraden om het vervoer van graan veilig te laten verlopen:
Wanneer na berekening blijkt dat een gedeeltelijk gevuld ruim voor gevaar kan zorgen moet het oppervlak van de lading vastgezet worden door bijvoorbeeld overstowing. Overstowing is een techniek waarbij men tussen het graan dat men laadt, verschillende beschermingslagen van bijvoorbeeld plastic maakt.
Er zijn nog tal van maatregelen die getroffen kunnen worden. Deze zijn terug te vinden in de graancode.

</doc>
<doc id="27825" url="https://nl.wikipedia.org/wiki?curid=27825" title="Organisatiekunde">
Organisatiekunde

De organisatiekunde of organisatieleer is een tak van wetenschap die zich bezighoudt met het bestuderen van het gedrag van organisaties, de factoren die dit gedrag veroorzaken en hoe deze organisaties het meest doeltreffend bestuurd kunnen worden. Het is mede gericht op de ontwikkeling van methoden en technieken voor organisatie-analyse en -ontwerp. Het wordt tegenwoordig wel gerekend tot de bedrijfskunde en is nauw verband met arbeids- en organisatiepsychologie en bedrijfseconomie.
Stromingen.
Binnen de organisatiekunde zijn verschillende stromingen opgekomen. In historische volgorde zijn dit:
Meer eigentijdse stromingen in de organisatiekunde zijn:
Onderwerpen.
Enkele onderwerpen met betrekking tot de organisatiekunde zijn brainstormen, planning, onderhandelen, veranderingsmanagement en corporate governance.
Organisatiekundige.
Een organisatiekundige is veelal een expert op een van de verschillende deelgebieden van de organisatiekunde. Bekende van de internationaal bekendste organisatiekundigen, naast de reeds genoemde namen, zijn bijvoorbeeld:
Toepassingen.
Deze organisatiekunde is op verschillende vlakken toe te passen, enkele voorbeelden: persoonlijk, financieel, bedrijven en landsbestuur. De meest gebruikte toepassing is in bedrijfsverband.
Het aantal organisatieadviesbureau voor deze branche is ook aan het toenemen. In het geval van bedrijven gaat het dan ook vaak, naast de standaardonderwerpen, over zaken als functioneringsgesprekken, bedrijfscultuur, schaalvergroting, schaalverkleining, lokaal, regionaal en internationaal handelen.
Publicaties.
Enkele meer bekende werken van Nederlandse bodem zijn:

</doc>
<doc id="27826" url="https://nl.wikipedia.org/wiki?curid=27826" title="Tristan Keuris">
Tristan Keuris

Tristan Keuris (Amersfoort, 3 oktober 1946 – Amsterdam, 15 december 1996) was een Nederlandse componist en muziekpedagoog.
Levensloop.
Keuris kreeg zijn eerste muziekles (muziektheorie en compositie) aan de Muziekschool van Amersfoort bij Jan van Vlijmen. Hij studeerde van 1962 tot 1969 compositie bij Ton de Leeuw aan het Utrechts Conservatorium.
Vanaf 1974 was hij als docent verbonden aan het Conservatorium in Groningen. In 1977 werd hij docent aan het Conservatorium van Hilversum, een functie die hij in 1984 verwisselde voor een docentschap aan het conservatorium van Utrecht. In datzelfde jaar gaf hij in Kristiansand in Noorwegen ook masterclasses wat hij in 1988 ook in Manchester deed. Vanaf 1992 tot aan zijn dood was hij als docent muziektheorie en compositie verbonden aan het toenmalige Hilversums Conservatorium.
In 1975 ontving hij de Matthijs Vermeulenprijs voor zijn werk "Sinfonia" en dat maakte hem international bekend. Na het succes van de "Sinfonia" kreeg hij regelmatig opdrachten van bijvoorbeeld het "Houston Symphony Orchestra", de orkesten van de BBC, het Koninklijk Concertgebouworkest en het "Orchestra Sinfonica dell'Emilia-Romagna".
In november 2009 verschenen in een box van 12 cd's en een dvd zijn "Complete Works". Naar hem zijn een componistenwedstrijd en een kamermuziekwedstrijd voor scholen vernoemd, het "Keuris Componisten Concours" en het "Tristan Keuris Kamermuziekconcours".

</doc>
<doc id="27827" url="https://nl.wikipedia.org/wiki?curid=27827" title="Maastricht Aachen Airport">
Maastricht Aachen Airport

Maastricht Aachen Airport (MAA; ICAO-code: EHBK; IATA-luchthavencode: MST) is met ruim 16.500 vliegbewegingen per jaar (waarvan 6.700 'groot verkeer') een van de grotere vliegvelden van Nederland. De luchthaven is gelegen langs de A2 in de Limburgse gemeente Beek en bevindt zich circa acht kilometer ten noorden van Maastricht.
Maastricht Aachen Airport is eigendom van NV Holding Businesspark Luchthaven Maastricht, waarvan 60% van de aandelen in handen is van de provincie Limburg en 40% van de Luchthaven Schiphol. Naast passagiersvervoer is er ook luchtvrachtvervoer (111.457 ton in 2019, bijna 7% van het Nederlandse totaal). Met Schiphol is MAA de enige Nederlandse luchthaven waar vrachtvervoer plaatsvindt. MAA is tevens, na Schiphol en Rotterdam The Hague Airport, de derde luchthaven in Nederland voor privévliegverkeer (870 privévluchten in 2022).
Geschiedenis.
Voor 1940.
Al in 1919 was er kort sprake van een luchthaven in Maastricht, toen een beginnende luchtvaartmaatschappij, de "Internationale Luchtvervoersonderneming" (ILVO), een terrein op de Sint-Pietersberg wilde gebruiken. De maatschappij verdween echter al snel. In die tijd landden er al allerlei vliegtuigen op plaatselijke weilanden tijdens feesten en voor demonstraties; het was logisch om hiervoor een centrale plaats aan te wijzen.
In de jaren 30 van de 20e eeuw waren er verschillende gemeentelijke en provinciale discussies om een burgerluchtvaartterrein in te richten in zuidelijk Limburg. De plannen moesten de ijskast in, omdat het Ministerie van Oorlog vond dat een luchthaven in Zuid-Limburg strategische problemen zou geven voor de landsverdediging, terwijl het ministerie van Financiën ondertussen de beloofde financiering voor een groot deel terugtrok.
In 1938 laaide de discussie kort weer op toen een plan werd gepresenteerd om het zweefvliegveld bij Neerbeek uit te breiden tot een burgervliegveld. Het terrein bleek bij onderzoek ongeschikt en de locatie bij Ulestraten werd weer genoemd door de Luchtvaartdienst. Ook KLM-directeur Albert Plesman was een fel voorstander van een luchthaven in Zuid-Limburg, om het binnenlands luchtnetwerk, dat al 12 velden groot was, compleet te maken. In 1939 stemden Provinciale Staten in met de oprichting van de Naamloze Vennootschap Vliegveld Zuid-Limburg, een eerste stap naar de daadwerkelijke bouw van een vliegveld. Het begin van de Tweede Wereldoorlog doorkruiste ratificatie door de gemeentebesturen en de plannen bleven liggen.
1944-1945: Airfield Y-44.
Nadat in september 1944 de Amerikaanse Old Hickorydivisie Zuid-Limburg grotendeels had bevrijd, begonnen de geallieerden met het in gebruik nemen van veldjes voor hun Auster-verkennings- en observatievliegtuigjes. Bij Maastricht lagen twee kleine vliegvelden: een was al voor de oorlog op het plateau van de Sint-Pietersberg aangelegd; het andere was door de Duitsers aangelegd bij de Geusseltweg (later Geusseltpark). Van oktober 1944 tot maart 1945 was in Maastricht het hoofdkwartier gevestigd van het Amerikaanse 9e Leger, waardoor de noodzaak van een goed geoutilleerd vliegveld toenam. De 9th Allied Tactical Airforce (9th ATAF), het geallieerde luchtcommando in het gebied, wilde bovendien een vooruitgeschoven basis om de opmars in Duitsland goed te kunnen ondersteunen. Hun bases in Noord-Frankrijk en Zuid-België waren hiervoor ontoereikend. Omdat het hoofdkwartier van het 28th Tactical Air Command van de 9th ATAF eveneens in Maastricht was gelegerd, werd door de geallieerden besloten een steunvliegveld bij Maastricht aan te leggen.
Op 27 januari 1945 vroeg de Amerikaanse "town major" van Beek, de geallieerde officier verantwoordelijk voor de interactie tussen de militaire en burgerlijke gezaghebbers, toestemming aan de burgemeesters van de omliggende gemeenten om het terrein tussen Beek, Meerssen en Ulestraten te ontginnen voor de aanleg van een luchtmachtbasis. Na een snelle onteigeningsprocedure begonnen Amerikaanse genisten met het rooien van de circa 188 hectare boomgaarden en met het aanvoeren van duizenden tonnen puin, afkomstig van het op 5 oktober 1942 per abuis gebombardeerde Geleen, ter fundering. Op het puin werden stalen platen gelegd en aan elkaar geklonken, waardoor een 1200 meter lange landingsbaan ontstond. Tevens werden 89 verharde parkeerplaatsen, een hangar van 40 × 60 meter en een ondergronds brandstofdepot aangelegd. De brandstofdepots werden vanuit Engeland gevoed via de pijpleiding PLUTO (Pipe Lines Under The Ocean), die vanuit Normandië tot aan Maastricht werd doorgetrokken; het verste punt dat PLUTO ooit is gekomen.
Vanaf 22 maart 1945 was het veld operationeel als een van de tientallen vooruitgeschoven vliegvelden ("Advanced Landing Grounds" ofwel ALGs) van de 9th Allied Tactical Airforce. Vanaf die dag opereerde het 31st Tactical Reconnaissance Squadron (31st TRS) van de United States Army Air Forces vanaf het veld, dat inmiddels was omgedoopt tot Airfield Y-44, oftewel Yankee-44. Dit verkenningssquadron vloog met de F-6 verkenningsuitvoering van de P-51 Mustang-jager. Zij waren voorheen op een basis in Jarny (Noord-Frankrijk) gestationeerd. Na ongeveer een maand vanaf 'Beek' te hebben gevlogen, vetrokken ze op 19 april naar het vliegveld Y-80 nabij Wiesbaden in bezet Duitsland. Daarna opereerden andere eenheden vanaf het veld, zoals het 39th Photo Reconnaissance Squadron en het 155th Photo Reconnaissance Squadron (Night). Ook vlogen enkele weken vier squadrons lichte bommenwerpers van het type B-26 Marauder van de 387th Bombardment Group vanaf Y-44. Er werd geen enkele operationele missie uitgevoerd vanaf het veld, omdat de oorlog in Duitsland zo goed als voorbij was. De 387th Bombardment Group bleef tot en met 24 mei 1945 op het vliegveld in Beek en vertrok daarna naar Rosières-en-Santerre in Frankrijk.
Officieus werd het vliegveld eind mei overgedragen aan de Nederlandse autoriteiten, al hielden de Amerikanen er wel een optie op. Een klein contingent Nederlandse militairen werd er gelegerd als oppassers, samen met een kleine meteorologische ploeg. Na de Duitse capitulatie verzochten de burgemeester van Beek en de Limburgse commissaris van de Koningin aan het Ministerie van Waterstaat om van het door de geallieerden verlaten vliegveld een officieel burgerluchtvaartterrein te maken; het terrein was immers al ontgonnen. Op het verzoek werd positief gereageerd door de regering, eerst nog vanuit Londen, later vanuit Den Haag. Per 1 augustus 1945 werd het besluit effectief en werd Airfield Y-44 een burgerluchthaven.
1945-1950: burgerluchthaven.
Als in augustus 1945 de "Regeeringsvliegdienst" wordt ingesteld om de verbinding tussen het regeringscentrum en de buitengewesten te verbeteren, is Beek een van de eerste bestemmingen. Op 26 september landden twee De Havilland Dragon Rapides (DH 84) van de Regeeringsvliegdienst, een vlucht uitgevoerd door KLM, als eerste civiele toestellen op het veld. Hiermee werd het vliegveld officieel geopend, in aanwezigheid van alle regionale bestuurders, de Directeur-Generaal van Rijkswaterstaat en van de PTT en de directeur van KLM, de heer Plesman. Met deze vlucht beginnen de eerste lijndiensten. Viermaal per dag vloog men via Eindhoven naar Amsterdam en terug. Gedurende 1946 wordt het prille luchthaventje verder uitgebouwd met de officiële benoeming van een stationschef. Terwijl in maart 1946 de Stichting Luchthaven Zuid-Limburg was opgericht, zakte het luchtverkeer in. Het snelle herstel van het binnenlandse wegen- en railnet zetten de KLM er toe om haar binnenlandse netwerk te heroverwegen. Wel werd het bakstenen stationsgebouw uitgebreid en beter geschikt gemaakt voor zijn taak.
In 1949 werd het relatief tijdelijke karakter van het vliegveld aangepakt door de aanleg van een 1200 meter Noord-Zuidbaan, ter vervanging van de oude staalmattenbaan, en een secundaire 1000 meterbaan voor de sportvliegerij. De Limburgse Aeroclub kreeg toestemming om een hangar te bouwen. De havendienst werd uitbesteed aan KLM, maar die stopte in november 1949 definitief met haar activiteiten vanaf het vliegveld. Daarna was de belangrijkste activiteit een tijdlang van een kudde schapen die het gras kort moest houden. De toekomst van het veld leek onzeker.
Jaren 1950: Koninklijke Luchtmacht.
In 1951 kwam er een nieuwe impuls voor het veld, toen het Ministerie van Oorlog verzocht het te mogen gebruiken als oorlogsvliegveld voor de Koninklijke Luchtmacht. In 1952 werd er overeenstemming bereikt en vrijwel direct werd begonnen aan verbeteringen van het vliegveld. De Noord-Zuidbaan wordt verlengd tot 1850 meter en er wordt een 13 meter hoge verkeerstoren gebouwd. Aan het uitgebreide stationsgebouw worden tevens bijgebouwen geplaatst voor de KNMI en de Luchtverkeersbeveiligingsdienst. Deze uitbreidingen zijn net op tijd voor de grote NAVO-oefening Coronet van 1953, waarbij tientallen RAF-straaljagers tijdelijks op het vliegveld gebaseerd zijn. Later landde er af en toe een Republic F-84 Thunderjet op het vliegveld tijdens een trainingsoefening vanaf vliegbasis Volkel.
Vanaf 1957: vliegveld Beek.
Het veld werd in de eerste helft van de jaren 1950 voornamelijk gebruikt door de lokale vliegschool, een zweefclub en enkele sportvliegers. De Rijksluchtvaartschool uit Gilze-Rijen oefende veel op het veld, mede vanwege de lage start- en landingsgelden. De commerciële luchtvaart groeide enorm vlak na de oorlog, maar ging voorbij aan het Limburgse vliegveld. In 1953 kwam er zelfs concurrentie vanuit hartje Maastricht, waar de heliport De Griend werd ingericht, die gebruikt werd door Sikorsky-helikopters van de Belgische Sabena. Deze dienst werd in 1966 gestaakt.
Op 26 april 1957 werd de N.V. Luchthaven Zuid-Limburg opgericht. Deze had als doel het ontwikkelen en exploiteren van het in 1953 officieel aangewezen burgerluchtvaartterrein. Dankzij deze maatschappij begon de commerciële luchtvaart het vliegveld langzaam te ontdekken. In 1957 werd Dio Roxs benoemd tot directeur-havenmeester. Met het bezoeken van beurzen en luchtshows wist de voormalige luchtmachtkapitein een aantal Engelse chartermaatschappijen over te halen een tussenstop in te lassen op het vliegveld voor hun vluchten naar Italië. Deze vluchten met Britse toeristen kwamen vanaf 1957 in zwang. De tussenstops waren gewild bij de passagiers als uitstapje en om bij te komen van het vliegen in de lawaaiige propellervliegtuigen. De vier voltijds- en het handjevol deeltijdmedewerkers hadden hun handen vol en al snel werd er geïnvesteerd in materiaal zoals een nieuwe brandstoftankwagen en in personeel.
Tradair en Hermes Airways waren de eerste 'vaste' zomercharters met een tussenstop op vliegveld Beek. Regelmatig waren er nieuwe maatschappijen te verwelkomen op het vliegveld dat gestaag uitbreidde in personeel en apparatuur. Het in luchtvaartafhandeling gespecialiseerde bedrijf Rotterdam-Air B.V. startte door het succes een dochteronderneming onder de naam Limburg-Air B.V. die de afhandeling overnam van het vliegveld.
Intussen was er baanverlichting geïnstalleerd en werd het eerste moderne schuimblusvoertuig aangeschaft. Ook allerlei andere luchtvaartgebonden bedrijven ontdekten het veld; Motelmaatschappij Holland ging een restaurant met motel exploiteren en in 1965 werd besloten om het nieuwe Europese luchtverkeersleidingscentrum Eurocontrol te vestigen op het vliegveld. Terwijl het pas opgerichte Transavia in dat jaar zijn activiteiten met een Douglas DC-3 in vrachtuitvoering begon vanaf Beek, werd in 1966 ook gestart met een nieuw binnenlands vliegnetwerk. KLM richtte een 100%-dochter op onder de naam Nederlandse Luchtvaart Maatschappij N.V. (NLM), die met een van de Luchtmacht gehuurde Fokker F27 Friendship lijndiensten aanving. Op 29 augustus 1966 begon een dienst van Beek via Eindhoven naar Luchthaven Schiphol, die nu wel succesvol bleek.
Begin 1967 werden er plannen gerealiseerd voor verdere uitbreiding. Niet alleen werd er een vaste luchtroute aangewezen naar het vliegveld, er werd een Instrument landing system (ILS) geïnstalleerd en de baanverlichting werd verdubbeld. Met deze aanpassingen was het ook mogelijk bij slecht zicht en 's nachts te starten en te landen op de baan. Ook de baan zelf werd onder handen genomen met de aanleg van een nieuwe toplaag, waarvoor het veld kort dicht moest.
Terwijl de luchthaven besloot de afhandeling weer in eigen hand te nemen onder een aparte stichting en het contract met Defensie verviel, laaide de eerste serieuze discussie rondom geluidshinder op rond de geplande uitbreiding van de hoofdbaan. In 1970 werd door Akoestisch Adviesbureau Peutz N.V. een onderzoek gedaan dat resulteerde in nieuwe regels voor het vliegen in avonden en nachten. Hierdoor stopten een hoop lucratieve les- en testvluchten die door KLM en andere maatschappijen werden uitgevoerd. Een jaar later wordt door ETIL, het Economisch Technologisch Instituut Limburg, een 'Economische terreinverkenning' over de luchthaven gepubliceerd. Hierin wordt beschreven dat de luchthaven een van de motors van de Zuid-Limburgse economie is met veel potentie.
Jaren 1970: uitbreiding en geluidshinder.
In 1975 werd door het Ministerie van Verkeer en Waterstaat gestart met een onderzoek naar mogelijke verlenging van de kleine oost-west gelegen baan, om zo het vliegveld in staat te stellen de nu sterk in aantal toenemende moderne toestellen zoals de Boeing 747, Douglas DC-10 en de Europese Airbus A300 wide-bodytoestellen te kunnen ontvangen. De sterk stijgende groei van het vrachtvervoer leidde tot een toename van het aantal klachten over geluidsoverlast. De aanvliegroute aan oostelijke zijde zou over Nuth en Hoensbroek komen, boven een revalidatieoord dat moeilijk tegen geluidsoverlast te isoleren was. Aan de westzijde was een aanvliegroute boven Maasmechelen in België voorzien. De Belgische overheid zag dat evenwel niet zitten en dreigde het luchtruim tot een bepaalde hoogte te sluiten, waardoor vliegtuigen cirkels zouden moeten vliegen boven Nederlands Zuid-Limburg om hoogte te winnen. De "Vereniging Geen Uitbreiding Vliegveld Beek", opgericht om omwoners te groeperen, leverde juridische strijd. Uiteindelijk werden de plannen voor de oost-westbaan verworpen door de Raad van State. Later werden de plannen door de regering definitief geschrapt. Als compensatie werd de provincie geld aangeboden voor een nieuwe verkeersweg.
Naast de klachten over geluidsoverlast, ontstond een ander probleem. De verkeerstoren en passagiersterminal waren namelijk sterk verouderd. Ook was er vraag naar extra kantoorruimte en afhandelingsterreinen voor luchtvracht. Aanvragen voor bouwvergunningen leidden tot protesten en de discussie hieromtrent, onder andere in het net opgerichte overlegorgaan van de omringende gemeentes, zou zich tot in de jaren 80 van de 20e eeuw strekken. Intussen werden door het ministerie van Verkeer &amp; Waterstaat geautomatiseerde meetinstallaties geplaatst bij Geverik en Schietecoven met als doel de gemelde geluidsoverlast te voorzien van accurate en onafhankelijke gegevens. In 1977 werd tevens de toplaag van de start- en landingsbaan vernieuwd.
Vrachtvervoer via het vliegveld nam een vlucht in de jaren 1970. Hoewel er veel ad-hocvrachtcharters gevlogen werden door diverse maatschappijen, was Trans-Meridian Air Cargo de belangrijkste vertegenwoordiger. In 1974 nam Trans-Meridian het Limburgse vliegveld op in haar routenet en vanaf 1976 vloog een CL44D zelfs vast vanaf de luchthaven, waar jaarlijks tussen de 2.000 en 4.000 ton vracht alleen al door deze maatschappij werd afgehandeld. In 1977 begon Martinair Holland met Douglas DC-8- en DC-10-vrachtvliegtuigen ook een vrachtdienst vanaf Hongkong naar de luchthaven, vanwaar vanaf 1978 ook per vrachtauto verder werd gedistribueerd. Deze dienst begon, samen met andere vrachtdiensten, steeds vaker uit te wijken naar velden als Schiphol, Oostende en Keulen vanwege de nachtelijke sluiting van het vliegveld.
Eind jaren 70 besloot de Nationale Luchtvaartschool (NLS) om zich op het Limburgse vliegveld te vestigen en kwam er eindelijk schot in de vernieuwingsplannen, waarbij ook een nieuwe vrachtterminal gepland werd. In 1979 werd de discussie rondom uitbreiding vervolgd met een groot marktonderzoek door het Amerikaanse adviesbureau Dixon Spaes Associates. Dit onderzoek en een vervolgonderzoek voor een langetermijn-ontwikkelingsplan zouden als basis dienen voor het voor 1981 geplande "Structuurschema Burgerluchtvaartterreinen" van de regering.
Zo eindigden de jaren 70 in een onzekere situatie. De toekomst zag er rooskleurig uit met de groeiende luchtvrachtmarkt waarop men zich duidelijk profileerde, terwijl ook het passagiersvervoer steeg, maar de geplande uitbreidingen werden niet uitgevoerd door allerlei politieke en bureaucratische beslommeringen. Dit terwijl in de ogen van de directie de gebouwen en de infrastructuur ernstig verouderd en aan drastische renovatie toe waren.
Jaren 1980: expresse-vervoer.
Begin 1980 werd er gestart met de bouw van de nieuwe vrachtterminal met 3000 m² opslagruimte, die in 1981 gereed kwam, en werden de vergunningen afgegeven voor de bouw van de nieuwe verkeerstoren, kantoren en een nieuwe passagiersterminal. Hiervoor werd wel vastgelegd dat er ’s nachts geen straalvliegtuigen mochten vliegen en overige vluchten beperkt bleven tot kleine propellervliegtuigen, die speciale toestemming moesten krijgen. De discussie rondom de uitbreiding van de luchthaven, door de lancering van het Structuurschema Burgerluchtvaartterreinen, liep door.
Hoewel het vrachtverkeer via de inmiddels als "Maastricht Airport" bekendstaande luchthaven in 1980 een gevoelige klap kreeg met het faillissement van Trans-Meridian Air Cargo (dat voorbijgestreefd werd door grote Amerikaanse vrachtvervoerder met moderne straalvliegtuigen), begon het expressevervoer aan een enorme opmars, iets wat ook in Limburg niet onopgemerkt voorbij ging. Deze vorm van snelle en fijnmazige netwerken voor pakketvervoer was eind jaren 70 enorm gegroeid in de VS en begon nu te groeien in Europa. In 1980 vroeg het Nederlandse bedrijf City Courier B.V. een heroverweging van het nachtvluchtenbeleid aan terwijl het zich op de luchthaven vestigde.
Het ministerie van Verkeer &amp; Waterstaat gaf in 1981 toestemming voor de openstelling tot 02:00 uur voor vluchten met kleine propellervliegtuigen, met een mogelijkheid tot uitbreiding naar grotere straalvliegtuigen in de toekomst. City Courier, later bekend als XP Express Parcel Systems B.V., had ondertussen een lucratief contract afgesloten om de The Wall Street Journal, wiens Europese editie in Heerlen gedrukt werd, te distribueren door Europa. Expresse-vervoerder Aerolink GmbH vestigde zich ook op de luchthaven, nadat de verruiming van de openingstijden inging. Met deze beide pakketvervoerders steeg het vrachtvervoer met 287%, nadat de Amerikaanse pakketvervoerder DHL een vrachtwagensteunpunt opende op het veld. Ook andere pakketvervoerders bezochten de luchthaven, dat zich nu snel als een regionale spil in de pakketwereld ontwikkelde. De explosieve toename van pakket- en vrachtvervoer werd ook aangedragen in nieuwe studies naar de toekomst van de luchthaven in de jaren 80.
In mei 1983 werd de nieuwe passagiersterminal, kantoorgebouwen en verkeerstoren in gebruik genomen en in datzelfde jaar werden de overige werkzaamheden op de infrastructuur afgerond. Als laatste werd in twee weken tijd de hoofdbaan gereconstrueerd, tezamen met een volledige renovatie van de afwatering en andere civiele werkzaamheden. De afronding van dit ambitieuze programma werd in de zomer van dat jaar gevierd met een luchtshow, waarbij de officieus gebruikte naam "Maastricht Airport" officieel werd gemaakt als start van een internationaal marketingprogramma voor de luchthaven. Het jaar daarna werd een nieuwe radarinstallatie in gebruik genomen en werd de bouw gestart van een nieuw platform van 50.000 m² aan de oostzijde van de luchthaven, nabij het Eurocontrolgebouw. Hier besloot XP ook een vluchtafhandelingsgebouw te plaatsen, waarna het de afhandeling, dat voorheen door Maastricht Handling services B.V. werd uitgevoerd, in eigen hand te nemen.
Hoewel het passagiersaantal midden jaren 80 steeg, mede door de komst van de Britse prijsvechter Virgin Atlantic Airways, begonnen de pakketvervoerders te klagen over de strikte nachtvluchtregelingen op de luchthaven. Het Britse ELAN, dat vanaf 1983 permanent een DeHavilland Herald propellervliegtuig op de luchthaven had gestationeerd voor pakketvervoer, was de eerste die hierom vertrok, in dit geval naar Keulen, waar geen restricties waren. Een jaar later vertrok Aerolink naar Brussel om dezelfde reden, hoewel er een kleine verruiming wordt toegestaan met de ingang van een nieuwe nachtvluchtenbeschikking. Deze nieuwe beschikking was voor de grote Amerikaanse pakketvervoerder Emery Worldwide Ltd. aanleiding om zich te vestigen in Zuid-Limburg. Er vlogen per week ongeveer 10 moderne DC8-vrachtvliegtuigen naar het vliegveld, waar de lading bij aankomst verdeeld werd op vrachtwagens en kleinere vliegtuigen en waar nieuwe vrachten andersom weer werden samengevoegd en ingeladen. Alleen al door Emery was de extra vrachtomzet hierdoor meer dan 19.000 ton. Deze enorme aanwinst werd nog eens vergroot door het gereed komen van het nieuwe platform aan de overkant, zodat het aantal werknemers en de vrachtomzet stegen dat jaar.
Op 1 januari 1989 werd het bestuur van de luchthaven hernoemd naar N.V. Luchthaven Maastricht, om de verandering in de naam ook hier zichtbaar te maken. Datzelfde jaar startte Royal Jordanian Cargo wekelijkse vrachtvluchten via Maastricht Airport met hun eigen Boeing 707 vrachtvliegtuigen. Zij vlogen vanuit New York via Maastricht naar Amman, waarbij eendagskuikens en elektronica werden overgeladen in Maastricht. Met deze extra bedrijvigheid klom de luchthaven naar de tweede luchthaven van Nederland naar groei en omzet.
De (nog steeds) strenge nachtvluchtbeschikking deed de groei van de luchthaven in het expresse-vervoer uiteindelijk kenteren. In april 1989 besloot XP Parcel Systems B.V. te verhuizen naar de luchthaven van Keulen, omdat door het nachtvluchtenbeleid geen verdere groei mogelijk was. Dit kostte meer dan 200 arbeidsplaatsen, waarvan 122 direct op de luchthaven. Protesten van medewerkers hadden geen effect en de firma vertrok tegen het einde van het jaar. Ook Emery Worldwide Ltd. lobbyde voor een verruiming van de nachtvluchtenbeschikking, omdat het graag wilde uitbreiden op de luchthaven, maar hiervoor geen mogelijkheid zag. Het was de directie wel duidelijk dat er op korte termijn iets gedaan moest worden om deze maatschappij op de luchthaven te houden, maar de politiek zag vooralsnog geen reden om op korte termijn de beschikking te verruimen.
Jaren 1990: Maastricht (Aachen) Airport.
De jaren negentig gingen onstuimig van start. De Golfoorlog van 1990-1991 zorgde voor een hoop onrust in de luchtvaartmarkt, nadat het Amerikaanse PanAm failliet ging en veel vluchten tijdens de oorlog gestaakt werden of alleen door konden gaan na intensieve veiligheidsmaatregelen. Royal Jordanian zette zelfs zijn vloot van Airbus A310 toestellen in tijdelijke opslag op de luchthaven vanwege de slappe tijden. Deze onstuimige periode na het einde van de Koude Oorlog bracht ook interessante periodes op de luchthaven. Zo begon in 1990 de Joegoslavische staatsluchtvaartmaatschappij JAT (Jugoslovenski Aero Transport) bijna dagelijks op de luchthaven te vliegen, vanwege aan de ene kant vakantieverkeer en aan de andere kant de onstabiele politieke situatie die een vluchtelingenstroom op gang bracht. Toen de burgeroorlog oversloeg naar Bosnië kwam er zelfs een tijd een hausse op gang van gecharterde Russische passagierstoestellen die vluchtelingen naar Limburg brachten.
Begin jaren 90 begon Roberto Stinga ook met een nieuwe maatschappij vanaf Maastricht Airport. Vliegend met twee vliegtuigen van Braziliaanse type Embraer 120 commuter, die hij van het voormalige Franse Air Exel s.a. kocht, startte hij lijndiensten vanaf Beek naar Amsterdam en London-Gatwick als Air Exel B.V. Deze vluchten waren zo succesvol dat toen KLM Cityhopper zich meer ging richten op Europese bestemmingen er snel een samenwerkingsverband werd gerealiseerd waarbij Air Exel Commuter B.V. de vluchten van KLM Cityhopper overnam. Ondertussen vloog de maatschappij al met drie van het type Embraer EMB 120 Brasilia en werd er regelmatig bijgehuurd.
In de chartermarkt kwamen nieuwe bestemmingen in Turkije snel in opkomst, waarop door Sultan Travel B.V. snel werd ingespeeld. Maatschappijen als Sultan Air en Air Alfa, later opgevolgd door bijvoorbeeld Onur Air vlogen in het zomerseizoen af en aan voor toeristen en de vele Turkse families die hun voormalige thuis bezochten.
In dezelfde periode kwam ook de term "Euregio" in opmars. Dit gebied, het grensgebied in Duitsland, België en Nederland, heeft unieke kenmerken in samenwerking en internationalisering en werd als een belangrijke groeiregio gezien op economisch gebied, vanwege zijn ligging en mogelijkheden in personeel en kennis. Maastricht Airport werd hierbij als een belangrijke spil gezien en gedurende de jaren 80 hadden de plaatselijke Kamer van Koophandels de luchthaven actief aangeprezen als een vestigingsplaats.
In 1992 werd de Belgische stad Tongeren aandeelhouder van de luchthaven, twee jaar later volgde de Industrie- und Handelskammer Aachen als aandeelhouder. Hun belang werd zo groot dat in oktober 1994 de naam werd gewijzigd in Maastricht-Aachen Airport (MAA). Ook werden tegelijkertijd de infrastructuur aangepakt door een nieuwe aansluiting vanaf de A2 (Maastricht - Eindhoven) en de ontwikkeling van een nieuw industrieterrein tussen de luchthaven en de gemeente Beek.
Op de vrachtmarkt ging het begin jaren 90 beduidend minder. In 1992 besloot Emery Worldwide Ltd. Alsnog de Limburgse luchthaven te verruilen voor Brussel, vanwege de krappe nachtvluchtenbeschikking en het uitblijven van een beslissing voor uitbreiding. In twee reorganisaties moesten meer dan 100 werknemers verdwijnen, waaronder 35 bij Emery zelf. Het vrachtvervoer viel ook terug, hoewel de ontwikkeling van het vrachtnet van Royal Jordanian Cargo en de liberalisering van de luchtvaartmarkt in 1993 de pijn enigszins verzachtte. Gelukkig keerde de tegenwind in de vrachtmarkt snel. Turkish Air Cargo, Iberia Air Cargo en een grote verscheidenheid aan vrachtcharters deden het jaarlijks tonnage fors stijgen, terwijl in 1994 een speciale koelinstallatie van 240 m² opende, die als eerste volgens nieuwe EG-standaarden opereerde. Ook kreeg de luchthaven toestemming voor de specialistische afhandeling van levende have. Hierdoor steeg het vrachttonnage weer naar 100.000 ton per jaar, waarvan meer dan 40.000 ton per vliegtuig.
Begin jaren 90 zag ook het verdwijnen van de Sovjet-Unie en het verdwijnen van het IJzeren Gordijn. Hierdoor werd het ook mogelijk de enorme transportcapaciteit van de voormalige Oostbloklanden in te zetten in het westen. De eerste vluchten waren meestal humanitair van aard; zo vloog een drietal Iljoesjin Il-76-vrachttoestellen van het voormalige Sovjetstaatsluchtvaartbedrijf Aeroflot enkele tientallen hulpvluchten naar nieuwe staten in de Kaukasus, waar op dat moment problemen heersten om de bevolking te voorzien van medische apparatuur, medicijnen en dekens. Deze toestellen vlogen voor Metro Cargo en waren de eerste toestellen van dat type wat op de luchthaven landde.
Gedurende 1991 en 1992 werden er op ad-hocbasis diverse charters uitgevoerd met behulp van deze specialistische vrachttoestellen. In maart 1992 lanceerde de expediteur Sea-Air Transport Nederland vanuit Vladivostok de eerste reguliere vrachtcharters naar MAA. Er werden voornamelijk goederen zoals textiel en computers vervoerd die in Japan, China of Korea gemaakt waren. Per schip werden deze goederen naar Vladivostok getransporteerd en vanuit MAA werden de goederen verder gedistribueerd door heel Europa. Dit was goedkoper en sneller dan via schip te laten vervoeren. De reden dat de SAT Groep voor MAA koos was de snelle en goede afhandeling, de centrale ligging van het vliegveld en goede distributiemogelijkheden vanaf het vliegveld. Ook waren de beschikbaarheid van start- en landings‘slots’ en de relatief goedkope tarieven reden om voor vliegveld te kiezen.
In zeven maanden waren al meer dan honderd vluchten uitgevoerd. Daarna nam het aantal vluchten steeds verder toe, nu het vliegveld ‘ontdekt’ was. Westerse goederen kwamen in trek in de voormalige Sovjetlanden en het transport door de lucht was goedkoop, snel en veiliger dan wegvervoer. Al snel stonden veel vluchten bekend als de ‘sigarettenvluchten’. Vergeleken met 1992 werd in 1993, toen de vrachtcharters echt begonnen te lopen, 32% meer vracht vervoerd (40.000 ton tegen 30.000 ton). Voor een groot gedeelte was deze stijging te danken aan de Russische vrachtcharters. Hierdoor kwam het niveau van de verladen vracht weer in de buurt van de periode voor 1991, voordat XP en Emery vertrokken.
Soms werden ook speciale vrachtcharters uitgevoerd. Zo werden in december 1993 vanuit de Zeeuws-Vlaamse glasfabriek Sas van Gent B.V. in totaal 180 ton aan glazen ramen via MAA naar Moskou vervoerd. Dit glaswerk was bestemd voor de reparatie van het Russische parlementsgebouw, na de mislukte couppoging van 1993. Er was in totaal 10.000 m² zonwerend gehard glas en 2500 m² gehard dubbel glas nodig. Deze mammoetorder werd in 4 zendingen door 4 Iljoesjin Il-76-vliegtuigen van de Russische maatschappij ALAK Airlines vervoerd. Van 23 februari tot 16 maart 1994 werden een aantal speciale vrachtcharters georganiseerd in verband met de oorlog in Tsjetsjenië. In opdracht van het ‘World Food Program’ (WFP) van de VN werden door twee Engelse vrachtverladers 22 vluchten georganiseerd met in totaal 950 ton hulpgoederen voor de hongerende bevolking van het door oorlog verscheurde land. De vluchten werden uitgevoerd door de Russische maatschappij Dobrolet. Er werd speciaal aandacht aan geschonken om begrip te vragen van de bevolking, omdat het toestel elke dag om even na 5 uur ‘s ochtends moest vertrekken om dezelfde dag weer terug te zijn.
Tussen deze vloedgolf van Ilyushin Il-76-toestellen werden er ook reguliere vrachtdiensten georganiseerd door het Bulgaarse Balkan Bulgarian Airlines, dat met Antonov An-12-vliegtuigen vloog. Ook werden regelmatig reusachtige Antonov An-124-vliegtuigen gecharterd om bijzonder grote of zware ladingen te vervoeren. Door deze toestroom van Russische charters, mede dankzij de goedkopere tarieven voor start- en landingsgeld en handling van de toestellen, werd het vliegveld in de periode 1993 - 1996 zeer populair voor deze toestellen.
De Russische vliegtuigen stonden niet bekend om hun stille motoren en vanuit de omwonenden kwam er al snel een tegenreactie op de "Iljoesjins", zoals de plaatselijke kranten het toestel noemden, De in 1992 opgestarte klachtentelefoon kreeg een stijgend aantal klachten en enquêtes gaven aan dat de meerderheid van de omwonenden op zich geen problemen met de luchthaven hadden, maar wel met de Russische vluchten. De directie van de luchthaven onderkende dit probleem en stelde de zogenaamde “8-20 regeling” in, wat betekende dat deze toestellen alleen tussen 08:00 uur en 20:00 uur mochten opereren. De marechaussee hield streng toezicht op deze regeling en beboette enkele toestellen. Enkele maatschappijen vertrokken naar het Belgische Oostende, maar over het algemeen had dit geen effect op deze vluchten.
In oktober 1996 werd door de directie van de luchthaven, na een aantal incidenten en de strenge reactie van politiek en omwonenden, opdracht gegeven aan Maastricht Handling Services B.V. om niet langer Ilyushin Il-76-operators af te handelen. Dit had ook te maken met de cruciale fase waarin de hele discussie over uitbreiding van de luchthaven zich bevond. De UN-76810, een Ilyushin Il-76 van Kazakhstan Airlines die bijna twee jaar aan de ketting had gelegen door een financieel conflict tussen de maatschappij en een Nederlandse zakenman, was het symbolisch laatste toestel dat op 13 november onder grote belangstelling vertrok. In deze periode waren er 165 verschillende toestellen geland, waaronder diverse in meerdere kleurenschema’s of onder meerdere maatschappijen. Het tijdperk van de Ilyushin Il-76 en de beslissing om dit type toestel niet meer af te handelen, gaf heel goed aan welke impact de discussie rondom de uitbreiding van de luchthaven had op de directie, de omwonenden en de politiek.
2005 en later: openhouden of sluiten?
Nieuwe richtlijnen voor het luchtverkeer vanaf MAA van 1 januari 2005, waardoor meer vliegbewegingen (35.500) waren toegestaan, zorgden opnieuw voor protesten. Omwonenden, voornamelijk uit het Limburgse Heuvelland, dienden 700 bezwaarschriften in. Onder de bezwaarindieners waren de organisaties Natuur en Milieufederatie Limburg, Milieudefensie (Amsterdam), Vereniging Geen Uitbreiding Vliegveld Beek en de gemeenten Meerssen en Margraten. De ministeries van Verkeer en Waterstaat en VROM lieten onderzoek doen naar de gevolgen van de luchtkwaliteit voor de directe omgeving. In augustus 2006 werden alle ingediende bezwaarschriften door de minister ongegrond verklaard. Tien bezwaarmakers gingen daartegen bij de Raad van State in beroep, waarna de Raad van State in 2008 de ingestelde beroepen gegrond verklaarde en de bezwaarschriften opnieuw moesten worden behandeld.
De geschiedenis herhaalde zich toen in oktober 2011 de minister en de staatssecretaris van Infrastructuur en Milieu opnieuw instemden met verruiming van de geluidszones rondom het vliegveld en een beroep hiertegen door de Raad van State in juni 2012 werd verworpen.
Onder andere door de kredietcrisis van 2007-2011 liep het vrachtvervoer van MAA in deze periode sterk terug en kwam de luchthaven in financiële moeilijkheden. Vanaf maart 2011 startte de Duitse prijsvechter Germanwings twaalf wekelijkse vluchten tussen Berlijn-Schönefeld en MAA, maar in oktober 2012 werd de verbinding alweer geschrapt. In juni 2013 voorkwam de provincie Limburg met een noodinvestering van 4,5 miljoen euro dat de luchthaven failliet ging. Later dat jaar kondigde de provincie aan de noodlijdende luchthaven van de ondergang te willen redden door middel van een overname van de infrastructuur voor het symbolische bedrag van 1 euro, waarbij het de bedoeling was dat private bedrijven het vliegveld zouden blijven exploiteren. De toenmalige eigenaar, de Britse investeerder Omniport, ging akkoord. De provincie Limburg verklaarde zich in 2014 bereid gedurende tien jaar in totaal 45 miljoen euro te investeren in de luchthaven, waarbij gehoopt werd dat ook het rijk 10 miljoen euro zou bijdragen. Vanaf 2016 tot 2019 was de exploitatie van de luchthaven in handen van de vrachtmakelaar Trade Centre Global Investments BV, waarna de luchthaven weer volledig in handen was van de Provincie Limburg.
Tijdens de coronapandemie van 2020-2022 was de luchthaven enige tijd in gebruik als 'parkeerplaats' voor vliegtuigen. Ondanks de coronacrisis en dankzij de steun van de provincie sloot de luchthaven 2020 af met een positief resultaat van ruim 1 miljoen euro, In 2021 gaf de provincie opdracht voor een toekomststudie, aan de hand waarvan gekozen zou worden tussen openhouden en sluiten. Het resulterende maatschappelijke kosten-batenanalyse-rapport (MKBA) leidde tot de conclusie dat sluiting van het vliegveld de meest gunstige optie was. Toch koos Provinciale Staten van Limburg in december 2022 voor het openhouden van MAA. De gevraagde structurele rijksbijdrage kwam er niet. Wel beloofde het Rijk, samen met de provincie en omliggende gemeenten, bij te dragen aan een zogenaamd 'omgevingsfonds' om de overlast voor omwonenden te beperken. Parallel aan het onderzoek vonden gesprekken plaats met de Schiphol Group over samenwerking. Schiphol verwierf voor een bedrag van 5 miljoen euro 40 procent van de aandelen van MAA.
Banen.
Maastricht Aachen Airport beschikt over één verharde start- en landingsbaan 21 - 03 (2500 meter, 8202 voet), exclusief de stopway aan het begin van baan 03 van 250 meter. De baan is 45 meter breed en beschikt aan weerszijden over een Instrument landing system (ILS). Voor baan 21 is dit een ILS Cat IIIB, voor baan 03 een ILS Cat I.
Vroeger heeft er ook een tweede (kleinere) baan gelegen: 07 - 25 (1080 meter), maar deze is afgebroken.
Luchtvaartmaatschappijen en bestemmingen.
In de zomerdienstregeling 2023 werden reguliere passagiersvluchten uitgevoerd door Ryanair en Corendon, naar met name vakantiebestemmingen in het Middellandse Zee-gebied.

</doc>
<doc id="27828" url="https://nl.wikipedia.org/wiki?curid=27828" title="Spier (anatomie)">
Spier (anatomie)

Een spier (Latijn: "musculus") is een weefselstructuur van cellen die de eigenschap hebben te kunnen samentrekken (contraheren) waardoor spiercontractie (beweging) mogelijk is. Spierweefsel komt in drie vormen voor:
Aanhechting.
Elke skeletspier is met twee of soms meer bevestigingspunten aan het skelet, de huid of een andere spier vastgehecht. Sommige bevestigingspunten, "origo" (oorsprong) genoemd, zijn proximaal gelegen. Andere punten, "insertie", liggen distaal.
De origo is het bevestigingspunt van een spier dat bij contractie van de spier niet beweegt, de insertie is het bevestigingspunt dat bij contractie wel beweegt. Daarnaast bestaan er ook nog agonisten en antagonisten, de tegenovergestelde spieren, zoals de biceps en de triceps. De ene spier van dit antagonistisch paar spant aan en de ander ontspant. Om ervoor te zorgen dat de spieren elkaar niet steeds tegenwerken door om de beurt aan te spannen zoals bij de ziekte van Parkinson, treedt reciproke inhibitie op waarbij de antagonist verslapt wanneer de agonist aanspant.
Opbouw skeletspier.
Een spier bestaat uit meer dan alleen maar vezels. Hij bestaat uit meerdere spierbundels in de spier, die beschermd is door de spierbundelschede. Daarin zitten kleinere spierbundels met zenuwvezels, verbonden door de motorische eindplaatjes van de zenuwen die het bevel van de hersenen om de spier te bewegen overbrengen. De spiervezels zelf bestaan uit spierfibrillen, sarcolemma en sarcoplasma. Het sarcoplasma zit tussen de spierfibrillen en het sarcolemma aan de rand van de spiervezel. De spier bevat ook zogenaamde 'myofibrillen'. Deze bestaan uit A-banden, I-banden, Z-membranen, H-shijven, -Mstrepen, Actine en myosine.
Ontwikkeling.
Alle spieren zijn afgeleid van het paraxiale mesoderm. Het paraxiale mesoderm is over de lengte van het embryo verdeeld in somieten, overeenkomend met de segmentatie van het lichaam (het duidelijkst te zien in de wervelkolom).. Elke somiet heeft drie lagen: sclerotoom (dat wervels vormt), dermatoom (dat huid vormt) en myotoom (dat spieren vormt). Het myotoom is verdeeld in twee secties, het epimeer en het hypomeer, die respectievelijk de epaxiale en hypaxiale spieren vormen. De enige epaxiale spieren bij mensen zijn de musculus erector spinae (rugstrekker) en de kleine tussenwervelspieren, en worden geïnnerveerd door de dorsale takken van de spinale zenuwen. Alle andere spieren, inclusief die van de ledematen, zijn hypaxiaal en worden geïnnerveerd door de ventrale takken van de spinale zenuwen.
Tijdens de ontwikkeling blijven myoblasten (spiervoorlopercellen) in de somiet om spieren te vormen die verband houden met de wervelkolom, of migreren ze naar het lichaam om alle andere spieren te vormen. Myoblastmigratie wordt voorafgegaan door de vorming van bindweefselraamwerken, meestal gevormd uit het somatische mesoderma laminae lateralis. Myoblasten volgen chemische signalen naar de juiste locaties, waar ze samensmelten tot langwerpige skeletspiercellen.

</doc>
<doc id="27829" url="https://nl.wikipedia.org/wiki?curid=27829" title="Veerse Gatdam">
Veerse Gatdam

De Veerse Gatdam is de dam waarmee het Veerse Gat op 27 april 1961 werd afgesloten met een caissonsluiting. Hierdoor ontstond het Veerse Meer. De Veerse Gatdam is het derde bouwwerk van de Deltawerken. Over de dam loopt de N57. De dam is 2,8 kilometer lang en verbindt Walcheren met Noord-Beveland. 
Rijkswaterstaat heeft een gedetailleerd verslag gemaakt over ontwerp en uitvoering van deze dam.
Vanaf 1954 werd onderzoek gedaan naar het maken van het ontwerp van de dam en de uitvoering van de werkzaamheden. Eerst moesten veel gegevens worden verzameld, onder andere over de waterstanden en stroomsnelheden, het oude land en de buitendijkse platen zoals de Plaat van Onrust moesten in kaart worden gebracht en met grondboringen werd inzicht verkregen over de bodem. Met deze informatie kon de Waterloopkundige afdeling aan de slag voor de juiste materiaalkeuze en de volgorde van de werkzaamheden. Aan de hand van de uitkomsten werd het bestek geschreven voor de aannemers en andere uitvoerders van het project.
Het project werd in twee fasen uitgevoerd. Op het grootste en ondiepe deel, voornamelijk op de Plaat van Onrust, werd een met asfalt beklede dijk aangelegd. Er bleef een smalle en diepe geul over dicht bij Walcheren. Aan beide zijden van de geul waren dijkshoofden aangelegd, dit voorkwam dat het water bij eb en vloed de aangelegde dijken zou beschadigen. Deze 300 meter brede geul werd tot slot dichtgemaakt door met afzinkbare doorlaatcaissons. De zeven caissons werden gebouwd in een nieuwe dok aangelegd tussen Veere en Vrouwenpolder.
De caissons bevatten openingen, zodat de getijdenstroom tijdens de bouw van de dam gewoon door kon gaan. Hiermee werd voorkomen dat de stroming steeds sterker zou worden naarmate de bouw vorderde. Pas aan het einde van de bouw zijn de schuiven gelijktijdig neergelaten, waardoor de dam op 27 april 1961 in één klap werd gedicht. De minister van Verkeer en Waterstaat, Henk Korthals, gaf hiertoe de opdracht vanaf de salonboot "Pieter Caland".
Op 27 oktober 1961 werd de weg over de dam officieel geopend door de directeur-generaal van de Rijkswaterstaat ingenieur Maris.
De kosten van de afsluiting bedroegen zo’n 50 miljoen gulden, min of meer gelijk verdeeld over aanleg van de dijk en de afsluiting van de geul met de caissons.
Door de bouw van de Veerse Gatdam is het stadje Veere niet langer verbonden met de open zee. De vissersvloot van Veere vertrok vlak voor het sluiten van de dam naar het nabijgelegen Colijnsplaat. Het Veerse Meer is tegenwoordig een populaire watersportplaats, in het bijzonder voor windsurfers.
De afsluiting van het Veerse Gat werd verfilmd door Bert Haanstra voor zijn film Deltafase 1.

</doc>
<doc id="27830" url="https://nl.wikipedia.org/wiki?curid=27830" title="Alessandro Mendini">
Alessandro Mendini

Alessandro Mendini (Milaan, 16 augustus 1931 – Milaan, 18 februari 2019) was een Italiaans ontwerper, auteur en architect. Hij speelde een belangrijke rol in de ontwikkeling van Italiaans design. Hij werkte daarnaast ook voor de tijdschriften "Casabella", "Modo" en "Domus".
Loopbaan.
Na zijn studie architectuur aan de Technische Hogeschool in Milaan werd Mendini hoofdredacteur van enkele vaktijdschriften, waarin hij zijn ideeën over architectuur en kunst weergaf. In de jaren zeventig was hij een van de belangrijkste persoonlijkheden bij de protestbeweging 'Radical Design'. In 1973 was hij medestichter van de groep Global Tools.
In 1977 werd hij lid van Alchimia, een avant-gardistische ontwerpersgroep. In 1989 richtte hij samen met zijn broer Francesco het ontwerpbureau Atelier Mendini op.
In Nederland heeft Mendini het Groninger Museum en het interieur van een Koploper-treinstel ontworpen. Hij ontwierp gebruiksvoorwerpen voor Alessi en Venini. De kurkentrekker "AnnaG", die hij ontwierp voor Alessi groeide uit tot een icoon van het hedendaagse design. Als architect tekende hij ook de plannen voor de Paradijstoren in Hiroshima (Japan), het Keramiekmuseum in Incheon (Zuid-Korea) en het nieuwe Olympisch Zwembad in Triëst.

</doc>
<doc id="27840" url="https://nl.wikipedia.org/wiki?curid=27840" title="Mikhail Gorbatsjov">
Mikhail Gorbatsjov



</doc>
<doc id="27841" url="https://nl.wikipedia.org/wiki?curid=27841" title="Haakon I">
Haakon I

Haakon de Goede, Oudnoors: "Hákon Aðalsteinsfóstri", Noors: "den gode" (Håkonshellaca, 920 - Slag bij Fitjar, 961) was de derde koning van Noorwegen en de jongste zoon van Harald Veelhaar en zijn bediende Tora Mosterstong. Zijn volledige naam vertaald naar het Nederlands luidt: Haakon I zoon van Harald, opgevoed door Adelstein (Athelstan van Engeland). Hij kwam uit het geslacht Ynglinge.
Volgens de geschriften was zijn moeder aan boord van een schip van Sigurd Ladejarl toen de geboorte van Haakon zich aankondigde. Het schip meerde aan, en de plaats waar de geboorte plaatsvond heet sindsdien Håkonshella, een locatie ten zuidwesten van Bergen. Hij werd opgevoed door koning Athelstan van Engeland, die hem het christelijke geloof bijbracht. Haakon was de eerste koning die in Noorwegen het christendom probeerde in te voeren. Omdat de weerstand te groot was lukte hem dat echter niet.
Haakon keerde na het nieuws van de dood van zijn vader (933) naar Noorwegen terug. Athelstan voorzag hem van schepen en bemanning voor een expeditie tegen zijn halfbroer Erik (I) Bloedbijl, die tot koning was uitgeroepen. Haakon was toen ongeveer 13 jaar oud. Vanwege zijn optreden was Erik niet erg geliefd bij het volk, en Haakon kreeg de steun van de Noorse hoofdmannen bij zijn terugkeer. Eerst werd hij tot koning over het gebied Trøndelag gekroond, en later ook over de rest van Noorwegen. Hij verlaagde de belastingen en heerste zonder te plunderen en brand te stichten, in tegenstelling tot hetgeen zijn halfbroer had gedaan. Hierdoor kreeg hij spoedig de bijnaam "de Goede".
Wat betreft het mislukken van het kerstenen van Noorwegen, kunnen we er waarschijnlijk van uitgaan dat hij zendelingen en "beloningen" voor de bekeerlingen meebracht uit Engeland. In het bijzonder was de weerstand in Trøndelag groot. Volgens de mensen zorgde hun oude, heidense geloof voor goede oogsten en vooruitgang. Ze wilden dat Haakon hun offers aan de goden offerde tijdens de ceremoniën (Noors: Blot). Het werd hem niet in dank afgenomen dat hij het kruisteken boven de schaal van Wodan maakte, de volgende avond eisten de boeren van hem dat hij van het geofferde paardenvlees zou eten. Haakon weigerde dit.
In het zuidwesten van Noorwegen ging het er echter anders aan toe. Hier wordt er niet over grote weerstand verhaald, en een reden hiervoor kan zijn dat er reeds veelvuldig contact met christelijke gebieden, zoals Engeland en Ierland, bestond. Het is waarschijnlijk dat de koningsboerderij te Avaldsnes, waar zijn vader Harald Veelhaar (Harald I) en later hijzelf woonde, een belangrijke rol in dit proces heeft gehad. De eerste kerk die hier is gebouwd, wordt voor het eerst rond 1020 genoemd, overigens zonder dat het exacte bouwjaar is vermeld. Dit maakt het aannemelijk dat er reeds in de tijd van Haakon een kerk werd gebouwd.
In zijn tijd lag het zwaartepunt van de macht in het westen van Noorwegen. De zonen van Erik Bloedbijl sloten een verbond met de Deense koning Harald Blauwtand, broer van koningin Gunhild (Eriks vrouw), en Haakon moest Noorwegen meerdere malen tegen hun verdedigen. Rondom 950 vond een veldslag plaats te Avaldsnes. Hij kwam met zijn leger uit het noorden, terwijl de Erikszonen uit het zuiden aanvielen. De slag werd door Haakon gewonnen, en de Erikszonen werden verjaagd.
Hierna voerde hij een nieuwe wet in. Het betreft een verbetering van de "Leidangr" die eerder door zijn vader was ingevoerd. De maatregel was in eerste instantie defensief van aard: elke regio ("Skipreid") is verplicht om een langschip, voldoende bemanning en proviand aan de koning te leveren om het land te verdedigen. Dit leverde ongeveer 100 volledig uitgeruste schepen op. Verder organiseerde Haakon een waarschuwingssysteem langs de Noorse kust. Er werden "varder" op hoge bergtoppen opgericht waar grote vuurstapels werden gebouwd die bij onraad door de aanwezige wacht konden worden aangestoken. Zodoende kon in korte tijd de "hele" kust worden gemobiliseerd. Belangrijk hierbij was uiteraard, dat het zicht van top naar top onbelemmerd moest zijn.
Van oudsher was het voor alle vrije mannen in de dorpen gewoon om op het Alting bijeen te komen. Dit was een bijeenkomst waar men overlegde, oordeelde en nieuwe wetten aannam. Haakon zorgde ervoor dat de daar genomen besluiten voor grotere gebieden geldig werden; van dorpsniveau naar landsdeel. Noorwegen kreeg twee "lagting" (Gulating (in overleg met Torleiv Spake) en Frostating (in overleg met Sigurd Jarl en andere hoofdmannen uit Trondheim)) die wellicht als voorlopers van het huidige Noorse parlement kunnen worden gezien. Ze werden de basis voor een formeler samenwerking tussen koning en boeren.
Tijdens de Slag bij Fitjar op het eiland Stord in 961 raakt Haakon (die de winnaar van de slag was) door een pijl in zijn arm gewond, waarna hij wegens verbloeding overlijdt. Hij is begraven in een grafheuvel op de koninklijke boerderij Seim in de provincie Nordhordland. De saga's verhalen dat hij een dochter zou hebben gekregen, maar zonen worden niet genoemd. De opvolgingskwestie werd geregeld doordat Harald (II, Eriksson) Grijshuid, overwinnaar in de Slag bij Fitjar, derde zoon van Erik Bloedbijl, de troon overnam.
Haakons leven is in verschillende saga's beschreven, in "Heimskringla, Håkon den godes saga" (geschreven door Snorri Sturluson) vinden we zijn biografie, en in "Håkonarmål" (door Eyvind Finsson Skaldespiller) lezen we over de Slag bij Fitjar en Haakons overlijden. Het onderwerp hier is de innerlijke onrust die de nieuwe en de oude religies hadden veroorzaakt.

</doc>
<doc id="27842" url="https://nl.wikipedia.org/wiki?curid=27842" title="Nobelprijs voor de vrede">
Nobelprijs voor de vrede



</doc>
<doc id="27843" url="https://nl.wikipedia.org/wiki?curid=27843" title="Joods">
Joods

zie ook:

</doc>
<doc id="27844" url="https://nl.wikipedia.org/wiki?curid=27844" title="961">
961

Het jaar 961 is het 61e jaar in de 10e eeuw volgens de christelijke jaartelling.

</doc>
<doc id="27848" url="https://nl.wikipedia.org/wiki?curid=27848" title="Saba">
Saba

Saba is een eiland in het Caribisch gebied dat sinds 2010 bestuurlijk als Caribisch openbaar lichaam een bijzondere gemeente van Nederland vormt. Saba behoort met Sint Eustatius en Sint Maarten tot de Bovenwindse Eilanden, ook wel de SSS-eilanden genoemd. Saba heeft zo'n 1900 inwoners, die "Sabanen" worden genoemd en van wie ongeveer een kwart in de hoofdplaats, The Bottom, woont. Plaatselijk wordt het eiland aangeduid als "The Unspoiled Queen".
Geschiedenis.
Saba zou in 1493 in kaart gebracht zijn door Columbus, maar hij is er niet aan land gegaan; de oorspronkelijke bewoners behoorden waarschijnlijk tot de Caquetío. Columbus noemde het eiland San Cristóbal (naar Christoffel van Lycië). Een mogelijke verklaring van de naam is dat dit werd afgekort als S †bal en als Saba werd gelezen. In 1632 werd het Nederlands bezit. In 1635 leed een Engels schip schipbreuk bij Saba; de overlevenden waren vermoedelijk de eerste Europese bewoners. Daarnaast stamt de bevolking af van Afrikaanse slaven, Schotten, Ieren en Zeeuwen. Saba wisselde vaak van koloniale heerser. Het was in bezit van Frankrijk, Spanje, Nederland en van de Britten. In 1816 kwam het definitief bij Nederland. In 1934 werden de inwoners van het dorp Mary's Point geëvacueerd, en het dorp verplaatst omdat de klippen onder het dorp waren geërodeerd.
In 1938 werd begonnen met het aanleggen van The Road, een weg. Tot dan waren er op het steile eilandje alleen trappen en volgens Nederlandse ingenieurs was het onmogelijk hier een weg te bouwen. De aanleg begon onder leiding van de plaatselijke timmerman Josephus Hassell, een autodidact op het gebied van wegenbouw. In 1947 was de weg klaar en arriveerde de eerste auto op het eiland. Tegenwoordig is er zo'n 14 kilometer weg.
In 1960 is op de noordoostelijke punt van Saba (Flat-Point) het vliegveld Juancho E. Yrausquin aangelegd. Het vliegveld mag enkel met speciale toestemming van de autoriteiten gebruikt worden en is dientengevolge voor algemeen luchtverkeer gesloten. Het kan alleen worden aangedaan met kleine vliegtuigen zoals de Twin Otter. Winair voert dagelijks meerdere vluchten uit naar de buureilanden.
In 1969 werd de toen 23-jarige Joseph Richardson administrateur van Saba. Hij was de eerste niet-blanke administrateur op de Nederlandse Antillen.
Saba was tot 1983 onderdeel van het eilandgebied Bovenwindse Eilanden, waar ook Sint Eustatius en Sint Maarten toe behoorden. In 1983 kreeg het een zelfstandige status als eilandgebied en een eigen zetel in de Staten.
Op 1 september 2009 maakte Saba bekend per direct uit de Nederlandse Antillen te willen stappen, omdat het niet langer wilde wachten op de ontwikkelingen omtrent de opheffing van de Nederlandse Antillen. Volgens staatssecretaris Bijleveld van Koninkrijksrelaties was het voor Saba echter juridisch niet mogelijk om op dit moment uit de Antillen te stappen.
Op 10 oktober 2010 werden de Nederlandse Antillen opgeheven, waarbij Saba, net als Sint Eustatius en Bonaire, als openbaar lichaam een soort bijzondere gemeente van Nederland werd. Het eiland maakt geen deel uit van de Schengenzone.
Geografie.
Saba ligt 30 kilometer ten zuidwesten van Sint Maarten. Het is ongeveer 4,5 kilometer in doorsnee en de oppervlakte is 13 km². Saba bestaat uit een slapende vulkaan met vier lavakoepels. De hellingen lopen steil af naar zee en de kust is rotsachtig. De vulkaan Mount Scenery is met zijn 887 meter het hoogste punt van Nederland én van het gehele Koninkrijk der Nederlanden. Het klimaat is vochtig tropisch; het eiland is begroeid met secundair regenwoud. Ten noorden van Saba ligt een klein onbewoond rotseilandje dat ook tot het eilandgebied behoort: Green Island.
Per 10 oktober 2010 is een Exclusieve Economische Zone van 200 zeemijl buiten de Sabaanse basislijn ingesteld (voor zover deze niet de wateren van omringende staten zou overlappen). Door deze maatregel heeft Nederland het exclusieve recht op onder meer de exploitatie van de grondstoffen en visserij. De bedoeling hiervan is de ecologisch zeer belangrijke Sababank (even ten zuiden van Saba), onderdeel van het Saba National Marine Park, te beschermen.
Demografie.
Saba had 1933 inwoners bij de volkstelling van 2020, hiervan hadden 1173 inwoners (60%) de Nederlandse nationaliteit, en 760 inwoners (40%) een andere nationaliteit. Slechts 27% van de bevolking is op Saba geboren. Van de autochtone bevolking is ongeveer de helft blank en nakomeling van de eerste Zeeuwse kolonisten of van Schotse en Ierse zeerovers die er in de loop der tijden neerstreken. De andere helft is gekleurd en nakomeling van Afrikaanse slaven en de eerdergenoemde Europeanen. Daarnaast verblijven er zo'n 200 merendeels Amerikaanse studenten, die studeren aan de "Saba University School of Medicine". Verder zijn veel bewoners afkomstig van andere (ei)landen in de regio. Opmerkelijk is dat een kwart van de inwoners "Johnson" of "Hassell" heet.
De bevolking woonde in 2021 verspreid over de volgende vier kernen:
In 2001 was voor 88% van de bevolking het Engels de belangrijkste huistaal, voor 5% het Spaans en slechts voor 2% het Nederlands. Doordat het onderwijs tot enkele jaren geleden Nederlandstalig was en het nog altijd een verplicht vak op school is, beheersen de meeste inwoners het Nederlands echter wel.
De meerderheid van de Sabanen is rooms-katholiek; 15% is anglicaans. Deze situatie is veranderd sinds het einde van de 19e eeuw, toen nog 75% van de bevolking anglicaans was.
Bestuur.
Het eilandbestuur bestaat uit een bestuurscollege (gezaghebber plus eilandgedeputeerden) en een eilandsraad.
Bestuurscollege.
De Rijksministerraad stemde er medio juni 2008 mee in om Jonathan Johnson, directeur van de middelbare school van Saba en een neef van Will Johnson, voor te dragen voor benoeming tot nieuwe gezaghebber van het eilandgebied, als opvolger van Sydney Sorton. Johnson werd op 2 juli 2008 beëdigd. In 2007 was hij al tot waarnemend gezaghebber benoemd.
Staatkundige hervormingen.
De bevolking van Saba koos op 5 november 2004 in een referendum voor rechtstreekse banden met Nederland.
Uiteindelijk bereikte Saba (samen met Bonaire en Sint Eustatius) op 11 oktober 2006 overeenstemming met Nederland over een nieuwe status als Caribisch openbaar lichaam (een soort bijzondere gemeente) van Nederland. Deze is op 10 oktober 2010 ingegaan. 
Toen een parlementaire delegatie in oktober 2011 het eiland kwam bezoeken, werd er bij hun aankomst door zo'n 40 demonstranten geprotesteerd. Volgens de bewoners zou de levenskwaliteit op het eiland sinds de nieuwe situatie verslechterd zijn. Daarbij zouden ze zich over het algemeen als 'tweederangs' Nederlanders benaderd voelen.
Zowel de provincie Noord-Holland als de provincie Zeeland hebben voorgesteld dat Bonaire, Saba en Sint-Eustatius tot de betreffende provincie zouden gaan behoren. Een ander voorstel was dat de drie eilanden een aparte provincie zouden gaan vormen. Ze zijn echter niet ingedeeld bij een bestaande of nieuwe provincie. De taken die normaal de provincie heeft, zullen deels door het rijk, deels door de openbare lichamen zelf worden uitgevoerd.
Economie en infrastructuur.
De overheid (Rijksoverheid en openbaar lichaam Saba) is de grootste werkgever op Saba. Het eiland telt 220 ambtenaren, op een bevolking van 1400 personen.
Toerisme.
Toerisme is erg belangrijk en wordt gezien als de economische pilaar. Na de orkanen Matthew (september 2016) en Irma (september 2017) nam in 2019 het aantal bezoekers weer toe; er kwamen 8900 bezoekers per vliegtuig, 6500 bezoekers per ferry vanuit Sint Maarten en nog 1600 bezoekers aan boord van kleinere cruises. De meeste bezoekers per vliegtuig zijn afkomstig uit Aruba, Curaçao en Sint Maarten (28 procent), de Verenigde Staten (25%) en het Europees deel van Nederland (18%). Saba beschikt over diverse hotels en een internationale luchthaven; de mogelijkheden voor het opstijgen en landen zijn echter beperkt tot kleine vliegtuigen. De meeste toeristen zijn dagjesmensen die 's ochtends aankomen vanuit Sint Maarten, de vulkaan beklimmen (1064 treden) en 's middags weer vertrekken. Daarnaast zijn op Saba enkele duikscholen gevestigd. Tevens is sinds 1988 een medische faculteit, de "Saba University School of Medicine", op het eiland gevestigd die veel studenten uit de Verenigde Staten trekt.
Gedurende de jaren tachtig was het op Saba bijzonder makkelijk een rijbewijs te verkrijgen, dat in Nederland kon worden omgewisseld voor een Nederlands rijbewijs. Tot 1993 waren er zeven rijscholen, die garandeerden dat men er binnen een week een rijbewijs kon halen. Toen Nederland in 1993 een eind maakte aan deze mogelijkheid, kreeg de economie van Saba een flinke klap.
Monumenten.
De Nederlandse ingenieur Frans Brugman heeft in vijf jaar tijd alle authentieke hutjes van Saba in kaart gebracht en in de computer ingevoerd. Hij ontdekte dat de Engelsen een soort prefab huisjes lieten maken in Canada, die vervolgens naar Saba werden verscheept. De hutjes voldoen niet meer aan de eisen van de huidige bewoners en de traditionele wijze van bouwen staat onder druk. Het eilandbestuur wil dat Saba op de Werelderfgoedlijst van de UNESCO komt.
Luchthaven.
Juancho E. Yrausquin Airport is het vliegveld op het eiland. Het is een gevaarlijk vliegveld, omdat aan de ene kant hoge rotsen zijn, aan de andere kant de startbaan eindigt met een hoge klif in zee en piloten last kunnen hebben van stevige windvlagen. Tevens is de slechts 400 meter lange startbaan samen met vliegveld Matekane in Lesotho de kortste voor commerciële luchtvaart ter wereld.
Haven.
In Fort Bay bevindt zich de enige haven van het eiland. Zowel vrachtschepen als veerboten verbinden Saba van hieruit op regelmatige basis met het nabijgelegen Sint Maarten. De tweede, kleinere pier van de haven wordt gebruikt voor vissersboten. Ook jachten en cruiseschepen doen de haven aan, maar de laatste moeten buiten de (kleine) haven voor anker gaan. Een weg verbindt Fort Bay met de hoofdplaats The Bottom.
Natuur.
De natuur is verweven met het eiland. Niet alleen op land maar ook in het water zijn er diverse specimen te vinden. Het eiland heeft dan ook een aantal natuurparken. Beheerder van de beide natuurgebieden is de Stichting The Saba Conservation Foundation (SCF). Saba bevindt zich op de trekroute van bultrugwalvissen.
Flora &amp; fauna.
Ondanks zijn kleine omvang herbergt Saba een relatief groot aantal vleermuizen. De soorten die er voorkomen, zijn "Monophyllus plethodon", de Jamaicavruchtenvampier ("Artibeus jamaicensis"), "Ardops nichollsi", "Brachyphylla cavernarum", "Natalus stramineus", de guanovleermuis ("Tadarida brasiliensis") en "Molossus molossus". Er is ook een uitgestorven rijstrat bekend, maar de identiteit daarvan is nog onduidelijk. De steile rotskust van het eiland, dat deels binnen het Saba National Land Park valt, is een belangrijk nestgebied voor de roodsnavelkeerkringvogel ("Phaethon aethereus"). Uit een uitgebreid onderzoek op grond van waarnemingen tussen 2010 en 2012 blijkt dat in totaal 107 vogelsoorten op Saba voorkomen.
De nationale vogel van Saba is de Audubons pijlstormvogel.
Saba heeft een endemische soort Anolis de "Anolis sabanus" en de Saba Green iguana ("Iguana melanoderma"). Vanaf het jaar 2020 wordt de zwarte leguaan van Saba ("Iguana melanoderma") als aparte soort beschreven en niet meer als donkere vorm van de groene leguaan ("Iguana iguana"); alhoewel hier nog geen eenduidige wetenschappelijke consensus over is. In 2021 zijn niet-inheemse leguanen, afkomstig van Sint Maarten, ontdekt op Saba welke een grote bedreiging vormen voor de inheemse populatie. In 2021 is ook de vestiging van twee andere nieuwe niet-inheemse reptiel soorten op het eiland gemeld; "Gymnophthalmus underwoodi" en "Indotyphlops braminus".
Natuurparken.
Saba National Marine Park.
Het Saba National Marine Park is een zeereservaat en nationaal park rond Saba.
Het zee reservaat bevat 1300 hectare rond de gehele kust van het eiland Saba tot een diepte van 60 meter. Door de regering van de Nederlandse Antillen werd het gebied in 1987 als nationaal park aangewezen en het wordt beheerd door de Saba Conservation Foundation. Er zijn meerdere koraalriffen in het gebied en naast natuurbescherming staat ook toerisme centraal in het gebied. Het Saba National Marine Park is geliefd bij duikers, die alleen onder begeleiding mogen duiken.
Saba National Land Park.
Het Saba National Land Park beslaat 43 hectare. Het grootste deel, 35 hectare, ligt in het noorden van het eiland Saba en is in 1999 aan de Saba Conservation Foundation, die de natuurgebieden op Saba beheert, geschonken. In het bergachtige gebied ligt Sulphur Mine, een voormalige zwavelmijn, en er komen verschillende beschermde vogelsoorten voor. Het overige deel van het park beslaat Mount Scenery boven de 550 meter – waar niet gebouwd mag worden – en veertien wandelroutes op privéterrein.

</doc>
<doc id="27849" url="https://nl.wikipedia.org/wiki?curid=27849" title="Metrum">
Metrum

Metrum of (vers)maat (Grieks: μέτρον, "maat") is de combinatie van beklemtoonde en onbeklemtoonde lettergrepen. De term wordt vooral in de muziek en de poëzie gebruikt. In de muziek spreekt men van maat, in de poëzie van versvoet of versmaat. Het is een belangrijke component binnen de traditionele metriek.
Poëzie.
Elk woord van meer dan één lettergreep en elke tekst bevat beklemtoonde en onbeklemtoonde lettergrepen. De beklemtoonde noemt men "heffing", de onbeklemtoonde "daling". Het metrum is het regelmatig afwisselen van heffingen en dalingen. Als dat goed is, komt dat ons aangenaam over. Het kan echter ook overdreven klinken, omdat het Nederlands van zichzelf niet zo metrisch wordt uitgesproken. 
In een "syllabotonisch vers" wordt het metrum bepaald doordat zowel het aantal lettergrepen (syllaben) als het aantal beklemtoonde lettergrepen (heffingen) vastligt. Nederlandse poëzie is doorgaans syllabotonisch. Van "heffingspoëzie" spreekt men wanneer per regel alleen het aantal beklemtoningen is vastgelegd. Een voorbeeld hiervan is de Oudgermaanse poëzie. Bij de laatste vorm kon dus het aantal lettergrepen per regel variëren, terwijl het aantal heffingen aan regels gebonden was. Bij "syllabische poëzie" ligt alleen het aantal lettergrepen per regel vast. Moderne poëzie houdt zich doorgaans niet aan deze vaste regels, en in dat geval spreekt men over het vrije vers.
Een lettergreep die buiten een metrum valt wordt "extrametrisch" genoemd. Meestal is dit de laatste en onbeklemtoonde lettergreep van een woord of zin.
Een vaste combinatie van heffingen en dalingen noemt men versvoet of kortweg voet. Men onderscheidt de volgende versvoeten. Heffingen worden aangegeven met een streepje of arsis (—), dalingen met een boogje of thesis (formula_1).
Versregels met een bepaald aantal versvoeten hebben soms een eigen naam:
Van al deze vormen komen jambe en trochee het meeste voor in de moderne poëzie.
Antimetrie.
Een a-metrisch gedicht, dat met opzet onbeholpen aandoet wordt een knittelvers genoemd. Wijkt een gedicht van het metrum af, dan noemen we dat "antimetrie".
Metri causa.
Aanpassingen in de uitspraak of schrijfwijze van een woord of zinsnede die dienen om dat woord of die zinsnede in het metrum te kunnen passen heten "metri causa" (omwille van het metrum). Bijvoorbeeld:
"'k Zag twee beren...": de samenvoeging van 'k met Zag tot "kZag" is "metri causa".
"...Een schaap met wih-hitte voetjes...": de extra lettergreep "hih" is "metri causa". Zie ook elisie en epenthesis.
Ritme.
Ritme is niet hetzelfde als metrum. Metrum heeft betrekking op een vast schema; het ritme van een gedicht kan veel vrijer zijn. Het ritme kan worden beïnvloed door verschillen in tempo, toonhoogte en sterkere of zwakkere accentuering van bepaalde lettergrepen, telkens gekoppeld aan de (veronderstelde) betekenis. Ook kunnen meerdere gedichten met hetzelfde metrum een verschillend ritme kennen. 
In de muziek geldt een soortgelijk onderscheid. Het metrum is de maatsoort, het ritme is de afwisseling van kortere en langere noten binnen deze maatsoort. Waar ritme dus gaat over wat daadwerkelijk 'klinkt', duidt het metrum op een verondersteld systeem daarachter.
Griekse metra.
Er bestond in de Griekse oudheid een verscheidenheid aan metra, zijnde :

</doc>
<doc id="27850" url="https://nl.wikipedia.org/wiki?curid=27850" title="Lev Trotski">
Lev Trotski

Lev Trotski (Russisch: Лев Троцкий), vaak ook als Leon Trotski, geboren als: Lev (Leiba) Davidovitsj Bronstein, (Russisch: Лев Давидович Бронштейн) (Janivka (Keizerrijk Rusland), 7 november 1879 – Coyoacán (zuiden van Mexico-Stad), 21 augustus 1940) was een Russische marxistische revolutionair en theoreticus, Sovjet-politicus en de stichter en eerste leider van het Rode Leger.
Trotski was aanvankelijk een aanhanger van de factie van de mensjewistische internationalisten van de Russische Sociaaldemocratische Arbeiderspartij. Hij sloot zich aan bij de bolsjewieken net vóór de Oktoberrevolutie van 1917 en werd uiteindelijk een leider binnen de partij. Tijdens de begindagen van de Sovjet-Unie diende hij eerst als volkscommissaris van Buitenlandse Zaken en later als stichter en aanvoerder van het Rode Leger als volkscommissaris van Militaire en Maritieme Zaken. Hij was een belangrijk figuur in de bolsjewistische overwinning van de Russische Burgeroorlog. Ook was hij een van de eerste leden van het Politbureau.
Na het leiden van een mislukte strijd van de Linkse Oppositie tegen het beleid en de opkomst van Jozef Stalin in de jaren 1920 en de toenemende rol van de bureaucratie in de Sovjet-Unie, werd Trotski achtereenvolgens afgezet (1927), uit de Communistische Partij gezet en uiteindelijk verbannen uit de Sovjet-Unie (1929). Als hoofd van de Vierde Internationale, bleef Trotski in ballingschap in Mexico doorgaan met het voeren van oppositie tegen de stalinistische bureaucratie in de Sovjet-Unie. Trotski was al vroeg voorstander van interventie van het Rode Leger tegen het Europese fascisme en daarom was hij in de late jaren 1930 tegen Stalins non-agressiepact met Adolf Hitler. Hij werd vermoord op bevel van Stalin in Mexico, door Ramón Mercader, een Spaanse Sovjet-agent. Het grootste deel van zijn familie werd vermoord.
Trotski's ideeën, die strijdig zijn met de theorieën van het stalinisme, vormen de basis van het trotskisme, een belangrijke stroming binnen het marxisme. Hij was een van de weinige Sovjet-politici die niet werden gerehabiliteerd door de regering van Nikita Chroesjtsjov. Zijn boeken werden echter wel vrijgegeven voor publicatie in de Sovjet-Unie in de late jaren 1980. Uiteindelijk werd hij in 2001 gerehabiliteerd.
Biografie.
Vroege leven.
Trotski groeide op in een Joods gezin in het dorp Janivka, dat tegenwoordig in Oekraïne ligt. Toen hij zeventien was sloot hij zich aan bij de Russische Sociaaldemocratische Arbeiderspartij. Twee jaar later werd hij voor het eerst gearresteerd wegens revolutionaire activiteiten. Na een paar maanden in eenzame opsluiting werd hij verbannen naar Siberië. Hij wist daar echter te ontsnappen en ging naar Londen. Op het Tweede Congres van de Russische Sociaaldemocratische Arbeiderspartij in Londen in 1903 sloot hij zich aan bij de mensjewieken - iets wat Stalin later tegen hem zou gebruiken. In september 1904 nam Trotski afstand van de mensjewieken, omdat zij er voor kozen om met de Russische liberalen te willen samenwerken. Trotski noemde zichzelf in de periode 1904 tot 1917 een “niet-factionele sociaaldemocraat”, dat wil zeggen een lid van de RSDAP die geen keuze heeft gemaakt tussen de stromingen en pleitte voor een verzoening van de mensjewieken en bolsjewieken. Lenin was boos over de keuze van Trotski en schold hem uit voor Judas, rotzak en zwijn.
In Sint-Petersburg nam hij in 1905 de leiding van de eerste sovjet op zich. Hij werd weer gearresteerd en weer naar Siberië verbannen, maar opnieuw wist hij te ontsnappen. Trotski bracht als revolutionair activist en balling een paar jaar in Europa door. Wegens het opzetten van een communistische organisatie in Parijs, werd hij in 1916 Frankrijk uitgewezen. In september 1916 werd Trotski naar de Spaanse grens begeleid, waarna de politie van Madrid hem arresteerde en via Cadiz en Barcelona werd hij op het stoomschip "Monserrat" gezet. 
Onderzoek van Antony Sutton.
Trotski vertrok met zijn familie naar de VS en kwam 13 januari 1917 aan in New York. Andere "trotskisten" volgden hem. Trotski kende enkel Duits en Russisch. Volgens zijn autobiografie "My Life" was Trotski in New York revolutionair socialist en schreef hij bij gelegenheid voor "Novy Mir", de "New York Russian socialist journal". De familie, met vrouw en twee zoontjes, woonde in een appartement, 1522 Vyse Avenue, The Bronx, met koelkast en telefoon ('an excellent appartment' volgens Antony Sutton in "Wall Street and the Bolshevik Revolution", 1974), Trotski betaalde de huur drie maanden vooruit en het gezin reisde soms met een limousine met chauffeur. Dit valt moeilijk te rijmen met het inkomen dat Trotski opgeeft. Hij zou daarnaast in 1916 en 1917 slechts 310 $ aan fondsen ontvangen, die hij ook nog eens aan vijf immigranten naar Rusland zou hebben gegeven. Hij moet daarom een onvermelde bron van inkomen hebben gehad. Er is geen bewijs dat hij een ander beroep in New York heeft gehad. Toen Trotski New York verliet had hij 10.000 $ op zak. Volgens Miliukov kreeg hij dat geld van Duitsers in Amerika. Gregory Weinstein, die in 1919 een prominent lid van het Soviet Bureau in New York zou worden, zou voor Trotski in New York fondsen van de Duitse regering verzameld hebben.
President Woodrow Wilson bezorgde Trotski een Amerikaans paspoort om naar Rusland terug te keren en daar de revolutie voort te zetten. Dit Amerikaanse paspoort werd vergezeld van een Russische inreisvergunning ("entry permit") en een Brits "transit visa". Trotski vertrok 26 maart 1917 uit New York, samen met trotskisten. De Britten vroegen de Canadezen om Trotski tijdens zijn overtocht naar Rusland van het schip "S.S. Kristianafjord" te halen, omdat de Russische socialisten een revolutie zouden beginnen tegen de Russische regering. Trotski werd als 'Duitse oorlogsgevangene' geïnterneerd in Amhurst, Halifax, Nova Scotia, samen met zijn vrouw en twee zoontjes en vijf "Russian Socialists": Nickita Muchin, Leiba Fisheleff, Konstantin Romanchanco, Gregor Teheodnoski en Gerchon Melintchansky. Zijn beschrijving luidde: '37 jaar oud, een politieke balling, beroep journalist, geboren in Gromskty, Chuson, Rusland, Russisch burger'. Er kwam een telegram van de Russische Consul Generaal van Montréal, die tegen de arrestatie protesteerde, omdat Trotski een Amerikaans paspoort had, uitgegeven door de Russische Consul Generaal van New York. Volgens de Canadese Luitenant Kolonel John Bayne MacLean sprak Trotski beter Duits dan Russisch en was Trotski de "Russian executive" van de Duitse "Black Bond" en in augustus 1914 uit Berlijn verbannen. Zijn echte naam zou Braunstein (Bronstein) zijn, 'Trotski' ('meer Pools dan Russisch', Trotski's eerste boek, uitgegeven in Wenen, heeft bovendien de initiaal 'N' en niet 'L') was door hem verzonnen. Trotski werd vrijgelaten op verzoek van de Britse ambassade in Washington, weer op verzoek van de U.S. State Department.
Van de VS kwam Trotski, na een onderbreking in een Canadese gevangenis, in mei 1917 opnieuw naar Sint-Petersburg (inmiddels Petrograd geheten), waar hij het voorzitterschap van de plaatselijke sovjet op zich nam.
Oktoberrevolutie.
Gedurende de Oktoberrevolutie sloot Trotski zich aan bij de bolsjewieken en werd hij een van de naaste medewerkers van Lenin. Trotski werd tot "Volkscommissaris voor Buitenlandse Zaken" benoemd en onderhandelde bij de Vrede van Brest-Litovsk namens de Russen met de Duitsers en Oostenrijk-Hongaren. Door interne verdeeldheid in de eigen regering en inschattingsfouten van Trotski mislukte dit in eerste instantie, waardoor de oorlog langer duurde dan noodzakelijk en Rusland uiteindelijk zeer ongunstige bepalingen moest slikken. Trotski en verschillende fracties in de regering (de zgn. linkse communisten en linkse socialistische revolutionairen) hoopten dat in Duitsland de revolutie zou uitbreken, zodat dit land de kant van Rusland zou kiezen in de oorlog, met een pan-Europese revolutionaire oorlog tot gevolg.
Stalin had vanaf het begin een hekel aan Trotski en Trotski aan hem. De Georgische arbeider en de Joodse intellectueel konden, gezien hun verschillende karakters, niet door één deur. Trotski vernederde Stalin met zijn retoriek, één keer zelfs in het openbaar. Stalin noemde Trotski een "kampioen met nepspieren" en verweet hem dat hij zich pas aansloot toen de bolsjewieken de strijd wonnen. Lenin moest vaak tussenbeide komen, waarbij hij het meestal opnam voor Stalin.
Opperbevelhebber van het Rode Leger.
Het falen van het recent opgerichte Rode Leger om het Duitse offensief van februari 1918 af te slaan, onthulde zwaktes ervan: onvoldoende aantallen, gebrek aan ervaren officieren en de bijna volledige afwezigheid van coördinatie en gehoorzaamheid. De zeelui van de gevierde en gevreesde Baltische Vloot sloegen op de vlucht voor het Duitse leger te Narva. De opvatting dat de Sovjetstaat een doeltreffend, vrijwillig of op milities gebaseerd leger zou kunnen hebben werd hierdoor serieus ondermijnd. Trotski was een van de eerste leiders van de bolsjewieken die dit probleem inzag en hij pleitte voor de oprichting van een militaire raad van voormalige Russische generaals die dienst zou doen als een adviesorgaan. Lenin en het centrale comité van de bolsjewieken kwamen op 4 maart tot een akkoord over de oprichting van de Hoge Militaire Raad. Uiteindelijk zou driekwart van de hogere officieren in het Rode Leger afkomstig zijn uit het voormalige tsaristische officierskorps. Ook voerde Trotski de algemene dienstplicht in en dat leidde tot kritiek, omdat dit zou leiden tot een grote instroom van boeren en er zich dan verhoudingswijs minder arbeiders in het Rode Leger zouden bevinden. Het voltallige bolsjewistische leiderschap van het Rode Leger protesteerde hevig tegen de plannen van Trotski en stapte uiteindelijk op. Zij vonden dat het Rode Leger enkel mocht bestaan uit toegewijde revolutionairen, gestoeld moest zijn op propaganda en verkozen officieren moest hebben. Zij zagen tsaristische officieren en generaals als mogelijke verraders, die uit het nieuwe leger moesten worden geweerd en zeker niet de leiding mochten krijgen. Hun visies bleven tijdens de Russische burgeroorlog populair bij vele bolsjewieken en hun aanhangers waren Trotski een constante doorn in het oog. Deze ontevredenheid over het beleid van Trotski bestaande uit strikte discipline, dienstplicht en steunen op niet-communistische militaire experts, leidde tot de Militaire Oppositie, die eind 1918-1919 actief was binnen de Communistische Partij. Trotski eiste dat leden van de Militaire Oppositie gecensureerd zouden worden en dat zij geen enkel artikel over dit onderwerp meer mochten publiceren. Ook eiste Trotski dat Stalin zou worden verwijderd van het zuidelijke front, waar Stalin tientallen functionarissen van het Rode Leger had laten doodschieten. Er werden geen acties tegen Stalin ondernomen door het partijbestuur.
Op 13 maart 1918 werd Trotski's ontslag als Volkscommissaris voor Buitenlandse Zaken officieel aanvaard en hij werd benoemd tot Volkscommissaris voor Leger en Maritieme Aangelegenheden en tot voorzitter van de Hoge Militaire Raad. De functie van hoofdcommandant werd afgeschaft en Trotski kreeg de volledige controle over het Rode Leger. Hij hoefde enkel verantwoording af te leggen tegenover de leiding van de Communistische Partij, waarvan de Linkse Sociaal-Revolutionaire bondgenoten de regering hadden verlaten na een conflict over het verdrag van Brest-Litovsk. Trotski spendeerde de rest van de burgeroorlog aan het omvormen van het versnipperde Rode Leger, bestaande uit kleine, zeer onafhankelijke afdelingen, tot een grote, gedisciplineerde, doelmatige militaire machine ter verdediging van de Revolutie. Hij bleef dit beleid gedurende zijn leven verdedigen.
Burgeroorlog.
In mei-juni 1918 kwam het Tsjecho-Slowaaks Legioen op de route tussen Europees Rusland en Vladivostok in opstand tegen de nieuwe Sovjetregering. Hierdoor verloren de bolsjewieken het grootste deel van het territorium van het land. Het verzet werd steeds beter georganiseerd en een groot deel van de legerexperts stapte op. Trotski en de regering reageerden met een grote mobilisatie die de grootte van het Rode Leger van minder dan 300.000 in mei 1918, naar 1 miljoen in oktober bracht en er werden politieke commissarissen in het leger geïntroduceerd. Deze laatsten moesten de loyaliteit van de militaire experts (grotendeels ex-officieren uit het keizerlijke leger) verzekeren en hun bevelen mee ondertekenen.
Het Rode Leger wist uiteindelijk de Witten te verslaan. Ook had het bolsjewistisch bewind te kampen met stakingen van arbeiders en opstanden van boeren, die met de Rode Terreur werden onderdrukt door zowel het Rode Leger onder leiding van Trotski, als de Tsjeka onder leiding van Feliks Dzerzjinski. Na het verslaan van Denikin en Joedenitsj eind 1919, verschoof de aandacht van de Sovjet-regering naar het economische werk en Trotski besteedde de winter van 1919-1920 in de Oeral om te trachten de economie daar opnieuw op te starten. Uitgaande van zijn ervaringen in die regio stelde hij voor om af te stappen van het oorlogscommunisme, dat onder andere het in beslag nemen van graan behelsde en de graanmarkt gedeeltelijk weer op te starten. Maar Lenin wilde nog niet van het oorlogscommunisme afstappen en het voorstel werd verworpen. In de plaats daarvan werd Trotski aan het hoofd gesteld van de spoorwegen (terwijl hij de controle over het Rode Leger behield), waar hij het beleid van de militarisering van de arbeid invoerde. Pas in 1921 zouden het instorten van de economie en opstanden Lenin en de rest van de leiding van de bolsjewieken dwingen om van het oorlogscommunisme af te stappen en te vervangen door de Nieuwe Economische Politiek.
Tijdens de Burgeroorlog, waarin de stad Tsaritsyn (later Stalingrad, nu Wolgograd) werd belegerd, ontstond opnieuw een conflict tussen Stalin en Trotski, deze keer over de bevoorrading. Opnieuw leek Trotski deze ruzie te winnen, daar de militaire leiders het met hem eens waren. Lenin zorgde echter dat Stalin eervol kon terugkomen naar Moskou.
Het vakbondsdebat (1920-1921).
Eind 1920, na de overwinning door de bolsjewieken van de burgeroorlog en vóór het Achtste en het Negende Congres van de Sovjets, speelde zich binnen de Communistische Partij een verhit debat af over de rol van de vakbonden. De discussie verdeelde de partij in verschillende platformen (facties), onder andere die van Lenin, die van Trotski en die van Nikolaj Boecharin. Boecharin sloot zich later aan bij Trotski.
Trotski vormde zijn positie hieromtrent toen hij leiding gaf aan de speciale commissie voor het Sovjet transportsysteem 'Tsektran'. Hij werd aangesteld om het spoorwegennet, verwoest door de burgeroorlog, opnieuw op te bouwen. Als Volkscommissaris voor Oorlog en militaire revolutionaire leider, zag hij noodzaak in het creëren van 'gemilitariseerde productiesfeer' door middel van de incorporatie van de vakbonden in het staatsapparaat. Zijn standpunt was dat in een staat gecontroleerd door arbeiders, de arbeiders niets te vrezen zouden mogen hebben van de staat en dat de vakbonden daarom onder volledige controle van de staat moesten komen. Op het Negende Congres beargumenteerde hij een regime waaronder elke arbeider zich als soldaat van de arbeid zou voelen. Ongehoorzame arbeiders zouden moeten worden bestraft door de vakbonden. Dit noemde hij de militarisering van de arbeidersklasse. Trotski wilde alle vakbondsbestuurders laten aanstellen door de regering en wilde de vakbonden ondergeschikt maken aan de regering. Het voorstel van Trotski werd afgewezen door het centraal comité met 8 stemmen tegen en 7 stemmen voor. Hierna nam Lenin afstand van het plan van Trotski. Lenin zorgde ervoor dat het centraal comité instemde met zijn resolutie waarin opgeroepen werd tot “"degelijke vormen van militarisering van de arbeid"”. Hij werd hiervoor door Lenin zwaar bekritiseerd. Lenin, die dit debat als schadelijk zag voor de partij, was gefrustreerd met Trotski wat handig werd gebruikt door Stalin en Grigori Zinovjev om zich aan Lenins kant te scharen en aan aanzien te winnen binnen de partij ten koste van Trotski. Vele bolsjewieken, waaronder Lenin, vreesden voor de versplintering van de partij ten gevolge van de verhevigde discussies. Het centrale comité was op dit punt ongeveer gelijk verdeeld onder aanhangers van Lenin en van Trotski, met de drie secretarissen van het Centrale Comité (Nikolaj Krestinski, Jevgeni Preobrazjenski en Leonid Serebrjakov) allen aan Trotski's zijde. Tijdens een vergadering op het Tiende Partijcongres in maart 1921, behaalde de factie van Lenin een beslissende overwinning: een aantal van Trotski's medestanders verloren hun leidinggevende rol in de partij. Het congres aanvaardde ook een geheime resolutie over 'Partij-eenheid', die later werd gepubliceerd en door Stalin werd gebruikt tegen Trotski en andere opposanten.
Op het einde van het Tiende Congres, na mislukte vredesonderhandelingen, beval Trotski een interventie van het leger tegen stakende zeelui op de marinebasis Kronstadt, die onder andere vrije verkiezingen en vrijlating van linkse politieke gevangenen hebben geëist. Met het hierop volgende bloedbad kwam een einde aan het laatste grootschalige verzet tegen de communistische regering. Trotski kreeg jaren later veel kritiek te verduren over zijn aandeel in het neerslaan van deze opstand, hoewel hij zelf niet deelnam aan de eigenlijke onderdrukking. Trotski probeerde dat later, toen hij in Mexico verbleef, te nuanceren en beargumenteerde dat een revolutie het recht heeft om zich te verdedigen tegen contrarevolutionair geweld. Sommige trotskisten, zoals Abbie Bakan, beargumenteren dat de bewering dat de rebellen van Kronstadt contrarevolutionairen waren, ondersteund wordt door bewijzen dat de rebelse zeelui werden gesteund door het Witte Leger en de Franse regering. Andere historici, zoals Paul Avrich, beweren dat het een spontane opstand was.
Lenins ziekte.
Door de ziekte van Lenin en de burgeroorlog had Stalin inmiddels de volledige controle over het partijapparaat in handen. Aan de andere kant was Trotski leider van het Rode Leger. 
Na een zware hartaanval van Lenin vormden Stalin, Zinovjev en Lev Kamenev een trojka. Lenin vroeg aan Trotski om op te treden als zijn afgevaardigde bij de Raad van Volkscommissarissen. Het voorstel werd goedgekeurd door het Politbureau, maar Trotski weigerde het voorstel. Eind 1922 verslechterde de relatie tussen Lenin en Stalin onder andere toen de vrouw van Lenin werd uitgescholden door Stalin. Lenin pleitte in de documenten die later bekend zouden worden als het Testament van Lenin voor de vervanging van Stalin. In deze documenten bekritiseerde Lenin ook andere leiders, inclusief Trotski. In maart 1923 vroeg Lenin aan Trotski om op te treden tijdens het Twaalfde Partijcongres tegen het beleid van Stalin in Georgië, maar Trotski deed dit niet. Nadat Lenin gestorven was, werd het “testament” voorgelezen op een vergadering van het partijbestuur, waarbij de trojka en Trotski er voor kozen om het testament geheim te houden voor de bevolking. Stalin bood zijn ontslag aan op het Congres, maar dit voorstel werd afgekeurd met een meerderheid van de stemmen - inclusief Trotski. In de Verenigde Staten publiceerde de communist Eastman het geschrift "Since Lenin Died". Eastman citeerde uit het testament van Lenin. Trotski werd beschuldigd van medeschuldigheid omdat Eastman werd aangezien als een aanhanger van Trotski. Op 1 juli 1925 ondertekende Trotski een verklaring waarin stond dat het bericht over het testament onjuist was. Deze verklaring van Trotski werd afgedrukt in de Britse krant "The Sunday Worker" op 19 juli 1925 en in het Russische blad "De Bolsjewiek" op 1 september 1925. Later beweerde Trotski dat hij onder druk van de Politbureau gedwongen was om deze verklaring te ondertekenen.
Vanuit het partijapparaat kon Stalin het gezag van Trotski ondermijnen. Trotski was voorstander van een 'permanente revolutie' terwijl Stalin het idee van de opbouw van 'socialisme in één land' aanhing. In 1925 bleek dat Trotski niet meer op voldoende steun vanuit de partijtop kon rekenen. Hij raakte zijn directe invloed op de politiek vrijwel kwijt. Nog twee jaar later werd hij geroyeerd als partijlid en in 1929 zelfs gedeporteerd. Daarna moest hij de Sovjet-Unie verlaten.
Ballingschap.
Korte tijd verbleef hij op het Turkse eiland Büyükada, toen nog betrekkelijk dicht bij Rusland gelegen. In Parijs schreef hij zijn visie op de geschiedenis van de revolutie. In 1938 was hij de oprichter van de Vierde Internationale. Na Parijs vertrok hij naar Mexico op uitnodiging van president Lázaro Cárdenas. In Mexico werd hem onderdak verschaft door het schilderskoppel Diego Rivera en diens vrouw Frida Kahlo. Met deze laatste zou hij een kortstondige relatie hebben gehad. Trotski verdedigde in zijn geschrift "De vakbonden in het tijdperk van de imperialistische ontaarding" uit 1940 de Mexicaanse Revolutie, maar verweet de Mexicaanse regering na de revolutie te veel te hebben toegegeven aan de bourgeoisie. Hij stelde voor dat de landen van Latijns-Amerika zich onder leiding van Mexico zouden verenigen in een 'Unie van Amerikaanse Sovjetrepublieken' om zo beter weerstand te kunnen bieden tegen de Verenigde Staten.
De rol van Trotski vóór en tijdens de Tweede Wereldoorlog was controversieel. Zo riep hij na de Moskouse Processen in 1938, in volle voorbereiding van de wereldoorlog, in zijn overgangsprogramma op tot omverwerping van de leiding van de Sovjet-Unie. Hij stelde dat de Sovjet-Unie zich moest concentreren op werken van openbaar nut in plaats van bewapeningsprogramma's.
Dood.
Een geheim agent van Stalin, Ramón Mercader, verwierf op 20 augustus 1940 toegang tot het zwaarbewaakte verblijf van Lev Trotski door zich voor te doen als de verloofde van de zus van de secretaresse, die in werkelijkheid de NKVD-agent Africa de las Heras was. Hij deed zich voor als Jacques Mornard, een Belgische journalist, die aan Trotski een net geschreven artikel wilde voorleggen. Toen deze aan een bureau ging zitten om de tekst te lezen, sloeg de geheim agent hem met een ijsbijl het hoofd in. De volgende dag overleed Lev Trotski in een ziekenhuis in Mexico-Stad aan zijn verwondingen. Diego Rivera en Frida Kahlo werden een tijdje door de politie verdacht van de moord.
In augustus 2005 kwam de dochter van de toenmalige commandant van de Mexicaanse geheime politie op de proppen met de zo'n 65 jaar eerder uit het plaatselijke politiekantoor ontvreemde ijsbijl, waar nog steeds bloedvlekken op te vinden zijn. Sieva Volkov, de kleinzoon van Lev Trotski, heeft aangeboden om zijn DNA te vergelijken met het DNA van de bloedvlekken.
Er bestaan nog steeds stromingen binnen het communisme die zich baseren op de ideeën van Trotski; zie trotskisme en revolutionair socialisme.

</doc>
<doc id="27854" url="https://nl.wikipedia.org/wiki?curid=27854" title="Trotski">
Trotski



</doc>
<doc id="27856" url="https://nl.wikipedia.org/wiki?curid=27856" title="Kurobe (stad)">
Kurobe (stad)

Kurobe (Japans: 黒部市, " Kurobe-shi") is een Japanse stad in de prefectuur Toyama, gelegen in het noordwesten van Honshu, aan de Japanse Zee. Op 1 april 2008 had de stad 42.505 inwoners en een bevolkingsdichtheid van 99,7 inw./km². De oppervlakte van de gemeente bedraagt 426,34 km².
De naam komt van de gelijknamige rivier Kurobe, die ontspringt op de berg Ushiro Tateyama (3000 meter). Letterlijk betekent Kurobe "donkere delen". De oorsprong van het woord "Kurobe" is niet duidelijk. De naam zou stammen van door de bergen beschaduwde dalen, van het Japanse woord "kurohi" voor Zwarte cipres ("Taxodium distichum") of van het Ainu-woord "kurubetsu", dat "Duivelsberg" betekent.
Geschiedenis.
Kurobe kreeg op 1 april 1954 de status van stad (shi) na een fusie van de gemeentes Sakurai (桜井町, "Sakurai-machi") en Ikuji (生地町, "Ikuji-machi").
Op 31 maart 2006 werd de gemeente Unazuki (宇奈月町, "Unazuki-machi", 6.114 inwoners, 341,20 km²) van het District Shimoniikawa aan Kurobe toegevoegd.
Economie.
Kurobe leefde vroeger van visserij en van de verbouw van rijst. Tegenwoordig heeft Kurobe veel industrie. De grootste fabrikant van ritssluitingen ter wereld, YKK, heeft hier zijn hoofdvestiging. Verder worden in Kurobe aluminium constructiematerialen vervaardigd, en rubber- en plasticproducten. De voedingsmiddelenindustrie fabriceert onder meer sake, miso en sojasaus.
Verkeer.
Kurobe ligt aan de Hokuriku-hoofdlijn van de West Japan Railway Company; aan de Hokuriku-autosnelweg, en aan nationale autoweg 8.
Partnersteden.
Sinds 10 september 1970 bestaat een jumelage met de Friese stad Sneek waar een fabriek van het ritssluitingenconcern is gevestigd. Kurobe kent sinds 2000 een "Sneekplein", en een door de Nederlandse architect Herman Hertzberger ontworpen ontmoetingscentrum voor Oost en West.
Overige stedenbanden:

</doc>
<doc id="27858" url="https://nl.wikipedia.org/wiki?curid=27858" title="Traagheid van massa">
Traagheid van massa



</doc>
<doc id="27859" url="https://nl.wikipedia.org/wiki?curid=27859" title="NVSH">
NVSH



</doc>
<doc id="27860" url="https://nl.wikipedia.org/wiki?curid=27860" title="Oder-Neissegrens">
Oder-Neissegrens

De Oder-Neissegrens (Duits: "Oder-Neiße-Linie/Oder-Neiße-Grenze" en Pools: "Granica na Odrze i Nysie") is de benaming voor de tegenwoordige grens tussen Duitsland en Polen.
Inleiding.
De Oder (Pools: "Odra") en de Neisse (Pools: "Nysa") zijn de twee rivieren die deze grens vormen. Het verloop van deze grens werd bepaald op de Conferentie van Potsdam aan het einde van de Tweede Wereldoorlog, toen Polen op de kaart naar het westen werd verplaatst. De circa 10 miljoen Duitsers ten oosten van deze willekeurig getrokken grens werden, voor zover niet al gevlucht, naar de geallieerde bezettingszones in Duitsland ten westen van Oder en Neisse verdreven. Daarbij kwamen velen van hen door gewelddadigheden van Polen en Russen om het leven of door uitputting en bevriezing. Naar schatting verloren 1,5 miljoen Duitsers het leven en omdat de meeste mannen als militair ingeschakeld waren aan het front waren dat voornamelijk kinderen, vrouwen en bejaarden. In het westen van Duitsland werden de vluchtelingen over het hele land verspreid, vaak na eerst enkele jaren in kampen te zijn ondergebracht. Zij behielden hun Duitse staatsburgerrecht of kregen dat toegewezen voor zover ze 'Volksduitsers' waren. Hun belangenorganisaties van "Heimatvertriebenen" ontwikkelden zich tot politieke factor maar verloren hun aanvankelijk zeggingskracht omdat zowel de CDU als de SPD hun belangenbehartiging overnamen en de grenskwestie voorlopig open lieten. Zo werden zij op den duur folkloristische verenigingen. Het aanvankelijke vluchtelingenprobleem loste zich in Duitsland voorbeeldig op door de volledige integratie van de nieuwe bevolkingsgroepen in de naoorlogse samenleving.
De Oder-Neissegrens van april 1945 was een voorlopige grens. Tot rond 1970 viel het ideaal van de Duitse Hereniging - ook voor gematigde politieke partijen als de SPD, de CDU, de CSU en de FDP - samen met het streven naar opheffing van deze grens. Tegenwoordig streven alleen extreemrechtse partijen (bijvoorbeeld de NPD) nog naar opheffing ervan.
De definitieve bepaling van de grens zou plaatsvinden op een toekomstige vredesconferentie, die er nooit kwam. Uiteindelijk is de grens toch definitief geworden met de ondertekening in Moskou op 12 september 1990 van het Twee-plus-vier-verdrag door de beide Duitslanden, de Sovjet-Unie, de Verenigde Staten, het Verenigd Koninkrijk en Frankrijk.
Voorgeschiedenis 1919-1944.
Na de Eerste Wereldoorlog werd de nieuwe grens tussen Duitsland en het heropgerichte Polen bepaald in de Vrede van Versailles (1919). Ze liep over het algemeen langs de historische grenzen van Groot-Polen (Wielkopolska) van vóór 1772, maar ze hield hier en daar met de etnische grenzen tussen Duits- en Poolstaligen rekening, die in bepaalde gebieden voorbij die historische grenzen liepen. Naar Polen gingen terug: vrijwel de gehele provincie Posen voor twee derde door Polen bevolkt, en het in meerderheid Poolstalige deel van de provincie West-Pruisen. De hoofdstad van deze provincie Danzig werd met haar omgeving een vrijstaat, de vrije stad Danzig (1920-1939), onder toezicht van de Volkenbond. De bevolking van de aan Polen afgestane delen van de provincies Posen (Poznan) en van West-Pruisen was overigens voor een derde tot de helft Duitstalig en deze Duitstaligen vertrokken na 1919 voor het grootste deel. De provincie Opper-Silezië werd pas tussen Duitsland en het nieuwe Polen verdeeld op grond van de uitslag van een door de Volkenbond in 1920 georganiseerde volksstemming (Silezisch plebisciet). De Geallieerden besloten om het economisch belangrijke oostelijke deel van het Opper-Silezische mijnbouwgebied, met een voor een derde Duitstalige, althans Duitsgezinde, bevolking aan het nieuwe Polen toe te wijzen. Een burgeroorlog leidde in de periode 1919-1923 tot Poolse aanvallen op Duitse regeringsinstellingen en tegenaanvallen van Duitse vrijkorpsen (Grenzschutz) in Opper-Silezië. De dreiging versterkt door etnische conflicten noodzaakte de Volkenbond tot deze snelle afhandeling van de verdelingskwestie. Een volksstemming zou de nieuwe grens bepalen: 60% van de Opper-Sileziërs gaf te kennen dat hun provincie bij Duitsland moest blijven behoren. Omdat Polen en Duitsers door elkaar woonden - de Duitsers echter vooral in de stedelijke agglomeraties en de Polen op het platteland - was een grens moeilijk te trekken. In 1923 was de nieuwe grens bepaald met een Poolse minderheid aan de Duitse zijde en een Duitse minderheid ten oosten van de nieuwe grens.
Sneller kon de volksstemming van de Volkenbond georganiseerd worden in zuiden van Oost-Pruisen, de landstreek Mazoerië. Daar was de bevolking voor circa 40% Poolstalig, maar niet Poolsgezind zoals bleek uit de stemmingsuitslag; 93% van de bevolking van het volksstemmingsgebied gaf te kennen bij Duitsland te willen blijven behoren. Deze uitslag leverde voor Polen slechts een zeer kleine gebiedswinst van één stad (Soldau, Dzialdowo) en enkele dorpen op. 
De nieuwe Pools-Duitse grens was gecompliceerd en geografisch uitzonderlijk lang en creëerde twee grote samenhangende exclaves in het noordoosten: Oost-Pruisen en de vrije stad Danzig. In totaal moest Duitsland in de jaren 1919-1923 ruim een tiende deel van zijn grondgebied aan Polen afstaan, waarvan een deel eerder overigens door Pruisen was geannexeerd van Polen in het kader van de Poolse delingen die tussen 1772 en 1815 hadden plaatsgevonden.
De oorlogsconferenties en de voldongen feiten.
De volgende stap in de verkleining van Duitsland en zijn terugtrekking tot de huidige Oder-Neisse grens, was het gevolg van de verloren Tweede Wereldoorlog. 
Op de Conferentie van Teheran van november 1943 besloten de westelijke geallieerden met de Sovjet-Unie om Duitsland aanzienlijk te verkleinen, te beginnen met Oost-Pruisen, geheel Opper-Silezië en de voormalige vrije stad Danzig. Twee derde van Oost-Pruisen werd toegewezen aan Polen, de rest aan de Sovjet-Unie. Op de Conferentie van Jalta in februari 1945 werd de wens van de Sovjet-Unie gehonoreerd om Duitsland nog verder tot de rivieren Oder en Neisse te verkleinen ten gunste van Polen, dat daarmee compensatie zou krijgen voor de in 1939 vanwege het Molotov-Ribbentroppact door de Sovjet-Unie geannexeerde oostelijke provincies, annexaties waarvan de Sovjet-Unie nu te kennen gaf ze niet meer te willen terugdraaien. Echter, het precieze nieuwe grensverloop was niet bepaald. De Britten en de Amerikanen hadden eerst nog de helft van Oost-Pommeren tot aan Kolberg (na 1945 Kołobrzeg) bij Duitsland willen laten en wat Silezië betreft willen uitgaan van de (oostelijke) Glatzer Neiße, wat het grootste deel van Neder-Silezië inclusief het grootste deel van de hoofdstad Breslau (na 1945 Wrocław) ook bij Duitsland gelaten zou hebben. Maar er waren twee rivieren met de naam Neiße, die tweehonderd kilometer van elkaar verwijderd lagen. De Sovjet-Unie ging, zonder daarover een discussie te willen voeren, uit van de Oder en de westelijke Lausitzer Neiße, waarmee de afstand van het gehele oostelijke deel van Pommeren (Achter-Pommeren) en vrijwel geheel Silezië aan Polen een feit zou worden. Men liet de grenskwestie rusten omdat de prioriteit op dat moment lag bij het coördineren van de laatste oorlogsinspanningen. Toen de Sovjet-Unie in maart 1945 het gehele gebied in kwestie bezet had, kon zij haar verdelingsplan een voldongen feit laten worden, en formaliseren door na enkele maanden haar gezag aan het burgerlijk bestuur van Polen over te dragen.
Inmiddels was de verdrijving van de bevolking al volop aan de gang. Met name de gebieden die onmiddellijk aan de nieuwe grens lagen werden met geweld 'gezuiverd' (etnische zuivering) zoals in de Neumark), teneinde alvast een ontvolkte zone te scheppen en deze snel met een nieuwe Poolse bevolking te kunnen vullen. 
Duitsland leverde hiermee uiteindelijk ruim een vijfde van zijn grondgebied in, bestaande uit Oost-Pruisen, Opper- zowel als bijna geheel Neder-Silezië en de ten oosten van de Oder gelegen delen van Brandenburg en Pommeren. En zelfs wat meer dan dat, want de aan de westelijke oever van de Oder gelegen belangrijke havenstad Stettin (na 1945 Szczecin) werd met een stuk westelijk voorland, tegen de afspraken met de Engelsen en Amerikanen in, door de Sovjets ook in juli 1945 aan de Polen overhandigd. Toen werd het inmiddels geïnstalleerde gemeentebestuur van Duitse communisten met de bevolking de stad uitgedreven. Verder zuidelijk werd wel strikt de hand gehouden aan de rivierloop van de Oder en de Neisse, zodat de westelijke en oostelijke delen van de steden Frankfurt (Oder), Guben, Forst, en Görlitz, gescheiden raakten, en een Saksische enclave ten oosten van Zittau rond het stadje Reichenau (sindsdien Bogatynia) ook aan Polen werd toegewezen.
Na de Tweede Wereldoorlog verloor Duitsland een kwart van zijn grondgebied en opgeteld bij het bovenbeschreven verlies na de Eerste Wereldoorlog kwam het totaal daarmee op een derde.
Het verdrag van Potsdam.
De voorlopige Conferentie van Potsdam, in juli 1945, stelde, voorafgaand aan een definitief vredesverdrag, geen nieuwe grenzen maar voorlopige bezettingszones vast. De westelijke geallieerden vonden dat de Sovjet-Unie te ver was gegaan maar konden daar niets anders tegenin brengen dan de kwestie op de agenda te zetten voor een toekomstige vredesconferentie. 
De Engelsen en Amerikanen legden zich dus stilzwijgend bij de voldongen feiten neer zonder deze op voorhand te erkennen als deel van een vredesregeling. De vredesconferentie waarop de grenskwestie geagendeerd zou moeten worden, kwam er echter nooit. Het voorwerk in vijf voorbereidende conferenties liep in 1947 definitief vast en maakte plaats voor de patstelling van de Koude Oorlog. In september 1945 werd tussen de communistische regering van Polen en de Sovjet-Unie onderling een bilateraal verdrag over de nieuwe grens ondertekend. De Poolse regering-in-ballingschap in Londen, die tot dusver als officieel vertegenwoordiger van Polen erkend was door de westelijke geallieerden, wilde daar niet mee instemmen omdat de westelijke gebiedswinst ten koste van Duitsland onverbrekelijk gekoppeld werd aan de definitieve afstand van oostelijk Polen aan de Sovjet-Unie. Sindsdien stond zij buitenspel en werd de kwestie in feite geregeld in bilaterale akkoorden tussen de Sovjet-Unie en de communistische regering van Polen.
Nationale en etnische zuivering.
De territoriale veranderingen werden gevolgd door bevolkingsverschuivingen op grote schaal, waaronder de verdrijving en uitwijzing van bijna alle Duitse staatsburgers Rijksduitsers voor zover zij Duitstalig waren van het sinds 1945 nieuwe Poolse grondgebied. In totaal ging het om negen miljoen mensen waarvan overigens een deel eerst in werkkampen werd geïnterneerd. Degenen die gevlucht waren mochten niet terugkeren. De overlevenden van de werkkampen werden later uitgewezen. Ook de Duitstaligen van het voor 1939 Poolse grondgebied, de zogenaamde Volksduitsers, werden eveneens met geweld verwijderd, velen na veroordeling tot werkkampen. Zie hiervoor Verdrijving van Duitsers na de Tweede Wereldoorlog. De één miljoen Duitse staatsburgers die konden aantonen dat zij etnisch Pools waren omdat dat zij ook (een) Pools (dialect) konden spreken, mochten zich aanmelden voor een examinering ter verkrijging van het Poolse staatsburgerschap. 
Voor de herbevolking van de nieuw verworven gebieden werd gebruikgemaakt van teruggekeerde Poolse dwangarbeiders uit Duitsland, en van in 1939 gevluchte Polen die terugkeerden uit de Sovjet-Unie. Ook werd een beroep gedaan op etnische Polen die voor de oorlog waren geëmigreerd naar de industriegebieden in het westen van Duitsland en het noorden van Frankrijk en naar Wallonië. Maar vooral ging het om Polen uit de oostelijke Poolse provincies die de Sovjet-Unie in 1939 had geannexeerd ten oosten van de Curzonlijn en die nu, in 1945, internationaal werden erkend als Sovjet-grondgebied. Zij moesten kiezen tussen een Sovjet-staatsburgerschap of een vertrek en werden in dat laatste geval ook vluchtelingen. De meesten van hen werden doorgestuurd naar de voormalig Duitse gebieden. Pas in 1980 werd het vooroorlogse bevolkingsaantal in die voormalig Duitse gebieden bereikt. Inmiddels hadden deze een grote verandering ondergaan door het opheffen van kleine dorpen en van kleine boerenbedrijven en opruimen van verwoeste stadswijken. Historisch waardevolle binnensteden werden in de regel gerestaureerd toen daarvoor weer middelen beschikbaar waren. Inmiddels waren delen van die binnensteden al definitief tot ruïne vervallen.
Op 7 juli 1950 kwam tussen de DDR en Polen het Verdrag van Görlitz (Verdrag van Zgorzelec) tot stand waarin de nieuwe grens bilateraal werd erkend, overigens met als aanduiding: Oder en Neiße, en zonder de stad Stettin als uitzondering te noemen. De Bondsrepubliek wees het verdrag af en bleef de afgestane gebieden bestempelen als “tijdelijk onder Pools bestuur“. De westelijke mogendheden namen afstand door het verdrag niet te erkennen omdat zij als contractgerechtigden er niet bij betrokken waren geweest. 
In 1990 zou de Bondsrepubliek in een verdrag met Polen ook met de nieuwe grens instemmen, als een van de voorwaarden die Frankrijk, Groot-Brittannië en de VS stelden aan hun erkenning van de Duitse hereniging.
Houding van de Polen.
Na de bezetting van Polen herstelde nazi-Duitsland in 1939 de grenzen van voor 1919 en annexeerde het zelfs enkele aansluitende gebieden die voor die datum niet Duits waren geweest.
Daarnaast behield de Sovjet-Unie de geannexeerde gebieden die het in 1939 had veroverd volgens de afspraken in het geheime Molotov-Ribbentroppact. Toen Duitsland twee jaar later de oorlog verklaarde aan de Sovjet-Unie en de betrokken gebieden bezette, gingen zij weer verloren. Echter tijdelijk, want de Sovjet-Unie stelde in de onderhandelingen met de geallieerden de eis dat de territoriale afspraken met Duitsland geldig zouden blijven, ook wanneer dat land zou worden verslagen. Dat werd door de westerse mogendheden ingewilligd op de Conferentie van Teheran eind 1943 en de Conferentie van Jalta begin 1945. De Poolse regering-in-ballingschap was steeds zeer gekant tegen deze afspraken, omdat zij het oosten van Polen niet wilde opgeven en evenmin wilde ruilen tegen een groot deel van Duitsland. Zij kwam echter na de Sovjet-bezetting van Polen en de installatie van een communistische regering buiten spel te staan. De Sovjet-Unie gebruikte als volkenrechtelijk argument dat het territoriale verlies van Polen grote, evenwel merendeels etnisch Oekraïense en Wit-Russische gebieden betrof waarmee de vooroorlogse grenzen van Polen altijd in strijd waren geweest.
Echter, er waren ook Polen die na 1945 van mening bleven dat de territoriale veranderingen ten koste van Oost-Duitse gebieden en de daarmee gepaard gaande verdrijvingen van Duitsers buitenproportioneel wreed en een humanitaire ramp waren. En dat het annexeren van hun woongebied niet op kon wegen tegen het verlies van de grotendeels etnisch-Poolse steden Wilno, nu Litouws Vilnius, en Lwów, nu Oekraïens Lviv, in het oosten.
De Poolse katholieke Kerk vroeg in een verklaring van 1963 al aan de Duitse bisschoppen om vergeving voor Poolse daden tegen Duitsers, zoals zij ook de bereidheid uitspraken tot vergeving van de Duitse gruwelen uit de oorlog.
Niettemin werd onder het communisme het beeld van de Duitsers als onverbeterlijke nazi's en imperialisten door de media levend gehouden. Men beriep zich op de laatste democratische verkiezingen, die in 1933 in de betrokken oostelijke provincies van het Duitse Rijk een kleine meerderheid van nationaalsocialisten hadden opgeleverd. En nationaalsocialisten hadden zichzelf buiten de rechtsorde geplaatst. Ook beweerde men dat de voorheen Duitse oostelijke en nu Poolse westelijke provincies eigenlijk altijd in hun wezen Pools waren gebleven vanwege hun etnische voorgeschiedenis, die begon met de vestiging van Slavische stammen in de 7de eeuw. De komst van Duitse 'kolonisten' en de germanisering van de bevolking sinds de 13de eeuw werd daartegenover als een onrechtmatige kolonisatie voorgesteld en de Poolse annexatie was daarom niet meer dan een 'hereniging van verloren gebieden met het moederland', een herstel van een historische onrechtmatigheid waarin de koers van de geschiedenis werd gecorrigeerd in een herstel van de oorspronkelijke situatie van acht eeuwen geleden. De geannexeerde gebieden werden door de Polen daarom ook de "Herwonnen Gebieden" genoemd. Het terugvoeren van de bevolking naar hun vermeend Poolse oeridentiteit werd echter als een onmogelijke opgave gezien en alleen degenen die tweetalig-Pools waren konden in deze zin nog benaderd worden (zie Duitse minderheid in Polen). Na de val van het communisme werden de schoolboeken op deze punten weer enigszins aangepast. Het historisch nationalisme van de regeringen Kaczyński wilde onder de Poolse bevolking echter opnieuw de angst voeden voor de huidige Duitse Bondsrepubliek, die nog altijd zou streven naar herannexatie van Silezië, Pommeren en het oude Oost-Pruisen. In een recente wet die het 'bezoedelen van de eer van Polen' strafbaar stelt, is dit nog eens formeel onderstreept.
Erkenning van de grens door Duitsland.
De DDR en Polen ondertekenden in 1950 het Verdrag van Görlitz (Verdrag van Zgorzelec), dat de Oder-Neissegrens als de officiële "Grens van Vrede en Vriendschap" bestempelde. 
In de Bondsrepubliek Duitsland, waar zich de meerderheid van de negen miljoen vluchtelingen en verdrevenen (Vertriebenen) vestigde, was de erkenning van de Oder-Neissegrens als de definitieve grens lange tijd onaanvaardbaar. De West-Duitse houding veranderde met het beleid van de "Neue Ostpolitik" van Willy Brandt. In de jaren zeventig sloot de Bondsrepubliek met de Sovjet-Unie en Polen verdragen waarin de bestaande grens als voorlopig feit werd erkend. Daarom mochten sindsdien de verdreven Duitsers uit de voormalige oostgebieden hun geboortegrond weer bezoeken. In Polen gebleven voormalige Duitsers en hun kinderen kregen het recht om te emigreren naar de Bondsrepubliek en in de daaropvolgende decennia zouden anderhalf miljoen daarvan gebruikmaken. 
Op 14 november 1990, na de Duitse hereniging, ondertekenden de herenigde Bondsrepubliek en de Republiek Polen een verdrag dat de grens tussen beide landen bevestigde, zoals gevraagd door het Verdrag inzake de afsluitende regeling met betrekking tot Duitsland. Vóór de hereniging weigerde de Duitse kanselier Helmut Kohl aanvankelijk om de Poolse grens te erkennen en serieuze diplomatieke stappen moesten ondernomen worden om Duitsers ertoe te bewegen om een definitieve regeling te bewerkstelligen.
Het Duits-Poolse grensverdrag uit 1990 waarmee de Oder-Neissegrens als de definitieve Pools-Duitse grens werd beschouwd, werd van kracht op 16 januari 1992. Daarnaast werd een tweede verdrag ondertekend op 17 juni 1991. Dit verdrag, dat het Verdrag van de Goede Buren ("Deutsch-Polnischen Nachbarschaftsvertrag") wordt genoemd, bepaalt dat de twee landen onder andere fundamentele politieke en culturele rechten voor de Duitse minderheid, voornamelijk wonend in Opper-Silezië, erkennen. Bovendien werd het Duitsers in Polen toegestaan om een dubbel paspoort te verwerven. Deze Poolse Duitsers konden met hun Duitse paspoort als eersten werk gaan zoeken op de arbeidsmarkt in het westen.

</doc>
<doc id="27861" url="https://nl.wikipedia.org/wiki?curid=27861" title="Josef Tiso">
Josef Tiso



</doc>
<doc id="27863" url="https://nl.wikipedia.org/wiki?curid=27863" title="Amsterdamse Bos">
Amsterdamse Bos

Het Amsterdamse Bos (oorspronkelijk: het 'Boschplan') is een tussen 1934 en 1970 aangelegd bos ten zuidwesten van Amsterdam dat ligt tussen de Ringvaart (bij Schiphol) en Amstelveen. Het Amsterdamse Bos ter grootte van 935 hectare ligt vrijwel geheel in de gemeente Amstelveen (de grens loopt langs en ten noorden van de Bosbaan). Het deel ten zuiden van de autosnelweg A9 lag tot 2002 in de gemeente Aalsmeer, maar de gemeentegrens tussen Amstelveen en Aalsmeer ligt sindsdien bij de Bosrandweg. De gemeente Amsterdam is eigenaar en beheerder van het bos.
Geschiedenis.
De inspirator voor het Amsterdamse Bos was Jac. P. Thijsse. Al in 1900 maakte hij zich zorgen om het groen rond de stad. In zijn werk gaf hij aan dat het gebied bezuiden de Nieuwe Meer zeer geschikt was voor het aanleggen van een bos.
In 1927 kregen de ideeën om het Amsterdamse Bos aan te leggen gestalte. Het zag het levenslicht als het 'Boschplan', ontworpen met het doel uitbreiding van de recreatiefaciliteiten van de hoofdstad Amsterdam. De architecten van het plan waren de stedenbouwkundigen Cornelis van Eesteren en Jakoba Mulder. Ook de biologen Jac. P. Thijsse en A.J. van Laren hadden een groot aandeel in het ontwerp van het bos. In 1928 besloot de gemeenteraad van Amsterdam tot aanleg.
Het bos is aangelegd in de uitgeveende Buitendijkse Buitenvelderse polder en de Rietwijkeroorder polder. Het later aangelegde deel ten zuiden van de weg Schiphol – Amstelveen ligt in de Kleine Noordpolder en de Schinkelpolder. Vroeger lag hier een veenweidegebied, dat is uitgeveend voor de turfwinning en weer leeggepompt tot een laaggelegen droogmakerij. Het waterpeil in het bos ligt dan ook op 5,50 meter onder NAP en vismigratie tussen Bos en omgeving is niet mogelijk. Aan de westkant langs de Ringvaart staat een gemaal. In de oeverlanden van de Nieuwe Meer en de Amstelveense Poel ligt nog niet-afgegraven veen. Anno 2020 is het waterbeheer in handen van het Hoogheemraadschap van Rijnland.
Het 'Boschplan' maakte ook onderdeel uit van het in 1935 vastgestelde Algemeen Uitbreidingsplan van Amsterdam waarbinnen het de grootste van de groene scheggen vormde, die sindsdien kenmerkend zijn voor de stedenbouwkundige opzet van Amsterdam.
Toen men in 1934 zover was om te beginnen met de aanleg waren de crisisjaren in Nederland aangebroken. Veel mensen waren werkloos en werden gedwongen om te werken om een uitkering te krijgen. De aanleg van het Amsterdamse Bos bood "werk" aan veel mensen, dus werd het aangewezen als werkverschaffingsproject. De Nederlandse Heidemaatschappij zorgde voor de uitvoering van het plan. Ook verrichtten gevangenen er dwangarbeid.
Niet alleen arbeiders maar ook kantoorpersoneel werd aan het werk gezet, ongeveer 1.000 man per dag. In totaal hebben tussen 1934 en 1940 zo'n 20.000 mensen meegewerkt aan de aanleg van het bos.
Nadat enkele vliegtuigen in de buurt van Luchthaven Schiphol noodlandingen gemaakt hadden of verongelukt waren, werd aan het Boschplan twee noodlandingsterreinen toegevoegd, aangelegd in 1938-1940. Het noordelijke is het terrein waar in 1988 de Geitenboerderij "Ridammerhoeve" geopend werd. Het zuidelijke terrein is het zogeheten "Land van Bosse", in 2011 in gebruik genomen als festivalterrein.
Tijdens de Tweede Wereldoorlog hebben gevangenen in het Amsterdamse Bos gewerkt. Joodse mannen uit Amsterdam werden vanaf najaar 1941 gedwongen aan de aanleg van het bos te werken, onder andere aan het graven van een sloot in de oeverlanden nabij de Nieuwe Meer. In en om het bos waren er vier werkkampen voor joodse mannen. De joodse mannen waren o.a. geïnterneerd in een werkkamp ten noorden van de Bosbaan, hemelsbreed niet ver van waar sinds 1996 het Dachaumonument staat. De meesten van hen zijn in 1942 gedeporteerd naar Westerbork. Op dolle dinsdag, 5 september 1944, kwam er een einde aan de dwangarbeid in het Bos.
In de eerste jaren na de oorlog werd nog steeds in werkverschaffingsverband gewerkt door zogenaamde DUW-arbeiders (Dienst Uitvoering Werken). Deze inzet eindigde in 1964, aannemers namen het werk met grote machines over. De aanleg van het Amsterdamse Bos was in 1964 gereed. De allerlaatste bomen zijn in 1970 tijdens boomplantdag door kinderen geplant op de zuidelijke helling van de grote heuvel.
Tegen de zuidelijke punt van het Bos werd in 1999 aan de westkant het Schinkelbos aangelegd. Dit ligt in de gemeente Aalsmeer en fungeert min of meer als uitbreiding van het Amsterdamse Bos, maar heeft een eigen beheersregime. Door begrazing met Schotse hooglanders ontstaat er veel afwisseling in de begroeiing. 
In 2008 en in 2016 en 2017 zijn in de Zuidelijke Oeverlanden van de Nieuwe Meer maatregelen uitgevoerd voor de ecologische verbindingszone De Groene AS, tussen Amstelland en Spaarnwoude.
75-jarig jubileum.
Op 30 april 1934 ging de eerste spade de grond in voor de aanleg van wat toen nog het Boschplan heette. In 2009 werd gevierd dat het Amsterdamse Bos uitgegroeid is tot een volwassen bos, dat niet meer weg te denken is uit de Amsterdamse samenleving. Er vonden diverse evenementen plaats, er was een fotowedstrijd en er werd een jubileumboek uitgegeven.
Ontwerp en inrichting.
Het ontwerp is een kruising tussen de Engelse landschapsstijl - glooiende weiden met her en der groepjes bomen omringd door dicht bos, en gekromde bosranden - en de stijl van de Duitse Volksparken. De invloed daarvan is terug te vinden in de 'activiteiten-as' van het Bos: alle voorzieningen, zoals hockey- en cricketvelden, maneges, speelweides en de Grote Vijver, liggen op een vrijwel rechte lijn zodat de rest van het gebied het domein is van de bezoeker die rust wil.
De Engelse landschapsstijl heeft een natuurlijke uitstraling: glooiende weiden, verspreide boomgroepen, bochtige watergangen en gekromde bosranden. Door bewust ontworpen zichtlijnen en 'verdwijnpunten' lijkt het bos groter dan het is.
Het Amsterdamse Bos is in de loop der jaren uitgegroeid tot een bos met veel oude(re) bomen. De waterpartijen, brugjes, smalle en slingerende maar ook brede en rechte paden, maken het bos tot een zeer bijzonder landschap in Nederland. Op bepaalde (afgesloten) plekken lopen kuddes Schotse hooglanders rond. In de schemering van de vroege avond is in het Bos soms de nachtegaal te horen.
Het Bos is eigenlijk eerder een kruising tussen een zeer groot park en een bos. Een deel van het bos, waaronder de grote speelweide, ligt precies onder de aanvliegroute van de Buitenveldertbaan van de Luchthaven Schiphol die even verderop begint. Het bos wordt sinds 1967 doorsneden door autosnelweg A9, voor het verkeer opengesteld in 1969/'70.
Monumenten.
In het Amsterdamse Bos zijn er vijf monumenten: het Nationaal Dachau Monument, de Kruiwagen, het Tsunamimonument, de Stedemaagd en een gedenksteen bij het Sportpark.
Dachaumonument.
Het Nationaal Dachau Monument is een nationaal monument dat is opgericht ter herdenking van de slachtoffers van concentratiekamp Dachau in de Tweede Wereldoorlog. De bevrijding van het kamp op 29 april 1945 wordt hier ieder jaar herdacht. De maker van het Dachaumonument is beeldend kunstenaar Niek Kemps.
De Kruiwagen.
De Kruiwagen werd in 1980 op de Grote Speelweide als monument geplaatst. Het is een eerbetoon aan alle mensen die tijdens de crisis in de jaren dertig van de 20e eeuw gewerkt hebben aan de uitvoering van het 'Boschplan' en met name de Bosbaan. Voor het uitgraven van de Bosbaan werd gebruikgemaakt van kruiwagens. De aanleg van het Boschplan was vanaf 1934 een gemeentelijk werkverschaffingsproject. De kruiwagen is ontworpen door Leon van der Heijden uit Amsterdam.
Bloesempark.
Het Bloesempark is een geliefde plek voor de Japanse gemeenschap in en rond Amsterdam. 
In het jaar 2000 schonk de Japan Women's Club 400 sierkersen van de hybride "Prunus" × "yedoensis" aan Amstelveen. Ze zijn geplant in het Bloesempark als
dank voor de Japans-Nederlandse betrekkingen. Hier is in maart 2012 een monument onthuld ter nagedachtenis aan de slachtoffers en getroffenen van de Aardbeving met tsunami in Japan op 11 maart 2011. Het monument is uitgevoerd in zwart graniet met een Japanse tekst.
Stedemaagd.
Sinds 2014 staat het originele beeld van de Amsterdamse Stedemaagd uit 1883 naast de halte Koenenkade van de Museumtramlijn. Dit stond tot 2010 bij de ingang van het Vondelpark aan de Stadhouderskade, maar was sterk aan verval onderhevig en werd vervangen door een replica. Het oude beeld is na een grondige opknapbeurt op 18 juni 2014 op een sokkel geplaatst aan de Koenenkade, bij een ingang van het Amsterdamse Bos, vlak bij de grens met de gemeente Amstelveen.
Gedenksteen Sportpark.
Bij de ingang van het Sportpark, net naast het Wagenerstadion staat een granieten gedenksteen voor oorlogsslachtoffers.
Rijks- en gemeentelijke monumenten.
Het botenhuis bij de Bosbaan uit 1936 (ontworpen door ir. P. van Niftrik) is door het Rijk aangewezen als Rijksmonument en de spoorwegwachterswoning aan de Nieuwe Kalfjeslaan is een gemeentelijk monument (Amstelveen). Ook zijn 53 bruggen geplaatst op de lijst van gemeentelijke monumenten.
Bruggen.
Het Amsterdamse Bos telt 116 bruggen. Hiervan zijn er 67 ontworpen door de Amsterdamse School-architect Piet Kramer, zoals Brug 569. Geen van deze bruggen is gelijk. Kramer zocht bij de ontwerpen naar een samenhang tussen constructie, materiaalgebruik, kleurgebruik, de omgeving en vormgeving. Zo zijn er 'ballenbruggen' (in dit bos zijn de ballenbruggen: 516, 519, 520, 530, 531 en 548.), houten bruggen en gekleurde bruggen in opvallende kleuren.
Veel bruggen zijn in de loop der tijd in verval geraakt. In de afgelopen jaren hebben deze bruggen een opknapbeurt ondergaan, waarbij ook de oorspronkelijke kleuren terugkeerden. Een aantal sterk vervallen, niet monumentale, oude bruggen zijn vervangen. Het ontwerp van deze nieuwe 'bosbruggen' refereert aan de brugjes uit de tijd van de vervening die zo ontworpen waren dat turfschepen eronderdoor konden varen.
Bosbaan.
Een belangrijk onderdeel is de roeibaan, de Bosbaan, die in 1937 werd geopend. Deze heeft een lengte van 2.200 meter en was toen 72 meter breed. De baan vormde een alternatief voor de rivier de Amstel en de Ringvaart van de Haarlemmermeerpolder, waar tot dan toe roeiwedstrijden werden gehouden. Dit is 's werelds oudste kunstmatig aangelegde roeibaan. In 1963 werd de baan verbreed tot 92 meter. Op dit water werden in 1977 de Wereldkampioenschappen Roeien gehouden. Om te voldoen aan internationaal geldende wedstrijdvoorwaarden werd de Bosbaan in 2001 verbreed tot 118 meter (8 wedstrijdbanen en een "oproeibaan"). Ten opzichte van de oorspronkelijke baan is de huidige baan als het ware enige streken bakboord gedraaid. Dit is te zien aan de tribune bij de finish die dichter op de baan lijkt te staan. In 2014 is het WK roeien hier opnieuw gehouden.
Festivals en manifestaties.
Op 26 juni 1971, in de nadagen van de flowerpower, organiseerde Berry Visser van Mojo Concerts een "Free Concert" in het Bos. Zo'n 40- tot 60.000 bezoekers verzamelden zich om in de stromende regen te luisteren naar optredens van onder anderen Pink Floyd, CCC Inc. en Humble Pie. Niet alleen het weer zat tegen. Problemen met de stroomvoorziening leidden tot een vertraging van 3 uur.
Op 29 en 30 april 1972 vond op een veld aan de noordelijke rand van het Bos een groots opgezet jongerenfestival plaats. Het festival werd georganiseerd door het comité "Jongeren voor Vietnam", dat zich richtte tegen het pro-Amerikaanse regeringsstandpunt ten opzichte van de Amerikaanse oorlogshandelingen tegen Vietnam. Onder het motto 'Stop Nederlandse steun aan Nixonpolitiek, nu!' waren er - alweer in de stromende regen - optredens te zien van tientallen bandjes en cabaretgroepjes. Ook waren er toespraken van de partijvoorzitters André van der Louw (PvdA), Dolf Coppes (PPR) en Henk Hoekstra (CPN). Het festival trok zeker 12.000 bezoekers. Het festivalterrein staat sindsdien bekend als 'de Vietnamweide'.
Op 23 juni 1979 was de Vietnamweide opnieuw het toneel van een jongerenmanifestatie. In de 'Nacht van Van Agt' voerden jongeren er actie tegen Bestek'81, de bezuinigingsoperatie van het kabinet-Van Agt I.
Op 10 juni 1986 traden in het Paardensportcentrum de Schotse new-wavegroep Simple Minds en de Engelse band Simply Red op. Ook dat optreden ging gepaard met regenval. Onder veel betere condities ging op 19 september 1993 het "Racism Beat It"-festival van start. Het festival werd gehouden op de speelweide en bezocht door 80.000 mensen. Op 15 juli 2000 vond het dancefeest "New Frontier" plaats.Vanaf 2008 vindt jaarlijks het festival "A Day at the Park" plaats.
Bezwaarschriften konden niet verhinderen dat in 1994 de Vietnamweide gebruikt werd voor de aanleg van een tennispark.
In 2011 is op het zogeheten "Land van Bosse" (een voormalig noodlandingsterrein) een festivalterrein aangelegd.
Criminaliteit.
Het Bos kent ook nachtelijke bezoekers met duistere bedoelingen:

</doc>
<doc id="27864" url="https://nl.wikipedia.org/wiki?curid=27864" title="Quake">
Quake

Quake is een populair computerspel ontwikkeld door id Software en gepubliceerd door GT Interactive.
Het is een zogeheten first-person shooter uitgebracht op 22 juni 1996, net zoals Wolfenstein 3D en Doom, waarbij de speler door de ogen van een personage kijkt en zich langs vele monsters moet banen om bij het einde van het level te komen. De atmosfeer is erg duister, met veel middeleeuwse thema's. Quake is vooral populair als netwerkspel, waarbij meerdere spelers tegen elkaar spelen.
"Quake" maakt gebruik van het frags-scoresysteem. Van Quake zijn meerdere opvolgers gemaakt: "Quake II", "Quake III Arena" en "Quake 4".
Met de derde uitgave van Quake kwam de Arena-engine uit, dat een spelsysteem is om met meerdere spelers over het internet of LAN te spelen.
In 1999 werden delen van de broncode van Quake vrijgegeven onder de GPL. Hierdoor is het spel ook populair onder wetenschappers in de kunstmatige intelligentie, die bijvoorbeeld proberen de computertegenstanders 'slimmer' te maken.
Per level wordt alle kaartinformatie in een BSP-bestand opgeslagen, die door spelers met behulp van een "map editor" ook zelf kunnen maken.
Verhaal.
De speler neemt de rol aan van de protagonist, later bekend als Ranger (vertolkt door Trent Reznor), die een portaal wordt ingestuurd om een vijand te verslaan met de codenaam "Quake". De overheid heeft geëxperimenteerd met teleportatie, en heeft een zogenaamde "Slipgate" gemaakt, waarmee het mogelijk zou zijn van de ene plaats naar de andere te teleporteren. De mysterieuze Quake heeft echter de slipgate verbonden met zijn eigen teleportatiesysteem, en stuurt monsters naar de dimensie van de aarde om te testen hoe sterk de verdediging van de mensheid is.
Ranger is de enig overlevende soldaat van "Operation Counterstrike", een operatie om de dimensie van Quake binnen te dringen en het gevaar uit te schakelen. Elk van de vier episodes begint in een bezette legerbasis, waarna Ranger de slipgate moet bereiken om de andere dimensie binnen te dringen, om uiteindelijk vier magische runes te bemachtigen, die hij moet gebruiken om de vijand, later bekend als Shub-Niggurath, te stoppen.
Gameplay.
In de singleplayer-modus van "Quake" moeten spelers zich een weg banen langs een grote hoeveelheid monsters, om uiteindelijk bij de uitgang van het level te komen. In het level zijn verschillende geheime plekken verstopt, waar de speler meer wapens, levenspunten, of munitie kan vinden. Als de speler door de uitgang van een level gaat, wordt hij/zij getransporteerd naar het volgende level. Het spel is onderverdeeld in vier episodes, met zeven tot acht levels per episode (inclusief een geheim level per episode). De speler blijft wapens en andere items die hij/zij heeft opgepakt houden tussen de levels, maar moet opnieuw beginnen na elke episode. "Quake" heeft drie moeilijkheidsgraden, "easy, medium," en "hard," met een geheime vierde moeilijkheidsgraad, "nightmare."
Muziek.
De muziek in Quake werd gecomponeerd door Trent Reznor, oprichter van de band Nine Inch Nails. Reznor gebruikte ambient geluiden en klanken om een atmosferische sfeer neer te zetten. Reznor gaf aan tijdens een interview dat het geen muziek is, maar een textuur of klanktapijt van draaiende machines en diverse verzamelde klanken. Hij probeerde hiermee een duistere en angstaanjagende sfeer te creëren. Als verwijzing hiernaar staat op de munitie-pickup van de nailgun het logo van Nine Inch Nails.

</doc>
<doc id="27865" url="https://nl.wikipedia.org/wiki?curid=27865" title="Doom (computerspel)">
Doom (computerspel)

Doom (soms ook geschreven als DOOM of DooM, vanwege de opmaak van de titel.) is een first-person shooter computerspel uit 1993, ontwikkeld door id Software. Het is het eerste spel uit de gelijknamige franchise. Het spel is vooral bekend als een van de pioniers op het gebied van 3D-graphics voor computerspellen en multiplayerspellen via netwerken.
Het spel kwam oorspronkelijk uit voor de Personal Computer, maar is in de loop der jaren overgezet naar spelconsoles.
Verhaal.
Doom speelt zich af in het jaar 2115. De mens is bezig met het koloniseren van de planeet Mars en zijn manen Phobos en Deimos. Op de planeten zijn enkele complexen waar wetenschappelijke experimenten worden gehouden door de UAC. Wanneer een groep wetenschappers experimenteert met interdimensionale poorten breekt er paniek uit. "Something evil is coming out of the gates!" kunnen de Aardse luisteraars nog net horen voor de radioverbinding wegvalt.
De speler is een marinier in het spel. In het begin wordt hij naar Phobos gestuurd met een team mariniers om in te grijpen. Zijn teamgenoten gaan de basis in terwijl hij achterblijft om de uitgang te bewaken. Hij wacht gedurende een lange tijd, en dan hoort hij door zijn zender ineens een afschuwelijke slachtpartij. Zijn kameraden worden een voor een op gruwelijke wijze gedood door een dan nog onbekend gevaar. Hij laadt zijn pistool en loopt de basis binnen waar monsterlijk gegrom de aanwezigheid van iets duivels verraadt.
De experimenten hebben per ongeluk de poorten van de hel geopend. Daaruit zijn gruwelijke demonen gekomen die dood en verderf gezaaid hebben in de bases. De soldaten zijn verworden tot willoze zombies die nu zijn vijanden zijn. Hij zal ze allemaal moeten uitschakelen en de poorten weer moeten sluiten om de aarde te redden van een invasie. Het probleem is echter dat zijn voormalige kameraden alle sterke wapens al hebben meegenomen de basis in. Hij staat er dus alleen voor met enkel een pistool en zijn vuisten.
Spel.
Levels.
De opbouw van de levels in Doom is redelijk standaard. De speler baant zich een weg door eindeloze gangen en levensgevaarlijke hallen. Grauw beton, poelen vol radioactieve blubber en levensgevaarlijke plateaus geven perfect de troosteloze en sombere sfeer weer waarin hij zich begeeft.
De gameplay gaat om het vinden van de uitgang in ieder complex. Daarbij moet hij zich begeven door vele gangen en kamers vol levensgevaarlijke tegenstanders. Een klein beetje puzzelelement zit in het vinden van de juiste sleutels en schakelaars om de juiste deuren te openen. Ook is ieder level voorzien van geheime ruimtes waarin extra munitie, zwaardere wapens of een kogelwerend vest te vinden zijn. Naarmate hij dichter bij de poorten van de hel komt worden de complexen steeds geheimzinniger en naargeestiger. Er zijn ook enkele geheime levels te vinden.
Wapens.
In Doom loert het gevaar om elke hoek en aangezien de speler begint met slechts een pistool, is het raadzaam snel betere vuurwapens te vinden. Doom biedt de speler een ruime keuze aan wapens:
Monsters.
Het gevaar dat zich om elke hoek verscholen houdt bestaat veelal uit zombies en demonen die door de portalen uit de hel zijn gekomen. In Doom treft de speler de volgende monsters aan:
Techniek.
De game engine van "Doom" maakt gebruik van het floodfill-algoritme om de vloeren en plafonds te tekenen. Doom was uniek in het opzicht dat het een van de eerste spellen was met realistische 3D-graphics. Ook waren de levels niet “vast”, maar interactief. Zo konden plateaus omhoog en omlaag bewegen en zo de speler helpen of hinderen in zijn tocht.
Multiplayer.
Doom was een van de eerste spellen die ook een multiplayeraspect heeft in de vorm van deathmatch. Hierin kunnen meerdere spelers tegelijk in een level spelen en zo elkaar bestrijden, of als team een ander team bestrijden.
Onder andere door deze multiplayer-mogelijkheid werden door de spelers veel nieuwe levels gemaakt. Dit was mogelijk doordat id Software de mogelijkheid gaf om editors te maken, waarmee deze levels gebouwd konden worden. Vele van deze nieuwe levels zijn uitgebracht in diverse cd-rom pakketten.
Populariteit.
Doom is tot op de dag van vandaag enorm bekend, vooral omdat mensen gratis een (shareware) versie konden spelen. Deze werd verspreid op diskettes. Indien men over een internetverbinding beschikte, kon men de demo ook downloaden. Doom was een van de eerste spellen waar fans op een relatief simpele manier, met behulp van een map editor, eigen kaarten konden maken en dat alle digitale kaartinformatie opsloeg in een WAD-bestand (WAD: Where's All the Data) dat makkelijk uitgewisseld kon worden. Mede door de hoge herspeelbaarheid en de grote bekendheid zorgde dit ervoor dat het spel een enorm succes werd.
Controverse.
Ondanks de grote populariteit van het spel, is het spel altijd onderwerp geweest van controverse vanwege de hoge mate van geweld dat erin voorkomt, alsmede de satanische ondertoon. Yahoo! Games noemt het spel in zijn top 10 van meest controversiële spellen ooit.
Het spel is ook een paar keer als oorzaak genoemd van de toenemende mate van geweld onder jongeren. Zo bleek dat Eric Harris en Dylan Klebold, die verantwoordelijk waren voor de Moorden op Columbine High School in 1999, fanatieke spelers waren van het spel.

</doc>
<doc id="27866" url="https://nl.wikipedia.org/wiki?curid=27866" title="Spreadsheet">
Spreadsheet

Een spreadsheet of (digitaal) rekenblad is een computertoepassing om rekenkundige bewerkingen uit te voeren. Het kan gemaakt en gebruikt worden met behulp van een spreadsheetprogramma: een computerprogramma voor dit doel. Een spreadsheetprogramma is vaak standaard opgenomen in kantoorsoftwarepakketten.
Kenmerken.
Een spreadsheet bestaat uit een of meer werkbladen, die op hun beurt bestaan uit een matrix van cellen. Elke cel kan een getal, een tekst, een datum of een formule bevatten. De formules maken het mogelijk om bijvoorbeeld de som van een kolom van cellen in een cel te tonen.
Overigens is het mogelijk om binnen een cel dan weer teksten en formules te combineren.
Een groot voordeel van een spreadsheet boven een 'ouderwets' rekenapparaat is dat de spreadsheet dynamisch is. Men kan een enkel getal in een grote tabel veranderen, waarna direct alle formules in het werkblad opnieuw doorgerekend worden. Daarmee kunnen op een eenvoudige manier de gevolgen van verschillende scenario's doorgerekend worden. Ook kan de inhoud van een tabel direct in allerlei grafieken weergegeven worden. Geavanceerde spreadsheet-programma's hebben bijkomende functies, zoals het filteren van lijsten, het sorteren van gegevens en het optimaliseren van waarden in cellen op basis van formules. Moderne digitale rekenbladen beschikken over een uitgebreide lijst van formules, niet alleen op strikt rekenkundig gebied, maar ook voor algebraïsche functies, statistische bewerkingen, en dergelijke meer.
In de meeste spreadsheets kunnen ook macro's aangeroepen worden. Deze worden in een scripttaal zoals Visual Basic geschreven of door het registreren van de toetsaanslagen van de gebruiker aangemaakt. Het uitvoeren van een macro verandert de inhoud van een werkblad eenmalig: bij veranderingen in de gegevens wordt de macro niet automatisch opnieuw uitgevoerd.
Spreadsheetprogramma's.
De kracht van spreadsheetsoftware is de veelzijdigheid en het gebruiksgemak, de zwakte is dat de toepasbaarheid voor de meeste toepassingen beperkt is. In een spreadsheet kan een eenvoudige boekhouding worden bijgehouden, maar als de boekhouding complexer wordt is een boekhoudprogramma geschikter. Hetzelfde geldt voor eenvoudige vs. grote en/of complexe databases en voor het doen van eenvoudige statistische berekeningen; voor ingewikkelder statistieken is speciale statistische software geschikter.
Geschiedenis.
Het eerste spreadsheetprogramma was VisiCalc (visual calculator) van het bedrijf Visicorp. VisiCalc werd bedacht door Dan Bricklin en grotendeels geprogrammeerd door Bob Frankston. Het was de 'killer application' van de eerste Apples. VisiCalc werd op 17 oktober 1979 uitgebracht. Daarom is 17 oktober een wereldwijde spreadsheet-dag. VisiCalc werd na de lancering van Lotus 1-2-3 in enkele maanden tijd van de kaart geveegd. Tegenwoordig is Microsoft Excel de marktleider.
Dankzij het feit dat in het begin spreadsheetprogramma's vooral werden gebruikt in de financiële wereld hebben ze veel financiële en boekhoudkundige functies. Pas later ontdekten ook wetenschappers, statistici en wiskundigen de kracht van spreadsheetprogramma's.
Voorbeelden van softwareprogramma's.
Enkele voorbeelden van spreadsheetprogramma's:
Maximale grootte.
Zowel Excel van Microsoft Office als Calc van OpenOffice heeft een maximum van 256 kolommen (=2^8) en 65.536 rijen (=2^16) in één werkblad. Bij Microsoft Office Excel 2007 is het aantal rijen verzestienvoudigd naar 1.048.576 (=2^20) en het aantal kolommen vervierenzestigvoudigd naar 16.384 (=2^14).
Kommagescheiden bestand.
Een kommagescheiden bestand is een platte tekst die gebruikt wordt als tussentijdse codering van een tabel, om die naar een spreadsheetprogramma over te brengen. Vervolgens kan de tabel dan in het reguliere spreadsheetformat van het spreadsheetprogramma worden opgeslagen.
Fouten.
Menselijke fouten bij het gebruik van spreadsheets leidden in een aantal gevallen tot ernstige misrekeningen. Zo “verdwenen” bij de Engelse gezondheidsdienst 16.000 coronabesmettingen door het gebruik van een verouderd bestandsformaat. Ook financiële misrekeningen komen meermaals voor.

</doc>
<doc id="27867" url="https://nl.wikipedia.org/wiki?curid=27867" title="Microsoft Excel">
Microsoft Excel

Microsoft Excel is het spreadsheet-programma van Microsoft en onderdeel van Microsoft Office. Een spreadsheet is een digitaal rekenblad. Microsoft Excel is in zijn huidige vorm beschikbaar voor het besturingssysteem Microsoft Windows en voor macOS. Microsoft Excel is op beide platformen de marktleider bij de spreadsheet-programma's. Het pakket wordt veel gebruikt voor financiële berekeningen, maar ook in de techniek.
Ontwikkeling.
Excel is niet het eerste rekenbladprogramma van Microsoft. Microsoft had in 1982 reeds een rekenblad, MultiPlan, op de markt, maar dat programma brak nooit echt door en werd in 1985 door Excel vervangen. De marktleider in 1985 was het programma Lotus 1-2-3. Excel werd daar de grote concurrent van.
De eerste versie van Excel werd voor de Macintosh 512K geschreven. De Windows-versie, Excel 2.0, kwam pas in 1987 kwam op de markt. Aangezien Microsoft Windows in 1987 bijna niet werd gebruikt, werd bij Excel 2.0 een gratis versie van Microsoft Windows bijgeleverd. Qua functionaliteit is Excel 2.0 identiek aan de 1.0-versie uit 1985. Excel was de eerste bedrijfstoepassing voor het Windowsplatform. 
Vanaf de introductie van Windows 3.0, de eerste praktisch bruikbare versie van Microsoft Windows, oversteeg de verkoop van Excel de verkoopcijfers van Lotus 1-2-3 en nam het zijn plaats in als populairste rekenbladprogramma. 
Het programma werd tot aan versie 2002 Excel genoemd, vanaf versie 2003 werd het Microsoft Office Excel om duidelijker te maken dat het een onderdeel was van Microsoft Office. Later werd het weer Microsoft Excel. Hoewel Microsoft met elke nieuwe versie van Excel meer en meer functies aan het programma toevoegt, kan worden opgemerkt dat de basisfunctionaliteit van het rekenblad nog steeds weinig verschilt van VisiCalc, de stamouder van alle rekenbladprogramma's.
Excel was het eerste rekenbladprogramma dat niet alleen aandacht aan de berekeningen schonk. Met Excel werd het ook mogelijk om de grafische vormgeving van de gegevens te bepalen, zoals lettertype en celopmaak, maar ook in de techniek van de software bracht Excel een aantal nieuwigheden met zich mee. Zo introduceerde Microsoft de 'intelligent cell recomputation'-techniek waarbij bij een verandering van gegevens alleen die cellen automatisch worden herberekend die afhankelijk van deze gegevens zijn. Bij vorige rekenbladprogramma's werden steeds alle cellen herberekend of werd de berekening slechts uitgevoerd na een specifieke vraag van de gebruiker. 
Een faciliteit in Excel is net zoals bij de andere onderdelen van Microsoft Office om macro's met behulp van Visual Basic for Applications VBA te kunnen programmeren. VBA werd in 1993 met versie 5.0 in Excel ingevoerd. Excel-bestanden kunnen tegenwoordig op dezelfde manier met behulp van bijvoorbeeld Python worden bewerkt.
Bestandsformaten.
Standaard bestandsformaten.
Microsoft Excel gebruikte tot de versie van 2007 als de primaire vorm het eigen binaire bestandsformaat Binaire Interchange File Format Biff.
Excel 2007 maakte van Office Open XML gebruik als primaire bestandsformaat. Dat was een op XML gebaseerd formaat, dat na een eerdere op XML gebaseerd formaat XML ("xmlss"), het eerst in Excel 2002 werd ingevoerd. Er konden met dit laatste formaat geen VBA-macro's gebruikt.
Office Open XML.
Er werden met Microsoft Excel 2007, samen met de andere producten in Microsoft Office 2007, een reeks nieuwe bestandsformaten geïntroduceerd. De formaten van Excel 2007 en nieuwer zijn:
Aantal rijen en kolommen.
Het bereik van de werkbladen in verschillende versies van Excel is hier aangegeven:
Datumsystemen.
Er kan in Excel tussen het 1900- en het 1904-datumsysteem worden gekozen. Deze keuze bepaalt hoe een datum naar getal wordt geconverteerd en omgekeerd. Dat is nodig, omdat iedere datum intern in Excel door middel van een geheel getal is vastgelegd. Het verschil tussen de getalrepresentaties voor data van 1 januari 1904 t/m 31 december 9999 is in beide systemen 1462. Het minimum is 1 bij het 1900-systeem, 1 januari 1900, 0.00 uur, en 0 bij het 1904-systeem, 1 januari 1904, 0.00 uur. 
Het 1900-datumsysteem heeft als eigenaardigheid dat wordt uitgegaan van het bestaan van de fictieve dag 29 februari 1900, hoewel de gregoriaanse kalender verder correct wordt gehanteerd. Voor correcte berekeningen van tijdsduur moet men zich daarom beperken tot data vanaf 1 maart 1900. De schaal begint dan met 61 en geëxtrapoleerd is het nulpunt 30 december 1899, 0.00 uur. 
Het 1904-datumsysteem toont een negatief getal met een min gevolgd door de datum/tijd behorend bij de absolute waarde. Dit is vooral handig bij getallen tussen -1 en 0, en een datum/tijd-formaat dat alleen een tijd laat zien. Beide systemen werken voor data t/m 31 december 9999. 
Ter vergelijking: Apache OpenOffice Calc hanteert de gregoriaanse kalender correct in de hele periode van 15 oktober 1582 t/m 27 juni 9957, en heeft als nulpunt daadwerkelijk 30 december 1899, 0.00 uur, zodat er voor data van 1 maart 1900 t/m 27 juni 9957 compatibiliteit is met bovengenoemd 1900-datumsysteem.
Het kan handig zijn om positieve en negatieve tijdsverschillen van minder dan 24 uur in uren, minuten en seconden weer te geven. Wanneer in Excel verschillende data met elkaar worden vergeleken, houdt Excel er rekening mee dat de verschillende maanden van het jaar een verschillend aantal dagen hebben en dat er schrikkeljaren zijn.
Wereldkampioenschap modelleren.
Sinds 2012 bestaat voor Excel een wereldkampioenschap modelleren. De voorrondes waren altijd online, met een finale op locatie. De finale werd tot en met 2014 in New York gehouden, in 2015 in Londen. De winnaar kreeg behalve een geldprijs een gouden toetsenbord, met als cruciaal detail dat de F1-toets ontbreekt. Bij het gebruik van Excel wordt namelijk soms de F1-toets per ongeluk geraakt, omdat de veel gebruikte F2-toets, voor het bewerken van formules in cellen, ernaast zit. De F1-toets roept dan het hulp-scherm op.

</doc>
<doc id="27868" url="https://nl.wikipedia.org/wiki?curid=27868" title="Meta-tag">
Meta-tag



</doc>
<doc id="27869" url="https://nl.wikipedia.org/wiki?curid=27869" title="Capitol">
Capitol



</doc>
<doc id="27875" url="https://nl.wikipedia.org/wiki?curid=27875" title="Booleaanse logica">
Booleaanse logica



</doc>
<doc id="27877" url="https://nl.wikipedia.org/wiki?curid=27877" title="Booleaanse algebra">
Booleaanse algebra

In de wiskunde, met name de abstracte algebra, en in de informatica is een booleaanse algebra of boolealgebra een algebraïsche structuur met de logische operatoren AND (en), OR (of) en NOT (niet). Deze operatoren zijn direct gerelateerd aan de begrippen doorsnede, vereniging en complement uit de verzamelingenleer.
Zo is het logische "uitgesloten derde", dat stelt dat een uitspraak waar is of onwaar, equivalent met de regel dat de vereniging van een verzameling en z'n complement alle in het geding zijnde elementen bevat.
Complementair daaraan is de logische vaststelling dat een uitspraak en z'n ontkenning niet samen waar kunnen zijn. Dit wordt voor verzamelingen weerspiegeld in de regel dat een verzameling en z'n complement geen gemeenschappelijk element hebben.
De booleaanse operatoren zijn genoemd naar de Brit George Boole, die ze in het midden van de 19e eeuw invoerde. Een booleaanse algebra is een poging om algebraïsche technieken te gebruiken teneinde te kunnen omgaan met logische uitdrukkingen. Booleaanse algebra's vinden bijvoorbeeld toepassing in het samenstellen van digitale elektronische schakelingen, zoals die in computers worden gebruikt. In de praktijk kan men de werking ervan onder meer zien in sommige zoeksystemen voor internetpagina's.
Definitie.
Een "booleaanse algebra" of "boolealgebra" bestaat uit een verzameling formula_3 die ten minste twee verschillende elementen 0 ("onwaar", logische FALSE) en 1 ("waar", logische TRUE) bevat, en die voorzien is van twee binaire bewerkingen formula_4 ("en", logische AND, ook genoteerd als formula_5 of formula_6) en formula_7 ("of", logische OR, ook genoteerd als formula_8), en een unaire bewerking formula_9 ("niet", logische NOT), die voldoen aan de volgende axioma's voor alle formula_10:
associativiteit
commutativiteit
absorptie
distributiviteit
complement
De eerste drie paren axioma's, associativiteit, commutativiteit en absorptie, houden in dat het geordende drietal formula_21 een tralie is.
Uit de axioma's volgt dat in de partiële ordening van het tralie 0 het kleinste element is en 1 het grootste element. (Die partiële ordening wordt bepaald door de relatie formula_22.)
Verder volgt uit de axioma's dat het complement formula_23 van een element formula_24 eenduidig bepaald is en dat:
idempotentie
kleinste en grootste elementen
complementen
regels van De Morgan
involutie
Veel gebruikte Engelse benamingen zijn:
Andere bewerkingen zijn:
Notatie.
Soms wordt vanwege een zekere mate van overeenkomst een + gebruikt voor formula_7 en een formula_37 voor formula_4. Voor wie bekend is met getallenalgebra schept deze notatie verwarring, omdat deze symbolen, die ook in getallenalgebra worden gebruikt, hier een andere betekenis hebben.
Een booleaanse algebra werkt met variabelen die slechts de waarden 0 en 1 aannemen. Voorbeelden van vergelijkingen:
Soms wordt ook een vierde booleaanse operator gehanteerd, de "exclusive OR" ofwel "XOR" (ook EXCLUSIEVE OF, of exclusieve disjunctie), gedefinieerd door de regel
De operator formula_46 gedraagt zich ongeveer als de klassieke getallenoperator formula_8, weliswaar met de eigenaardigheid dat formula_48
Een "volledig" stel logische uitdrukkingen wordt gemodelleerd door een algebra van verzamelingen. Het is, in de formele zin, een associatieve algebra met eenheidselement over het lichaam (in België: veld) formula_49 met de bewerkingen formula_46 en formula_37.
Voorbeelden.
De eenvoudigste booleaanse algebra bestaat slechts uit de elementen 0 en 1. De rekenregels volgen uit de axioma's van deze waarheidstabellen:
Een ander voorbeeld van een booleaanse algebra wordt gevormd door de machtsverzameling van een gegeven verzameling formula_52 met de bekende bewerkingen vereniging, doorsnede en complement.

</doc>
<doc id="27878" url="https://nl.wikipedia.org/wiki?curid=27878" title="Nescio">
Nescio

Jan Hendrik Frederik Grönloh (Amsterdam, 22 juni 1882 – Hilversum, 25 juli 1961), pseudoniem Nescio (Latijn voor "Ik weet (het) niet"), was een Nederlandse schrijver van neoromantische verhalen in een deels op Multatuli geïnspireerde stijl. Zijn bekendste titels zijn de drie novellen "De uitvreter" (1911), "Titaantjes" (1915) en "Dichtertje" (1918).
Levensbeschrijving.
Jan Hendrik Frederik Grönloh werd op 22 juni 1882 in de Amsterdamse Reguliersbreestraat 49 geboren als oudste van vier kinderen van een eveneens Jan Hendrik Frederik Grönloh (1856-1928) genaamde winkelier en smid en Martha Maria van der Reijden (1856-1935). Zijn roepnaam was Frits. Na zijn geboorte verhuisde het gezin naar Amsterdam-Oost, waar hij vanaf februari 1888 de openbare lagere school in de 1ste Van Swindenstraat bezocht en in 1894 naar de driejarige HBS ging aan de Mauritskade te Amsterdam. Van 1897 tot 1899 zat hij op de Openbare Handelsschool aan de Keizersgracht. Vanaf 1899 vervulde hij verschillende kantoorbaantjes, om te beginnen bij de Twentsche Bontweverij in Hengelo, waar hij het drie maanden uithield. De aanzet tot een nooit voltooide roman "De voetreiziger" wordt aan deze periode gelinkt.
Later werkte hij nog een jaar in Oldenzaal en twee jaar in Rheine bij Münster. In 1904 trad hij in dienst van de exportfirma Holland-Bombay Trading Company, en in de jaren daarna klom hij daar op tot directeur.
Van 1901 tot 1903 was hij betrokken bij de idealistische kolonie Tames, die hij met een aantal vrienden had opgericht in de buurt van Huizen. Dit was in navolging van de kolonie Walden, opgericht door Frederik van Eeden. Nescio was lid van de SDAP. Hij was dus duidelijk een idealist, al had hij zich in het dagelijks leven neergelegd bij de plichten van de moderne maatschappij.
De onbereikbaarheid van idealen was een belangrijk thema in zijn literaire werk. De vrienden van de Tames stonden model voor Bavink, Bekker en Kees Ploeger, die in het werk "Titaantjes" van Nescio een grote rol spelen.
In 1906 trouwde hij met Aagje Tiket (1883-1974). Het echtpaar kreeg vier dochters. Ze woonden eerst op de Ringkade, die later Transvaalkade ging heten, maar verhuisden verschillende keren binnen Amsterdam; naar de Laanweg in Noord, de Middenweg en het Linnaeushof in Oost. Nescio verbleef ook enige tijd aan de Achterweg 22 in Groet.
In zijn werk vormt Amsterdam meestal het decor. Nescio kon zich nogal opwinden over de veranderingen in de stad. In het emotioneel geladen slot van "De uitvreter" wordt in een bijzin nog stelling genomen: "Den winter bracht ik in Amsterdam door, waar ze druk bezig geweest waren, mooie huizen af te breken en er leelijke voor in de plaats te zetten, al tobbende." Behalve de stad Amsterdam speelt ook het platteland rondom de hoofdstad en rondom Nijmegen een zeer belangrijke rol in Nescio's werk. Zijn beschrijvingen van het weer, de natuur en het landschap van dit gebied vormen een belangrijk deel van zijn literaire nalatenschap.
Nescio overleed op 79-jarige leeftijd in ziekenhuis Zonnestraal te Hilversum en werd begraven op begraafplaats De Nieuwe Ooster in Amsterdam. Hoewel hij in 1954 de Marianne Philipsprijs ontving, volgde pas na zijn dood werkelijke erkenning voor zijn belangrijke bijdrage aan de Nederlandse literatuur.
Werk.
Nescio debuteerde in januari 1911 met het verhaal "De uitvreter" in het literaire tijdschrift "De Gids". Het tijdschrift wees een tweede verhaal, "Titaantjes", af vanwege de uitbarstingen waarin God ter sprake kwam. Nadat redacteur J.N. van Hall voorstelde om in plaats van het woord God in de afsluitende passage maar de naam Zeus af te drukken, had Nescio er genoeg van. In 1915 verscheen "Titaantjes", zijn tweede verhaal, in "Groot Nederland". Samen met een derde verhaal, "Dichtertje", werden ze in 1918 als boek uitgebracht bij de kunsthandelaar J.H. de Bois, uitgever van de "Haarlemsche kunstboekjes", met een omslagontwerp door Reijer Stolk. De oplage van 500 verkocht langzaam, vermoedelijk niet alleen vanwege de hoge prijs en het gebrek aan belangstelling dat het publiek had voor novellen, maar ook vanwege de originele stijl en de vrijpostigheid. Een tweede druk verscheen in 1933, een derde in 1947 en de vierde druk uit 1956 werd vermeerderd met het verhaal "Mene tekel" uit 1946.
Door de overeenkomst in stof en sfeer horen deze verhalen bij elkaar, al vormt elk een afgeronde eenheid. Het gaat steeds om een jonge vriendengroep van onpraktische artistiekelingen, die achteraf worden geportretteerd met de nostalgie die toegenomen mensenkennis en levenservaring meebrengt, zonder dat aan dat latere gezichtspunt grotere wijsheid of anderszins superioriteit wordt toegekend.
In die tweede druk, uitgegeven bij uitgeverij J.H. de Bois te Haarlem, onthulde Nescio zijn naam J.H.F. Grönloh, in het voorbericht:
Dit alles naar aanleiding van het boek: "Vermomde Nederlandsche en Vlaamsche schrijvers", Aefke de Kempenaer, (1883-1973), 1928, uitgever: Leiden, A.W. Sijthoff.
"De uitvreter".
In het verhaal "De uitvreter" staat Japi centraal ("Zijn achternaam heb ik nooit geweten"). Japi heeft slechts één ideaal en wel dat van de volmaakte bohemien te zijn. Hij wil niet eens een kunstenaar zijn. "Ik ben Goddank helemaal niks", aldus Japi. Via schilder Bavink komt hij in contact met Koekebakker, ook wel bekend als Erik de Man, de ik-persoon van het boek. Japi staat al snel te boek als een profiteur, "die je sigaren oprookte" en "paraplu's leende die hij nooit terugbracht". Vandaar zijn bijnaam: de uitvreter.
Japi, Bavink (die een niet-succesvol schilder is) en Koekebakker, een journalist, verzetten zich tegen de maatschappij, waarin mensen worden uitgebuit en zij zweren langzaam maar zeker het werken af. Van hun idealen komt echter niets: Koekebakker blijft werkzaam bij zijn kantoortje en verdient daar een aardig salaris, maar verliest wel al zijn idealen. Bavink wordt een steeds tragischer figuur, die Japi op een voetstuk zet maar zelf "mal" wordt. Japi zelf weet zich ook geen blijf. Hij trekt naar Friesland, België en Frankrijk, maar vindt nergens de betekenis en bevestiging die hij zoekt. Als zijn onbereikbare liefde Jeanne sterft en hij geen ideaal meer te verwezenlijken ziet, trekt hij naar Nijmegen. Het slot van "De Uitvreter":
Wonderlijke kerel.
De bekendste zin van Nescio is de zin waarmee "De uitvreter" begint:
In 1961, precies een halve eeuw na de eerste publicatie van het verhaal, werd ontdekt wie de man was die de Sarphatistraat de mooiste van Europa vond. De schrijver en Walden-oprichter Frederik van Eeden beschreef de Sarphatistraat als een voorbeeld van negentiende-eeuwse wansmaak, al dacht hij daar ooit anders over: "Als den dag van gisteren heugt het mij hoe ik de Sarphatistraat de mooiste straat van Amsterdam vond." Van Eeden schreef dit in een recensie van Lodewijk van Deyssel, "Een liefde", die in april 1888 in "De Nieuwe Gids" was verschenen. Nescio heeft alleen van Amsterdam Europa gemaakt.
De eerste komma in de openingszin komt in Nescio's manuscript niet voor. Die fout is pas opgetreden nadat het manuscript op de redactie van "De Gids" was aangekomen. Een andere fout staat nog consequent in "De Uitvreter". Japi's favoriete liedje zou over de "Nancy Brick" gaan. Dat was een verschrijving. Er had "Nancy Brig" moeten staan. Het liedje van Plumpton, op tekst van W.S. Gilbert, ging over een brig (brigantijn) die schipbreuk leed, waarna de bemanning kannibalistisch werd. Deze shop song was een persiflage op de geschiedenis van het vlot van de Medusa. Volgens Nescio-kenner Enno Endt was het Grönlohs favoriete liedje.
Over wie Japi (de uitvreter) zelf zou zijn geweest, bestond lang onzekerheid. Grönloh wilde er weinig over kwijt en beweerde dat de figuur niet op een bestaand persoon was geënt. In twee teruggevonden brieven uit 1908 blijkt dat het gedrag van de schrijver zelf, tijdens zijn bezoek aan Zeeland en met name Veere, veel overeenkomsten vertoont met dat van Japi.
"Titaantjes".
De bekende openingszin van "Titaantjes" luidt:
In "Titaantjes" blikt Koekebakker terug op de tijd dat hij en zijn vrienden idealen hadden en vertelt hij hoe het hen is vergaan. Bavink schildert een meesterwerk en snijdt dit vervolgens aan reepjes als hij ontdekt dat hij door dit schilderij in feite heeft bereikt wat hij altijd al had afgezworen, namelijk een succesvol en rijk man worden en komt in een gesticht terecht. De rest van zijn vriendengroep heeft zich aangepast aan de maatschappij die ze ooit afzwoeren. Aan het eind van het verhaal gaat het alleen Koekebakker voor de wind. Hij wordt een succesvol journalist en verdient daarmee een goed belegde boterham. In feite kunnen zijn idealen hem niet meer zo schelen. Hoewel "Titaantjes" het vervolg is op de "De uitvreter" en voor een groot deel over dezelfde personages gaat, wordt er niet naar Japi (de uitvreter) verwezen.
Het boek heeft als moraal dat ieder mens zich uiteindelijk ten koste van zijn idealen aanpast aan de maatschappij en, ondanks zelfs de grootste walging van maatschappelijke eisen, hij daar toch altijd aan toegeeft, of hij wil of niet. De twee werken zijn dan ook een groot protest tegen de maatschappij, maar geven ook de tweestrijd weer tussen Nescio (de schrijver) en Grönloh (directeur van de Holland-Bombay Trading Company), die in een en dezelfde persoon wordt uitgevochten. Dit thema vinden wij ook terug in de boeken van Willem Elsschot, die deze tegenstelling schrijver-zakenman in zijn Laarmans-Boorman boeken laat terugkomen. Nescio en Elsschot worden mede hierom vaak met elkaar vergeleken.
"Dichtertje".
De novelle "Dichtertje" uit 1918 behandelt op ironische en ontluisterende wijze het als burgerlijk bestempelde huwelijk, gekoppeld aan de tegenstelling dichter-burger. Bekende Nescio-themata als de tegenstelling tussen verlangen en plichten, de strijd tussen "droom en daad" (in bewoordingen van Elsschot) en de uiteindelijke teleurstelling komen in dit verhaal op een andere wijze terug. Hoofdpersoon van het verhaal is de kantoorbediende Eduard ("Ee"), die in stilte het verlangen koestert een artiest te worden. "Een groot dichter zijn en dan te vallen". Zoals bij Nescio te verwachten, loopt het niet erg goed af. Edu schrijft zijn meesterwerk en wordt daarna krankzinnig (vergelijk het tragische lot van Bavink in "Titaantjes").
Tijdens het schrijven hielp Nescio's vrouw hem als corrector. Zij las dus al zijn manuscripten. De teksten van "Dichtertje" waren, begrijpelijk, voor haar niet al te plezierig om te lezen. In "Dichtertje" speelt Nescio op de hierdoor ontstane huiselijke twist in, aan het begin van hoofdstuk zes:
"Mene Tekel".
Aan het bundeltje "De Uitvreter, Titaantjes, Dichtertje" werd bij de vierde druk ervan ook "Mene Tekel" toegevoegd. Dit "Mene Tekel" bestaat uit een aantal schetsen en korte verhaaltjes die eerder los van de andere verhalen werden gepubliceerd in 1946. Beroemde schetsen uit dit werkje zijn, behalve het titelverhaal "Mene Tekel" vooral "Buiten-IJ" en "Pleziertrein". De opening van "Mene Tekel" toont beide karakteristieken van het werk van Nescio: de eerste alinea bevat een uitgebreide omschrijving van een zonsondergang op het platteland. Nescio's bevlogen proza wordt in de tweede alinea komisch-ruw onderbroken door Bavink: "Toen zei Bavink: 'Ik word een beroemd man,' zooals een ander zou zeggen: 'Ze hebben me een dubbeltje te veel afgezet' en we voelden ons bekocht, alle drie, Bavink, Bekker en ik." De titel "Mene Tekel" is een verwijzing naar Mene mene tekel ufarsin, het "teken aan de wand" tijdens het feest van Belsazar (Daniël 5).
Nescio blijkt — waarschijnlijk evenzeer als zijn lezers — gehecht te zijn aan deze Titaantjes. In veel van zijn latere verhalen komen zij terug, deze levenslustige idealisten, die de hemel wel zouden bestormen en de wereld anders zouden maken - tot ook zij bedroefd zich bij hun lot neerlegden en gewone "mannetjes" werden.
Schrijfstijl.
Nescio's stijl is precies en origineel, met weinig versiering maar juist veel understatement. Knuvelder omschrijft hem als een "onderkoeld of ironisch neoromanticus" die de indruk wil wekken "een ongeëmotioneerd, bijna nuchter verteller te zijn" en aldus met minimale middelen maximale effecten bereikt.
Thematiek.
Het essentieel gegeven in Nescio's oeuvre omschrijft literatuurhistoricus Gerard Knuvelder als de "queeste naar de zichtbare en zich dan weer verbergende God", welke God zich in de visie van de verteller vooral openbaart in de natuur en in de vrouw. Nescio ziet God met name in de onvergankelijke manifestaties van de natuur: de zon en stromend water. Nescio's personages observeren de onvergankelijke schoonheid der natuur, die met name de schilders overweldigt, omdat zij zich voor de hopeloze taak gesteld zien dit "teken van het goddelijke" over te brengen op het doek. Sommigen leggen zich neer bij de ondoorgrondelijkheid van het mysterie, anderen gaan ten onder aan hun hoge roeping, hetzij op tragische wijze hetzij door het aangaan van compromissen die uitmonden in burgerlijkheid en materialisme. Bij de meesten blijft de herinnering aan hun jeugdig idealisme bestaan en daarmee iets van hun titanengestalte.
Waarderingsgeschiedenis.
De drie verhalen "Dichtertje", "De uitvreter" en "Titaantjes" verschijnen in 1918 in één band, bij de Haarlemse kunsthandelaar J.H. de Bois in een oplage van 500 exemplaren. Tien jaar later bleken van deze oplage maar 300 exemplaren te zijn verkocht. Desondanks komt er in 1933 een herdruk. In 1947 verscheen de derde druk, met de verhalen in hun bekende, chronologische volgorde: "De Uitvreter", "Titaantjes", "Dichtertje". Vanaf 1956, de vierde druk, werd het verhaal "Mene Tekel" aan deze bundel toegevoegd. Lange tijd zijn dit de enige verhalen geweest die van Nescio verkrijgbaar waren.
Pas in de loop van de jaren dertig komt er iets meer aandacht voor zijn werk. Knuvelder ziet in de herdruk van 1933 een aanwijzing dat de nieuwe opvattingen van de literatoren rond het tijdschrift "Forum" school beginnen te maken. Ook na de oorlog groeit de waardering voor Nescio's werk gestaag: in 1954 ontvangt hij de Marianne Philipsprijs en vlak voor zijn dood verschijnt - mede op aandrang van vrienden - de bundel "Boven het dal en andere verhalen" (1961). Die 'andere' verhalen waren door zijn vrouw en vrienden gekozen uit het vele ongepubliceerde werk uit zijn jeugd. Nieuw in dit boek is Nescio's inleiding, waarin hij zijn visie op het schrijverschap geeft en commentaar levert op zijn eigen werk. Hij eindigt met de woorden: "En dan heb ik hiermee mijn litteraire nalatenschap verzorgd, alsof ik inderdaad overleden was."
Vooral in de jaren zeventig ziet Knuvelder de belangstelling voor Nescio toenemen, naar zijn oordeel omdat toen Nescio's afkeer van prestatiedwang en aantasting van de natuur, alsmede zijn interesse in oosterse religies en denkwijzen door velen werden gedeeld, waardoor hij een verwante geest lijkt.
Sindsdien is de waardering van zijn werk sterk gestegen. Tegenwoordig wordt het beschouwd als een van de belangrijkste oeuvres van de Nederlandse literatuur, al is het oeuvre erg klein. Hij wordt door velen dan ook gezien als een van de meest invloedrijke schrijvers uit de Nederlandse literatuurgeschiedenis. "Dichtertje", "De uitvreter" en "Titaantjes" werden in 2007 gekozen in de lijst van beste Nederlandstalige boeken. Latere grootheden als Gerard Reve en Willem Frederik Hermans hebben Nescio vaak genoemd als een voorbeeld en inspiratiebron; de stijl die Nescio hanteerde heeft zeer veel navolging gekend, tot op de dag van vandaag.
Kenmerkend voor de stijl van Nescio is de zakelijke, "gewone" woordkeuze. Nescio's stijl was allesbehalve hoogdravend en was in zijn tijd zeer afwijkend. De "volkse" stijl was dan ook een reden van de zeer beperkte waardering die Nescio in zijn tijd kreeg; zijn zinnen die vol stonden met "datti" (= dat hij) en andere spreektalige elementen voldeden niet aan de verwachtingen die men destijds van literatuur had. Latere literatoren waarderen juist dit "normale" aan Nescio: "Nescio schreef, nadat er tientallen jaren hoogdravende onzin over de Nederlandse lezer was uitgestort, als een gewoon mens", schreef bewonderaar Gerard Reve.
Ook de thematiek van het werk van Nescio en zijn uitlatingen over God werden in zijn tijd als choquerend ervaren. "Ze gooien alle conventies overboord en lachen met wat voor velen heilig is", schreef een recensent in 1918 over de verhalen van Nescio. Vanaf de jaren zestig verandert deze houding totaal en wordt Nescio ook door het grote publiek omarmd. Eerder al, in de jaren dertig, werd Nescio als een groot schrijver erkend door Menno ter Braak en andere leden van het tijdschrift "Forum", dat destijds toonaangevend was in de Nederlandse letteren.
Eerbetonen.
Hans Bayens maakte van 1969-1971 "De Titaantjes", een beeld geplaatst in het Amsterdamse Oosterpark.
De Nederlandse popgroep Nits bracht in 1983 de plaat "Nescio" uit, als eerbetoon aan de schrijver. Het nummer werd een hit en is nog steeds — ook over de grens — een van de bekendste songs van deze Amsterdamse band. Het lied gaat over Japi (de Uitvreter) en gaat door waar het eigenlijke verhaal eindigde: wat gebeurde er met Japi nadat hij van de brug bij Nijmegen stapte?
In 2007 werd in Beek-Ubbergen een nieuwe straat vernoemd naar Nescio. De Nesciostraat bevindt zich tussen de Potgieterstraat en de Vondelstraat. De oostelijke omgeving van Nijmegen is een belangrijke bron van inspiratie geweest voor het werk van Nescio. Bron: 2006, Bert Vanheste, Nescio in Nijmegen, .
In 2005 werd in Amsterdam een voetgangers- en fietsersbrug naar Nescio genoemd, de Nesciobrug. De naam is gekozen omdat de brug de verbinding vormt tussen de stad en de Diemerzeedijk, de dijk waarlangs Nescio en zijn "Titaantjes" lange wandelingen maakten, waarvan hij verhaalde (1918), aldus de Diemerzeedijk een plaats gevend in het collectieve literaire geheugen.
Op het gebouw Sarphatistraat 252-366 werd in 2008 een reliëf van Da van Daalen geplaatst met portret en citaat.
In Groningen bestaat een Nesciopad, een fietspad waar geen enkel huis aan staat en dat daarom geen postcode heeft. In Zoetermeer heet een straat Nesciohove. Nijmegen en Haarlem hebben een Nesciostraat. In Haren (bij Groningen) is een Nesciolaan. En in Naarden, Arnhem en Culemborg is een Nesciohof. De laatste ligt in de experimentele woonwijk Lanxmeer. Almere beschikt in de nieuwe Literatuurwijk over een Nescioplantsoen. In Leiden is er een Nesciokade. In Loenersloot is er een Nesciolaantje wat uitkijkt over de weilanden en het Amsterdam-Rijnkanaal richting Vreeland.
Linnaeusstraat 7-11, Amsterdam draagt een tekst van Nescio in de typografie van Ootje Oxenaar.

</doc>
<doc id="27880" url="https://nl.wikipedia.org/wiki?curid=27880" title="Fundamentalisme">
Fundamentalisme

Fundamentalisme is het teruggrijpen op normen en waarden zoals deze oorspronkelijk het meest bekend en vaak ook algemeen gebruikelijk waren. De term wordt toegepast op kunstvormen, opvattingen, en politieke en religieuze leerstellingen. In religieus verband verwijst de term naar een orthodoxie die radicale vormen aanneemt.
De benaming is afkomstig uit de Verenigde Staten en is van oorsprong de naam van een 20e-eeuwse beweging in het Amerikaanse protestantisme, die de letterlijke interpretatie van de Bijbel van fundamenteel belang acht voor het persoonlijke en maatschappelijke leven. De term fundamentalist wordt inmiddels in een veel bredere betekenis gebruikt, namelijk voor iemand die op strikte en letterlijke wijze vasthoudt aan bepaalde grondbeginselen. De term fundamentalisme wordt vaak ervaren als een vijandige en beledigende term, die op bekrompenheid, fanatisme, obscurantisme en sektarisme duidt.

</doc>
<doc id="27881" url="https://nl.wikipedia.org/wiki?curid=27881" title="Glasnost">
Glasnost

Glasnost (Russisch: гласность, "openheid") is een Russisch woord dat in 1986 door Michail Gorbatsjov op het 27e partijcongres van de Communistische Partij van de Sovjet-Unie als leus werd geïntroduceerd.
Michail Gorbatsjov probeerde de "glasnost" samen met de "perestrojka" (staatkundige en economische hervormingen) in te voeren in een poging de centraal geleide economie van de Sovjet-Unie weer op de rails te krijgen. Daarnaast werd indertijd nog een derde term gehanteerd: "uskorenie" (versnelling). Deze lijkt echter in de vergetelheid geraakt, mogelijk door negatieve associaties bij dit begrip.
Tot halverwege de jaren 1980 was 'glasnost' een heel neutraal woord. Door de hervormingen in de Sovjet-Unie kreeg het een ideologische lading en raakte het wereldwijd bekend. Al snel na zijn aantreden in maart 1985 sprak Gorbatsjov over de noodzaak van hervormingen in de Sovjet-Unie. Een van de belangrijke steunpilaren daarvoor was openheid over het handelen van de staat: als het volk daar geen inzicht in had, kon het ook niet betrokken zijn bij het bestuur van het land - arbeiderszelfbestuur, essentieel voor het communisme. Gorbatsjov greep terug op de 'democratische' principes van het leninisme en plakte daar het etiket "glasnost" op. De openheid bracht ook met zich mee dat misstanden in het land aan de kaak gesteld konden worden; een zekere mate van vrijheid van meningsuiting dus. Daarnaast houdt het de mogelijkheid tot openheid en transparantie van overheidsactiviteiten in, oftewel de vrijheid van het verspreiden van informatie.
Ondanks de invoering van deze openheid kon de ineenstorting van dit systeem niet meer afgewend worden. De 'glasnost' was namelijk tevens een katalysator voor etnische groepen en volken om hun stem te laten horen en onafhankelijkheid te eisen. Men kan stellen dat de glasnost heeft bijgedragen aan het uiteenvallen van de Sovjet-Unie.

</doc>
<doc id="27882" url="https://nl.wikipedia.org/wiki?curid=27882" title="Oligarchie">
Oligarchie

Bij een oligarchie (Oudgrieks: ὀλίγος ("oligos") = 'weinig' en ἄρχειν ("archein") = 'heersen') is de macht in handen van een kleine groep van mensen die behoren tot een bevoorrechte klasse of stand. In de oudheid was het de heersende kaste die over het machtsmonopolie beschikte: een erfelijke sociale groepering die door religie, verwantschap, economische status, prestige en soms zelfs taal is afgescheiden van de rest van de maatschappij. Dergelijke elites hebben de neiging om macht uit te oefenen in het belang van hun eigen kaste.
In een oligarchische regeringsvorm is de rechtsgeldigheid van de wetten gebaseerd op het goeddunken (groepswillekeur) van deze gesloten elite. Het is een van de vijf staatsvormen beschreven door Plato, die de oligarchie identificeert als de 'slechte' variant van aristocratie omdat de oligarchie uitsluitend de bevoordeling van de eigen klasse voor ogen heeft.
Voorbeelden.
De beroemdste oligarchische "polis" was Massalia (het latere Marseille), waarvan de staatsinrichting gedurende de oudheid de bewondering van velen genoot. Ook de "poleis" Sparta, Korinthe en Athene zijn ooit voorbeelden geweest van oligarchieën, evenals enkele Nederlandse steden in de 17e en 18e eeuw. Ook de Fenicische handelsstad Carthago was een oligarchie.
De term 'oligarch' werd weer veel gebruikt toen na het uiteenvallen van de Sovjet-Unie verschillende topmensen uit de Russische zakenwereld nauwe banden bleken te onderhouden met de politiek en zo hun invloed konden aanwenden bij politieke besluitvorming. Om dezelfde reden worden de Verenigde Staten en Oekraïne tegenwoordig ook steeds vaker als oligarchie getypeerd.
Voorbeeld van een door een oligarchie bestuurd land in de huidige tijd is Saoedi-Arabië, waar de macht gedeeld wordt door een duizendtal prinsen die deel uitmaken van het Huis van Saoed.
IJzeren wet van de oligarchie.
Socioloog Robert Michels stelde dat alle organisatievormen, onafhankelijk van het democratische of autocratische gehalte in het begin, onvermijdelijk oligarchisch worden. Daarmee sluit deze ijzeren wet van de oligarchie aan bij de elitetheorie van Pareto en Mosca.

</doc>
<doc id="27883" url="https://nl.wikipedia.org/wiki?curid=27883" title="Het Parool">
Het Parool

Het Parool is een Nederlands dagblad dat in de Tweede Wereldoorlog begon als sociaaldemocratisch getinte verzetskrant. De krant richt zich vooral op stad (en gemeente) Amsterdam en is sinds februari 1998, toen de andere op Amsterdam gerichte krant "De Courant/Nieuws van de Dag" werd opgeheven, de enige op Amsterdam gerichte krant. "Het Parool" verschijnt sinds 31 maart 2004 op tabloidformaat, en werd op 1 januari 2010 deel van De Persgroep Nederland, het voormalige PCM.
"Het Parool" wordt door het sociaaldemocratische verleden gezien als een politiek linkse krant. Dit was echter niet in alle gevallen zo: ten tijde van de Vietnamoorlog koos de krant onder leiding van hoofdredacteur Herman Sandberg de zijde van de Verenigde Staten.
Geschiedenis.
Het Parool als verzetskrant (1941-1945).
Vanaf 25 juli 1940 verscheen in Nederland onder de naam "De nieuwsbrief van Pieter 't Hoen" een gestencild illegaal krantje met politiek nieuws. De nieuwsbrief werd gemaakt door Frans Goedhart. In de loop van 1940 zocht Goedhart contact met diverse figuren die voor de oorlog belangrijke posities innamen binnen de pers en de sociaaldemocratische politiek, maar wier werk door de bezetting onmogelijk was geworden. Zo ontstond de groep oprichters van de verzetskrant "Het Parool":
Andere bekende medewerkers waren onder meer Kees de Groot, Jan Meyer, Wim van Norden en Gerrit Jan van Heuven Goedhart.
Spoedig na de oprichting raakte ook H.B. ('Stuuf') Wiardi Beckman, de voormalige hoofdredacteur van "Het Volk", bij "Het Parool" betrokken. De eerste uitgave van "Het Parool" verscheen op 10 februari 1941. De naam van de krant was bedacht door Kann. Goedhart bedacht het motto: het aan het Wilhelmus ontleende 'Vrij onverveerd'. Vanaf augustus 1941 werd de krant niet meer gestencild, maar gedrukt. Hoe gevaarlijk het op grote schaal verspreiden van een krant als "Het Parool" was, moge blijken uit het lot van de oprichters: Kann werd in mei 1941 door de bezetters gearresteerd en op 29 maart 1942 gefusilleerd. Op 18 januari 1942 werden Goedhart en Wiardi Beckman bij een vluchtpoging naar Engeland gearresteerd. Goedhart werd ter dood veroordeeld, maar wist te ontsnappen. Wiardi Beckman stierf op 15 maart 1945 in het concentratiekamp Dachau aan tyfus. Nunes Vaz werd op 25 oktober 1942 gearresteerd wegens het niet dragen van de Jodenster. Hij stierf in het vernietigingskamp Sobibór. Volgens een onderzoek van Madelon de Keizer in 1991 hebben in totaal bijna 80 medewerkers van Het Parool de oorlog niet overleefd.
Behalve deze 'kopstukken' werden ook vele drukkers en verspreiders van het blad gearresteerd en veelal ter dood veroordeeld. Zo regelde Simon Carmiggelt de druktechnische verzorging voor Den Haag, maar toen de grond hem daar te heet onder de voeten werd, verhuisde hij naar Amsterdam. Daar werd hij eenmaal gearresteerd, maar vrijgelaten omdat iemand die bij de gevangenis werkte de kopij en drukproeven die in zijn bezit waren, had verdonkeremaand.
Na deze arrestatiegolf lag het lot van "Het Parool" in handen van de enig overgebleven redacteur, Kees de Groot, een jonge jurist. Koos Vorrink en Lex Althoff waren wegens ideologische en tactische geschillen uitgetreden. De Groot kreeg evenwel spoedig steun van Gerrit Jan van Heuven Goedhart, voor de oorlog hoofdredacteur van het "Utrechts Nieuwsblad". Zij leidden het blad samen met Frans Goedhart, nadat die had weten te ontsnappen uit Kamp Vught, met zijn drieën. Onder hun leiding steeg de oplage van 10 000 tot 100 000 exemplaren.
Onder druk van een nieuwe arrestatiegolf eind januari 1944 vluchtte Van Heuven Goedhart naar Engeland; Simon Carmiggelt nam zijn plaats in de redactie over. Het zogenaamde tweede Parool-proces werd vanuit Duits oogpunt een mislukking: vijftien gedaagden werden naar Duitsland weggevoerd, maar acht werden vrijgesproken en de leiding bleef intact. Vanaf Dolle Dinsdag wist de krant een oplage te bereiken van 100 000 exemplaren en gaf tijdelijk zelfs dagelijkse bulletins uit.
"Het Parool" was ook de eerste ex-illegale krant die in vrijheid in Zuid-Nederland verscheen.
Het Parool na de oorlog.
Op 6 mei 1945 opende de krant met de kop: 'De capitulatie is thans een feit.' Het was de eerste voorpagina waarop het redactieadres vermeld stond: Nieuwezijds Voorburgwal 225, op de tweede verdieping van het pand van "De Telegraaf". Er werden 1050 exemplaren gedrukt, waarvan er 540 werden verkocht en driehonderd zoekraakten, uit handen van de verspreiders getrokken. Naar schatting kreeg de krant in die eerste weken vierhonderdduizend abonnementsaanvragen, veel meer dan kon worden gedrukt of administratief verwerkt. Vanwege de papierschaarste telde de krant de eerste periode na de oorlog vier volgedrukte pagina's op halfformaat. Een gevolg van deze situatie was dat in de praktijk niet de hoofdredacteur maar de opmaakredacteur de machtigste persoon was: 'Die eerste maanden was er dus maar een die de echte keuzes maakte: Simon Carmiggelt.'
Op 1 december 1945 werd de in de illegaliteit opgestelde stichtingsakte door de notaris bevestigd, met vermelding van de vijf aanwezige oprichters: Frans Johannes Goedhart, Gerrit Jan van Heuven Goedhart, Jan Meijer, Wim van Norden en Simon Carmiggelt. Deze werden bestuursleden van de stichting, evenals de in Londen verblijvende Johan Warendorf, dus alle nog levende oprichters.
Hoewel de krant een geestverwant van de sociaaldemocratie was, was het daarvan geen klakkeloze spreekbuis en heerste er vooral "een vrijdenkersgeest die elders heel wat minder vanzelfsprekend was." Ze ontwikkelde snel een eigen stijl en toon. De papiernood dwong tot korte, ter zake berichten. De redactie bestond vooral uit moderne twintigers en dertigers. "En boven alles was hun grondtoon luchtig en ironisch gedistingeerd, enigszins naar Angelsaksisch voorbeeld, maar vermengd met Hollandse nuchterheid."
Na de oorlog werd "Het Parool" een succesvol dagblad. De krant was populair, voor een groot deel door haar oorlogsverleden. In 1968 gingen "Het Parool" en de concurrent "de Volkskrant" samen in het bedrijf de Perscombinatie, waarbinnen "Het Parool" aanvankelijk de toonaangevende krant was. De slogan in die tijd was: "Het Parool, léés die krant". Vanaf 1975 ging het bergafwaarts. De krant verloor lezers en leed steeds grotere verliezen. In 1997 waarin de beslissing genomen dat "Het Parool" zich volledig ging richten op Amsterdam. De verliezen werden kleiner, maar toch wilde de inmiddels tot PCM Uitgevers omgedoopte eigenaar van de krant af.
"Het Parool" verzelfstandigde zich op 1 januari 2003 met hulp van De Persgroep uit Vlaanderen, die grootaandeelhouder werd. Een stap, waarin de toenmalige voorzitter van de Stichting Het Parool, Milly van Stiphout-Croonenberg een grote rol speelde. De Stichting investeerde zeven miljoen euro, De Persgroep vier miljoen en de rest, ongeveer vijf miljoen, werd bijeengebracht door bedrijven en medewerkers. De nieuw gevormde holding kreeg de naam Onverveerd N.V.
Eind 2003 boekte de krant de eerste winst. Op 31 maart 2004 ging "Het Parool" over op het tabloidformaat. 
De redaktie van de krant was van 1946-1964 gevestigd op de Nieuwezijds Voorburgwal, van 1964-2003 in de Parooldriehoek, een gebouw aan de Wibautstraat, van 2003-2024 in een bedrijfsverzamelgebouw op het eiland Oostenburg en sinds 6 mei 2024 in het multifunctioneel gebouw Mediavaert aan de Van der Madeweg 40 in Amsterdam-Duivendrecht naast de drukkerij die daar sinds 2001 is gevestigd.
Oplagecijfers.
Totaal betaalde gerichte oplage volgens HOI, Instituut voor Media Auditing en Jan van de Plasse: "Kroniek van de Nederlandse dagblad- en opiniepers", Otto Cramwinckel Uitgever, Amsterdam 2005, .
Redacteuren en medewerkers.
Medewerkers/columnisten.
"Het Parool" had en heeft naast de oprichters een schare medewerkers, van wie een aantal (voor sommigen geldt: nog steeds) landelijke bekendheid geniet of genoot:

</doc>
<doc id="27884" url="https://nl.wikipedia.org/wiki?curid=27884" title="Louis Armstrong">
Louis Armstrong

Louis Daniel Armstrong (New Orleans, 4 augustus 1901 – New York, 6 juli 1971) was een Amerikaans jazztrompettist, zanger, acteur en entertainer. Zijn bijnaam was "Satchmo" of "Satch", een afkorting voor "Satchelmouth" (buidelmond). Hij was ook bekend als "Dippermouth", net als Satchmo een referentie aan zijn grote mond. Door vrienden en collega's werd hij meestal aangesproken met "Pops", een naam die hij zelf ook voor anderen gebruikte (met uitzondering van Pops Foster, die hij steevast George noemde).
Hoewel zijn carrière begon in de jaren twintig, kennen zelfs huidige generaties hem nog van nummers als "What a Wonderful World", "Hello Dolly" en "It Takes Two to Tango", die hij met zijn karakteristieke, rauwe stem vertolkte.
Geboortedag.
Armstrong beweerde publiekelijk altijd dat hij niet wist wanneer hij jarig was, maar dat hij het altijd vierde op 4 juli (de Amerikaanse Onafhankelijkheidsdag). Armstrong gaf als jaar van zijn geboorte meestal 1900 op, behalve op officiële overheidsdocumenten (daarin staat 1901). Zijn geboortedatum (4 augustus) werd later teruggevonden door muziekhistoricus Tad Jones in de dooparchieven van de rooms-katholieke kerk waar Armstrongs grootmoeder hem had laten dopen. Deze datum, ondersteund door andere documenten, wordt tegenwoordig door Armstrong-kenners als juist geaccepteerd.
Armstrong was een telg van een arme familie in New Orleans. Ten tijde van zijn overlijden in 1971 werd hij beschouwd als een van de belangrijkste musici van de twintigste eeuw. In een eerbetoon aan Armstrong zei Bing Crosby "Hij was de enige musicus aller tijden, die niet door iemand anders vervangen kon worden". Miles Davis zei over hem "Je kunt niets op een blaasinstrument spelen dat Louis niet al gespeeld heeft". En Duke Ellington zei "Hij werd arm geboren, stierf rijk, en heeft in de tussentijd niemand benadeeld".
Belang.
De door Armstrong bereikte mijlpalen vallen in drie categorieën:
Levensloop.
Familie.
Ouders.
Armstrong bracht zijn armoedige jeugd door in een ruwe wijk in het centrum van New Orleans. Zijn vader, William (Willie) Armstrong, was reeds vertrokken toen Louis geboren werd. Zijn moeder, Mary Ann (Mayann) Albert zorgde in eerste instantie voor Louis en zijn halfzus Beatrice Armstrong Collins (*1903). Enige tijd na de geboorte van Beatrice vertrok ook de moeder van Armstrong: ze ging weer werken in de prostitutie. In tegenstelling tot zijn vader, die hij nooit gekend heeft, had Louis Armstrong wel een goede band met zijn moeder. Later zou hij haar ook regelmatig uitnodigen. Mogelijk is zijn vader snel vertrokken omdat hij vermoedde dat hij niet de echte vader was - Mary Ann werkte toen waarschijnlijk ook reeds in de prostitutie. Willie Armstrong stichtte een nieuw gezin waarmee hij wel goede banden had.
Huwelijken.
Louis Armstrong trouwde viermaal. In 1918 huwde hij de 21-jarige Daisy Parker. Zij was een knappe prostituee, die agressief kon reageren. Het koppel werd dan ook meermaals gearresteerd voor geweld. Nog in het eerste jaar van hun huwelijk adopteerde Armstrong het driejarige kind van zijn nicht Flora, die in 1915 kort na de geboorte van het kind stierf. De zoon, Clarence Hatfield Armstrong (Louis Armstrong gaf hem zijn familienaam) was geestelijk gehandicapt. Louis Armstrong zorgde levenslang voor de jongen. Clarence overleefde hem, hij stierf in 1998. In 1923 scheidde Armstrong van Daisy Parker, nadat ze reeds geruime tijd uit elkaar waren.
In 1924 trouwde Armstrong met de pianiste Lil Hardin. Eind jaren 1920 gingen ze elk hun eigen weg. In 1931 gingen ze uit elkaar, maar pas in 1938 volgde de officiële scheiding.
Datzelfde jaar, in 1938, trouwde Armstrong met Alpha Smith, waarmee hij reeds een tiental jaren een relatie had. In 1942 scheidden ze.
Armstrong was toen een relatie begonnen met Lucille Wilson, een danseres uit de Cotton Club. In 1942 trouwden ze. Ze bleven samen tot de dood van Louis Armstrong. Lucille Wilson overleed in 1983.
Officieel had Armstrong geen eigen kinderen. In 2012 beweerde een 55-jarige vrouw wel dat ze de dochter was van Armstrong.
Muziek.
Armstrong leerde de kornet bespelen in de band van het "New Orleans tehuis voor Jonge, Verwaarloosde Kleurlingen", waar hij heen gezonden werd omdat hij bij een Nieuwjaarsviering een pistoolschot gelost had. Hij volgde brassband parades en luisterde wanneer hij maar kon naar oudere musici, pikte het vak op van Bunk Johnson, Buddy Petit en vooral van "King" Joe Oliver, die de rol van mentor (en bijna van vader) voor de jonge Armstrong op zich nam. Later speelde Armstrong in diezelfde brassbands op de rivierboten van New Orleans en begon voor het eerst rond te reizen toen hij bij de vooraanstaande band van Fate Marable kwam, die rondtoerde op stoomboten op de Mississippi; hij beschreef later zijn tijd bij Marable als zijn "studententijd", omdat hij hier een enorme ervaring opdeed met uitgeschreven orkestraties. Toen Joe Oliver in 1919 uit New Orleans vertrok, nam Armstrong zijn plaats in in de band van Kid Ory, destijds de meest swingende jazzband in de stad.
In 1922 ging Armstrong mee met de grote exodus naar Chicago, waar hij door Joe Oliver uitgenodigd was om mee te doen in diens Creole Jazz Band. In het begin van de jaren twintig, in een tijd waarin Chicago op jazzgebied het centrum van de wereld was, was Olivers band de beste, ‘hotste’ en meest toonaangevende jazzband van heel Chicago. Hun opnamen uit 1923 worden nog steeds beschouwd als schoolvoorbeelden van New Orleans Jazz in ensemblestijl.
Armstrong had het naar zijn zin bij Oliver, maar zijn vrouw, Lil Hardin Armstrong, vond dat hij hoger gewaardeerd moest worden. Armstrong en Oliver gingen in 1924 vriendschappelijk uit elkaar en Armstrong vertrok naar New York om bij de Fletcher Henderson Orchestra - in die dagen de crème de la crème van zwarte bands - te gaan spelen. Daarnaast maakte hij solo-opnamen die verzorgd werden door zijn oude vriend uit New Orleans, de pianist Clarence Williams. In 1925 keerde hij terug naar Chicago en begon onder zijn eigen naam opnamen te maken met zijn beroemde Hot Five en Hot Seven bands. Zij scoorden hits als "Potato Head Blues", "Muggles" (een referentie aan Armstrongs levenslange hobby, marihuana) en "West End Blues", de muziek waarvan hij in de daaropvolgende jaren de standaard en de toon zette. "Melancholy Blues", uitgevoerd door Armstrong en zijn Hot Seven band, was bij de muziekstukken die op de gouden plaat meegingen met de "Voyager"-sonde als een van de grootste mijlpalen der mensheid.
In 1929 keerde Armstrong terug naar New York, verhuisde in 1930 naar Los Angeles en toerde daarna door Europa. Hij spendeerde jaren achter elkaar aan de ene tournee na de andere tot hij in 1943 uiteindelijk permanent neerstreek in Queens in New York.
Als live performer bleef hij groeien en zijn optredens in nachtclubs werden enorm populair.
Hoewel hij onderhevig was aan de wisselvalligheden van Tin Pan Alley, en de van gangsters doordrenkte muziekindustrie, bleef hij zich ontwikkelen en het publiek aanspreken. Hij bleef de volgende 30 jaar rondreizen en one-night-stand optredens geven in een slopend schema van 300+ dagen per jaar. Hij trad op in meer dan 30 films.
Zijn meeste tournees na het eind van de jaren veertig werden begeleid door zijn band de All Stars, waarin Barney Bigard, Jack Teagarden, Earl Hines, Trummy Young en Barrett Deems meespeelden. Ook bleef hij veelvuldig opnamen maken.
Dood.
Tegen het advies van zijn arts in, speelde Armstrong in maart 1971 gedurende twee weken in de Waldorf-Astoria Empire Room. Aan het einde hiervan werd hij opgenomen in het ziekenhuis vanwege een hartaanval. Hij werd ontslagen uit het ziekenhuis in mei, en speelde al snel weer op zijn trompet. Armstrong stierf aan een hartaanval in zijn slaap op 6 juli 1971, een maand voor zijn 70e verjaardag. Hij werd begraven op Flushing Cemetery, Flushing te Queens, New York.
De toenmalige president van de Verenigde Staten, Richard Nixon, liet bij het overlijden van Louis Armstrong het volgende noteren: "Mevrouw Nixon en ikzelf delen in het verdriet van miljoenen Amerikanen bij de dood van Louis Armstrong, een van de architecten van een Amerikaanse kunstvorm, een vrije en persoonlijke geest en een kunstenaar van wereldfaam. Zijn enorme talent en bewonderenswaardige levenslust hebben al onze levens verrijkt en met vreugde vervuld."
Muzikale loopbaan.
In zijn vroege jaren was Louis Armstrong het bekendst om zijn meesterschap op kornet en trompet. Het summum van zijn trompetwerk uit zijn vroege jaren is te horen op zijn Hot Five en Hot Seven-platen. Zijn op deze platen vastgelegde improvisaties van New Orleans jazzstandards en populaire werken van die tijd zijn ook tegenwoordig nog briljant, ook in vergelijking met enig werk dat later gemaakt is. Ze zitten vol met geïnspireerde melodieën, creatieve sprongen en subtiele, ontspannen of gedreven ritmes. Het pure genie van deze creatieve passages wordt geëvenaard door de techniek van Armstrong die, gescherpt door constante oefening, de reikwijdte, toon en mogelijkheden van de trompet uitbreidde. Op deze platen schiep Armstrong vrijwel in zijn eentje de rol van de jazzsolist, nam hij iets dat in feite een collectieve volksmuziekvorm was en vormde deze om tot een vorm van kunst en individuele expressie die de klassieke muziek naar de kroon stak.
Naarmate zijn muziek groeide en zijn populariteit toenam, werd ook zijn zang belangrijker. Armstrong was niet de eerste die opnamen maakte van scat als zangvorm, maar hij was er wel de heer en meester van - en degene die het populair maakte. Met zijn spel en zang had hij de hit "Heebie Jeebies" en terwijl hij "I'm A Ding Dong Daddy From Dumas" opnam, zong hij luidkeels "I done forgot the words" ("Ik ben de woorden kwijt"). Dergelijke platen werden hits en scat werd een belangrijk onderdeel van zijn optredens. Armstrong was echter al veel eerder aan het experimenteren met zijn vocale arsenaal door het strekken en inkrimpen van uitdrukkingen, het inbrengen van improvisaties, het even creatief gebruiken van zijn stem als zijn trompet.
Armstrong was eclectisch, met interesses die zich uitstrekten van de meest aardse blues tot de mierzoete arrangementen van Guy Lombardo, tot Latijns-Amerikaanse volksliedjes tot klassieke symfonieën en opera. Armstrong bracht al deze invloeden samen in zijn optredens, waarbij hij soms fans verbijsterde en verwarde die liever hadden dat hij zich beperkte tot makkelijke, gelimiteerde categorieën.
Gedurende zijn carrière trad hij op met de grootste en belangrijkste instrumentalisten en vocalisten van de jazz en blues; onder hen waren Jimmy Rodgers, Bing Crosby, Duke Ellington, Fletcher Henderson, Bessie Smith en bovenal Ella Fitzgerald. Met Fitzgerald nam hij drie albums op: "Ella &amp; Louis", "Ella &amp; Louis Again" en voor Verve Records van Norman Granz de muziek van de moderne opera "Porgy and Bess".
Zijn platen "Satch Plays Fats"—een verzameling nummers van Fats Waller—en "Louis Armstrong Plays W.C. Handy" in de jaren vijftig waren wellicht de laatste van zijn echt creatieve werken, maar zelfs rariteiten als "Disney Songs the Satchmo Way" hebben hun muzikale momenten.
Gesponsord door het Amerikaanse ministerie van buitenlandse zaken ondernam hij een succesvolle wereldtournee door Afrika, Europa en Azië. Tegen het einde werd hij wereldwijd aanbeden als Ambassadeur Satch en had hij internationaal succes met nummers als "Stardust", "What a Wonderful World", "When the Saints Go Marching In", "Dream a Little Dream of Me", "Ain't Misbehavin"' en "Stompin' at the Savoy".
Met "Hello, Dolly" stootte hij zelfs even The Beatles van de top van de hitlijsten. Tot een paar jaar voor zijn dood hield hij een druk toerschema aan. Hoewel hij in later jaren zijn "standaardnummers" van tijd tot tijd wat mechanisch en houterig begon te spelen, kon hij soms ook de saaiste liedjes verlevendigen met een stroom aan noten die zijn band versteld deed staan.
In 1968 had Armstrong nog een laatste wereldhit met het nummer "What a Wonderful World". Dit nummer kreeg nog een extra boost onder het wereldwijde publiek toen het in 1987 gebruikt werd in de kaskraker "Good Morning, Vietnam". Na opnieuw uitgebracht te zijn voor deze film stond dit nummer wereldwijd een tijdlang nummer 1 op de hitlijsten en het is daarom waarschijnlijk het nummer dat het brede publiek van hem het beste kent. Vreemd genoeg was dit nummer er een van de 150 die radioconglomeraat Clear Channel Communications na de aanslagen op het World Trade Center in New York op 11 september 2001 aanraadde om van de radio te weren.
Armstrong is, onder de noemer "vroege invloeden", opgenomen in de Rock and Roll Hall of Fame. Een aantal van zijn solo's uit de jaren vijftig, zoals zijn hard rockende versie van "Saint Louis Blues" op het album "Louis Armstrong Plays W.C. Handy" tonen aan dat de invloed wederzijds was.
Politieke houding.
De bijnaam Satchmo en Armstrongs persoonlijkheid resulteerden, samen met zijn natuurlijke drang tot het vermaken en het uitdagen tot reacties van zijn publiek, in een persoonlijkheid - de grijns, het zweet, de handdoek - die gemaakt leek en later in zijn loopbaan een soort van racistisch karakter kreeg. Volgens critici was hij een Uncle Tom. Hij kreeg ook zware kritiek te verduren omdat hij de titel Koning der Zulu's accepteerde (een erebaan binnen de zwarte gemeenschap van New Orleans als hoofd van een leidende, zwarte carnaval krewe, maar een die voor ongeïnformeerde buitenstaanders verbijsterend en aanstootgevend kan zijn - zeker gegeven het traditionele kostuum bestaande uit een kilt van gras en blackface-make-up die diende als satire van de blanke attitude in het Zuiden der Verenigde Staten) tijdens de Mardi Gras van 1949.
Veel van deze gedragingen zijn echter te begrijpen als men bedenkt dat er onbegrip aan ten grondslag ligt, alsmede de tijd en plaats waarin Armstrong opgroeide (het Zuiden van de VS voor 1964 was niet een goede plaats voor een zwarte man om zich politiek correct te gedragen) en het feit dat veel van zijn gedragingen horen bij zijn beroep van entertainer - een beroep waarin zelfspot ook tegenwoordig nog aan de orde van de dag is. Ook stak Armstrong zijn politieke visie niet onder stoelen of banken, zeker niet toen hij een uitlating van President Eisenhower aangaande de schuld voor raciale spanningen - "extremisten aan beide zijden" - afdeed als lafheid van de president ("He's got no guts").
Nalatenschap.
Veel van Armstrongs werken zijn nog altijd razend populair en heden ten dage, decennia na zijn overlijden, zijn er meer exemplaren van zijn werken - uit alle jaren - in omloop dan ooit tijdens zijn leven.
Louis Armstrong heeft een ster op de Hollywood Walk of Fame bij 7601 Hollywood Blvd.
Het Louis Armstrong New Orleans International Airport in Kenner in de staat Louisiana is naar hem vernoemd, evenals de tweede stadium baan van de USTA National Tennis Center in Flushing Meadows Park in Queens, waar de US Open wordt gespeeld.
Hij richtte een fonds op om benadeelde kinderen een opleiding in de muziek te verschaffen, en liet zijn huis en een immens archief aan geschriften, boeken, opnamen en memorabilia achter aan het Queens College in New York, in te gaan na de dood van zijn vrouw Lucille. De archieven van Louis Armstrong zijn toegankelijk voor muziekhistorici en zijn huis in Corona, in Queens, is opengesteld als museum op 15 oktober 2003.

</doc>
<doc id="27885" url="https://nl.wikipedia.org/wiki?curid=27885" title="Paus Nicolaas I">
Paus Nicolaas I

Nicolaas I (Rome, ca. 820 - Vaticaanstad, 13 november 867) was paus van 24 april 858 tot zijn dood. Hij was de belangrijkste paus van de 9e eeuw en had als Romeins diaken reeds grote invloed op Sergius II en Leo IV. Na het woelige pontificaat van Benedictus III werd hij op 24 april 858 met instemming van keizer Lodewijk II tot paus gekozen.
Hij verstevigde het pauselijke gezag. Paus Nicolaas wordt als heilige vereerd in de Katholieke Kerk.
Paus Nicolaas en het graafschap Vlaanderen.
Paus Nicolaas bemiddelde in het conflict tussen keizer Karel de Kale en diens dochter Judith van West-Francië die met de eerste graaf van Vlaanderen, Boudewijn I naar Rome waren gevlucht. Hij hief de over hen uitgesproken excommunicatie op. Nicolaas verzoende Judith en Boudewijn met Karel. Op 13 december 863 volgde het officiële huwelijk te Auxerre. Karel was niet aanwezig bij het huwelijk.

</doc>
<doc id="27886" url="https://nl.wikipedia.org/wiki?curid=27886" title="Paus Nicholaas I">
Paus Nicholaas I



</doc>
<doc id="27887" url="https://nl.wikipedia.org/wiki?curid=27887" title="Kernreactor">
Kernreactor

Een kernreactor is een installatie waarin een nucleaire kettingreactie van kernsplijtingen plaatsvindt onder gecontroleerde en stabiele omstandigheden. Een kerncentrale bevat een kernreactor die warmte levert voor de opwekking van elektriciteit, verwarming van huizen en industrieën en ontziltingsinstallaties. Kernreactoren worden ook gebruikt voor de voortstuwing van schepen en onderzeeërs. Daarnaast hebben ze vele andere toepassingen, waaronder het gebruik als bron van neutronen voor bijvoorbeeld onderzoeksdoeleinden of voor het bereiden van diverse radioactieve isotopen voor nucleaire geneeskunde of industrieel gebruik.
Hoewel de term 'kernreactor' ook zou kunnen worden gebruikt voor een fusiereactor, wordt dit meestal niet gedaan en worden er uitsluitend splijtingsreactors mee bedoeld.
Kernsplijting.
Bij kernsplijting absorbeert de kern van een zwaar element zoals uranium een langzaam bewegend ('thermisch') neutron, wordt daardoor instabiel en splijt spontaan in twee kleinere atoomkernen. Bij de splijting van een uraniumkern ontstaan twee lichtere kernen, twee à drie snelle neutronen en een grote hoeveelheid kinetische energie die in warmte wordt omgezet. De lichtere kernen zijn radioactief, en vallen ook uiteen, waardoor nog meer energie vrijkomt.
Kettingreactie.
Bij de splijting van uranium ontstaan meer neutronen dan er worden verbruikt. Daardoor kan de reactie zichzelf in principe onderhouden en zelfs versterken (nucleaire kettingreactie). De neutronen die bij splijting van 235U vrijkomen, zijn echter te snel om op hun beurt splijting uit te lokken en moeten dus worden vertraagd (moderatie), bijvoorbeeld met grafiet of water. Om te voorkomen dat er te veel langzame neutronen ontstaan, kan het overschot worden weggevangen met materialen zoals cadmium en boor; door regelstaven van deze materialen in de kern te schuiven kan het proces worden geregeld.
Noodstop.
In geval van nood kan de nucleaire kettingreactie binnen een aantal seconden gestopt worden met een noodstop ("scram"). Hierbij worden de regelstaven in enkele seconden volledig in de kern geschoven. Dit wordt gedaan bij storingen in de normale bedrijfsvoering, bijvoorbeeld als de stroomvoorziening van de koelsystemen uitvalt, of bij grote trillingen zoals bij een aardbeving. Het materiaal blijft dan echter nog geruime tijd warmte produceren door het radioactief verval van de splijtingsproducten die in de reactor aanwezig zijn. Deze warmte moet worden afgevoerd en bij veel (vooral oudere) reactortypen kan dat alleen door actieve koeling van het systeem. Zo leidde uitval van de noodkoelsystemen tot grote problemen bij de kernenergiecentrale Fukushima I in Japan, na de aardbeving en tsunami van 2011. Bij onvoldoende koeling kunnen de splijtstofelementen in de reactorkern gaan smelten (kernsmelting of "meltdown").
Warmteoverdracht en elektriciteitsopwekking.
In verreweg de meeste kernreactoren wordt de warmte die wordt opgewekt door de splijtende uraniumkernen, opgenomen in gedemineraliseerd water en uit de reactor gevoerd als stoom in kokendwaterreactoren (waarbij stoom in het reactorvat zelf ontstaat) of als zeer heet water (ongeveer 300 graden Celsius) onder hoge druk (ongeveer 155 bar) in drukwaterreactoren.
In drukwaterreactoren wordt water van ongeveer 300 °C onder 155 bar druk in het primaire circuit gebruikt om warmte over te dragen naar een secundair circuit waarin dan wel stoom wordt opgewekt.
In beide gevallen is het resultaat stoom onder hoge druk (ongeveer 60 bar) die wordt gebruikt om via een stoomturbine een elektrische turbogenerator te doen draaien. Zo wordt de warmte van de kernreactor zo efficiënt mogelijk in arbeid omgezet die wordt gebruikt om elektrische energie op te wekken.
Kokendwaterreactoren en drukwaterreactoren worden ook wel lichtwaterreactoren genoemd, omdat ze gewoon water gebruiken als moderator voor de neutronen. In alle lichtwaterreactoren tot op heden wordt dit water ook gebruikt om de warmte van de reactor naar de stoomturbine te voeren bij het proces van elektriciteitsopwekking. In andere reactorontwerpen gebeurt de warmteoverdracht door zwaar water (deuteriumoxide) onder druk in een zwaarwaterreactor, een gas zoals helium of koolstofdioxide in een gasgekoelde reactor met een gasturbine, een zoutmengsel in een gesmoltenzoutreactor of een vloeibaar metaal zoals natrium, lood of bismut.
Cyclustijd.
De hoeveelheid energie die aanwezig is in het reservoir van de kernbrandstof van de reactor, wordt vaak uitgedrukt in het aantal dagen (van 24 uur) dat de reactor op vol vermogen kan werken. Het aantal 'dagen vol vermogen' van de werkingscyclus van een reactor (tussen de noodzakelijke uitvaldagen voor het aanvullen van de brandstof) hangt samen met de hoeveelheid splijtbaar 235U die in de voorraad kernbrandstof aanwezig is bij aanvang van een cyclus. Als er een groter percentage 235U in de kern aanwezig is bij aanvang van een cyclus, kan de reactor een groter aantal dagen op vol vermogen werken.
Tegen het eind van een cyclus is de brandstof in sommige splijtstofelementen 'opgebrand', en wordt verwijderd en vervangen door nieuwe (verse) staven splijtstof. Het gedeelte van de splijtstofelementen die bij zo'n operatie worden vervangen, bedraagt meestal een kwart voor een kokendwaterreactor en een derde voor een drukwaterreactor.
Rendement.
De hoeveelheid energie die gedurende de levensduur aan de splijtstofstaven wordt onttrokken, wordt de 'burn up' genoemd, en wordt uitgedrukt in termen van opgewekte warmte-energie per hoeveelheid aanvangs-brandstofgewicht. Een gebruikelijke eenheid is megawattdagen thermisch per metrieke ton zwaar metaal bij aanvang. (Waarbij dus niet de elektriciteitsproductie maar de warmteproductie als maat wordt genomen om verschillen in de efficiëntie van de elektriciteitsgeneratie niet mee te laten tellen).
Soorten reactoren.
Er zijn verschillende reactortechnologieën ontwikkeld, waarin twee basistypen zijn te onderscheiden, gelet op de snelheid van de gebruikte neutronen.
"Thermische (langzame) reactoren" gebruiken langzame neutronen. De meeste reactoren voor energieopwekking zijn van dit type. Ze gebruiken een moderator om de neutronen tot lage snelheden af te remmen om ongewenste vangst van neutronen door 238U te verhinderen. Ze bestaan daarnaast uit brandstof (splijtbaar materiaal), omhulsels, drukvaten, stralingsschilden en instrumenten om de systemen van de reactor te bewaken en te regelen. De eerste reactoren voor de productie van plutonium waren thermische reactoren die grafiet gebruikten als moderator.
"Snelle reactoren" gebruiken snelle neutronen. Hiervoor is hoogverrijkte brandstof nodig (soms zelfs van een kwaliteit die ook voor kernwapens kan worden gebruikt, "weapons-grade"), maar geen moderator. De brandstof is zo sterk verrijkt dat er weinig 238U meer in voorkomt die anders snelle neutronen zou wegvangen. Dit type reactor wordt gebruikt in mobiele installaties, waar de benodigde ruimte een belangrijke overweging is (denk aan kernonderzeeërs) en voor de productie van plutonium (zie kweekreactor).
Reactoren voor thermische energieopwekking kunnen weer worden onderverdeeld in drie typen, naargelang ze koelkanalen onder druk gebruiken, een groot drukvat of gaskoeling.
De meeste commerciële reactoren en voortstuwingsreactoren maken gebruik van een groot drukvat waarin de door de reactor geproduceerde stoom wordt opgevangen. Dit vat dient ook als omhulsel voor de reactor en als stralingsschild.
De RBMK- en CANDU-reactortypen gebruiken kanalen onder druk. Dergelijke reactoren met drukkanalen kunnen ook terwijl ze in bedrijf zijn, worden voorzien van nieuwe brandstof, wat voor- en nadelen heeft die onder CANDU worden besproken.
Gasgekoelde reactoren worden gekoeld door een circuit met een circulerend inert gas, meestal helium maar ook stikstofgas en koolstofdioxide zijn gebruikt. Er zijn verschillende manieren om de warmte nuttig te gebruiken. Sommige reactoren werken op zo'n hoge temperatuur dat het gas direct kan worden gebruikt om een gasturbine aan te drijven. Oudere ontwerpen leiden het hete gas meestal door een warmtewisselaar en wekken er stoom voor een stoomturbine mee op.
Het meest verbreide moderne gasgekoelde ontwerp is de "pebble bed reactor". Dit type reactor kan zo worden ontworpen dat het veilig blijft, zelfs als alle regelapparatuur het begeeft. Naarmate de kern heter wordt, neemt de energieproductie in de reactorkern namelijk af. Aangezien de brandstofelementen uit keramisch materiaal worden vervaardigd, tast ook grote hitte ze niet aan. Er zijn pebble bed reactoren ontworpen voor zowel snelle als langzame neutronen, en ook om nieuwe splijtbare isotopen te genereren. Daarnaast kunnen alle bestaande reactorontwerpen voor pebble bed reactoren worden bijgevuld zonder de energieproductie te hoeven onderbreken.
De meeste ontwerpen voor snelle reactoren maken voor hun koeling gebruik van gesmolten metaal, meestal natrium, maar ook lood of bismut. Hiervan bestaan ook twee typen, circuitreactoren en poelreactoren. Het oudere type circuitreactor bevat drie gescheiden koelkringen. Bij het recentere pooltype bevinden de primaire en de secundaire kring met vloeibaar natrium zich in een gezamenlijke poel met vloeibaar natrium.
Op het Amerikaanse kernwapentestgebied in Nevada is een niet afgeschermde kernreactor boven op een toren van 500 meter hoog in gebruik geweest om de effecten van radioactiviteit te meten.
Geavanceerde reactoren.
Meer dan een dozijn typen geavanceerde reactoren verkeert in verschillende stadia van ontwikkeling. Sommige zijn afgeleid van PWR, BWRT en CANDU-typen, andere slaan geheel nieuwe wegen in. Een voorbeeld van de eerste is de 'geavanceerde BWR' (ABWR), waarvan er twee in werking zijn en er meer worden gebouwd. Het bekendste radicale nieuwe ontwerp is de Pebble Bed Modular Reactor (PBMR), een gasgekoeld, bij hoge temperatuur werkend reactortype.
Opwerkingscyclus van nucleaire brandstof.
Alle kernreactoren hebben splijtbaar materiaal nodig om te kunnen werken. Uranium heeft een energie-inhoud per kilo die ongeveer een miljoen maal groter is dan die van olie. Als de bewezen uraniumreserves op het land uitgeput zijn, zou zeewater nog genoeg uranium bevatten om het huidige energieverbruik van de industriële wereld te verzorgen tot de zon overgaat in een rode reus. In Japan loopt een project om uranium uit zeewater te winnen, om de afhankelijkheid van dit land van de invoer van energie uit het buitenland te verminderen.
Thermische reactoren hebben meestal gezuiverd en verrijkt uranium nodig. Sommige nucleaire reactoren kunnen werken op een mengsel van uranium en plutonium. Het proces waarbij uraniumerts wordt gewonnen, opgewerkt, verrijkt, gebruikt, mogelijk wordt hergebruikt en afgevoerd staat bekend als de nucleaire brandstofcyclus.
Er zijn ook thoriumreactoren gebouwd waarmee thorium-232 in uranium-233 kan worden omgezet. Thorium komt in de Aardkorst ongeveer driemaal zoveel voor als uranium.
Reactorafval is gevaarlijk, maar ook compact. Een kernreactor genereert slechts een paar kubieke meter afval per gigawattjaar. Na 600 jaar is reactorafval niet radioactiever dan sommige natuurlijke ertsen. De gezondheidsrisico's op langere termijn bestaan vooral uit toxiciteit van zware metalen en ioniserende straling, problemen die allebei ook al op andere industriële gebieden van de technologische beschaving aan de orde komen en worden beheerst.
Het belangrijkste probleem met de huidige opslag van radioactief afval op dit moment is volgens veel deskundigen niet het afval zelf, maar dat dit momenteel, als gevolg van langzaam afkomende en moeizame regelgeving en burgerprotesten wordt bewaard in afkoelingsbaden boven de grond naast kerncentrales die uitvoerig moeten worden bewaakt en gecontroleerd, in plaats van diep onder de grond in veel veiliger, geologisch stabiele opslagplaatsen.
Geschiedenis.
Enrico Fermi en Leo Szilard bouwden de eerste kernreactor, de Chicago Pile 1, waarin op 2 december 1942 de eerste gecontroleerde nucleaire kettingreactie plaatsvond. In 1955 werd aan hen een gezamenlijk octrooi op de kernreactor toegekend door het octrooibureau van de VS.
De eerste kernreactoren werden gebruikt om plutonium te maken voor de fabricage van kernwapens. Daarnaast gebruikte de Amerikaanse marine kernreactoren. Medio jaren 50 van de twintigste eeuw breidden zowel de Sovjet-Unie als de VS hun nucleaire programma uit tot niet-militaire toepassingen van atoomenergie. Net als bij het militaire onderzoek werd veel van dit onderzoek echter in het geheim gedaan. Op 27 juni 1954 werd de eerste stroom door een kerncentrale opgewekt zonder dat hier in het westen ruchtbaarheid aan werd gegeven. Volgens het uraniuminstituut in Londen was de eerste reactor waarmee commercieel elektriciteit werd geproduceerd, die in Obninsk in Rusland. De eerste Amerikaanse commerciële kerncentrale stond in Shippingport, Pennsylvania. Deze werd besteld in 1953 en in gebruik genomen in 1957.
In de jaren 60 kwamen er veel meer kerncentrales. De oliecrisis maakte dat de wereld zich bewust werd van de kwetsbaarheid van de westerse industrie door de afhankelijkheid van olie voor de energieproductie.
Na het - althans publicitair - zeer belangrijke ongeluk met de reactor op Three Mile Island (Harrisburg, Pennsylvania) in maart 1979 was de Amerikaanse nucleaire markt ook de eerste die begon te wankelen. (Hoewel 200.000 mensen werden geëvacueerd deden zich geen persoonlijke ongelukken voor en ontsnapte er zo weinig straling dat gevolgen op lange termijn ook niet te vrezen waren). Sinds die datum zijn er in de VS geen nieuwe kerncentrales meer gepland.
Het ernstige ongeluk in Tsjernobyl in de Sovjet-Unie in 1986 had grote gevolgen voor de volledige nucleaire industrie. De bevolking en de regeringen werden op grote schaal terughoudend met het gebruik van kernenergie en met het bouwen van nieuwe centrales. Na de kernramp van Fukushima in 2011 is dit effect weer toegenomen. Duitsland versnelde de buitengebruikstelling van zijn kerncentrales.
Tegenwoordig lijkt de directe toekomst van kernenergie in veel landen zeer onzeker, met als belangrijke uitzonderingen Frankrijk, Japan, China en India. De laatste drie zijn nog steeds actief met de ontwikkeling van zowel snelle als thermische technologie bezig, Zuid-Korea werkt aan thermische reactoren en Zuid-Afrika aan pebble bed modulaire reactoren.
Voor- en nadelen.
Kernenergie heeft ten opzichte van het opstoken van fossiele brandstoffen een aantal voor- en nadelen, hieronder opgesomd.
Voordelen:
Nadelen:
De uitstoot van conventionele centrales bestaat niet alleen uit kooldioxide, maar ook uit zure gassen zoals zwaveldioxide en stikstofoxiden, vliegas, zware metalen (vooral kwik, maar ook radioactieve metalen), en vaste afvalproducten zoals as. Sommige daarvan zoals stikstofoxiden zijn ook zelf broeikasgassen. Kernenergie produceert geen van deze stoffen behalve vaste afgewerkte kernbrandstof. Het volume van het afval van een kerncentrale is ongeveer een miljoen maal kleiner dan dat van een met fossiele brandstof gestookte centrale. Omdat dit volume radioactief is, is het echter per gewichtseenheid wel een groter probleem.
Risico's.
Er zijn verschillende methodes om risico's in te schatten, zoals onder meer risicoanalyse. De grootte van een risico is afhankelijk van de mate van blootstelling, de kans dat het fout gaat en het gevolg.
De socioloog Perrow wijst er in zijn theorie van systeemongevallen echter op dat ongevallen nooit uit te sluiten zijn en dat de nadruk niet moet liggen op de kans dat het fout loopt, maar op de gevolgen. De samenleving moet zich dan de vraag stellen of het de gevolgen kan en wil dragen. Dit kunnen aantallen slachtoffers zijn, maar ook een gebied rond de centrale dat voor lange tijd opgegeven moet worden. De bereidheid daartoe zal verschuiven als de alternatieven voor kernenergie minder aantrekkelijk worden. Tot de kernramp van Fukushima lag in de praktijk de nadruk meer op het beoordelen van de kans dan op de gevolgen. Daarna is in diverse landen een verschuiving te zien geweest, iets wat bij eerdere rampen ook te zien was. Het effect hiervan vermindert vaak met de tijd.
Risicobeleving.
Risicobeleving blijkt uit onderzoek van vooral Slovic sterk beïnvloed door de voorkeuren en aversies ten opzichte van een bepaalde technologie. Hoewel het risico van een technologie niet gerelateerd is aan andere voor- en nadelen, blijken voor- en tegenstanders deze heel verschillend in te schatten. Door dit effect van wat affectheuristiek wordt genoemd, zijn tegenstanders van kernenergie van mening dat elk milieuvoordeel in het niet zinkt bij de risico's en andere nadelen, zoals de totale kosten van het construeren en later ontmantelen van kerncentrales, opslag en verwerking van kernafval. Voorstanders zijn eerder geneigd de risico's te bagatelliseren.

</doc>
<doc id="27888" url="https://nl.wikipedia.org/wiki?curid=27888" title="J.H.F. Grönloh">
J.H.F. Grönloh



</doc>
<doc id="27890" url="https://nl.wikipedia.org/wiki?curid=27890" title="Odoaker">
Odoaker

Odoaker (435 — Ravenna, 15 maart 493) was de eerste "barbaarse" koning van Italië, nadat hij Romulus Augustulus, een van de laatste keizers van het West-Romeinse Rijk, had onttroond. Hij was de aanvoerder van de Germaanse huurlingen in het Romeinse leger.
Opkomst.
Odoaker was de zoon van Edeko, een Skirische hertog die vazal was van de Hunnen. Hij groeide hoogstwaarschijnlijk op aan het hof van Attila in Pannonia.
In 463 trad Odoaker op als de leider van een groep huurlingen die voornamelijk uit Saksen bestond in Angers in Gallië. Dit huurlingenleger werd verslagen door een Romeins leger onder leiding van Childerik. Odoaker en zijn volgelingen werden vervolgens opgenomen in het Romeinse leger en ingezet tegen de Alamannen die Italië waren binnengevallen. In Italië maakte Odoaker carrière. Hij diende eerst als lijfwacht van de machtige Ricimer en vertoefde in diens omgeving. Hier werden zijn kwaliteiten opgemerkt en al spoedig bereikte hij een hoge officiersrang.
Toen Flavius Orestes, de magister militum van het Romeinse leger, in 475 de macht greep, stond Odoaker eerst aan diens kant. Keizer Julius Nepos werd weggejaagd naar Dalmatia en de zoon van Orestes, Romulus Augustulus, werd als nieuwe keizer op de troon gezet. Al snel kreeg Orestes te maken met oppositie. De ambitieuze Odoaker maakte dankbaar gebruik van de situatie en ontketende een opstand in het Romeinse leger, dat overwegend uit Germaanse huurlingen bestond. Orestes werd in 476 door Odoaker in Ravenna verslagen, gevangengenomen en vermoord; de jonge keizer Romulus Augustulus werd afgezet. Dit feit wordt algemeen beschouwd als het einde van het West-Romeinse Rijk en het begin van de middeleeuwen. Het Oost-Romeinse Rijk dat later rond 610 onder Herakleios het Byzantijnse Rijk werd bleef nog ongeveer duizend jaar bestaan, tot de val van Constantinopel in 1453.
Koning en patriciër.
Als niet-Romein kon Odoaker zelf geen keizer worden. In plaats van een 'marionettenkeizer' op de troon te plaatsen, zoals zijn voorgangers (o.a. Ricimer) hadden gedaan, benoemde hij zichzelf tot koning (rex) van Italië en besloot het West-Romeinse keizerschap formeel aan de Oost-Romeinse keizer Zeno te geven. Keizer Zeno erkende zijn benoeming tot patriciër en stond toe dat hij de provincie Italia bestuurde. Odoaker op zijn beurt aanvaardde tussen 476-480 Nepos als keizer van het westen, zolang deze in Dalmatia verbleef. Na Nepos dood bleef Zeno over als enige keizer. Hierdoor was hij dus officieel afhankelijk van de Byzantijnse keizer, maar deed de facto wat hij wilde.
Koninkrijk Italië.
Als heerser van Italië was Odoaker tamelijk succesvol. Hij versloeg de Vandalen op Sicilië en voegde dit eiland bij zijn koninkrijk. In 481 of 482 zette hij zijn leger over naar Dalmatië, waar krijgsheer Ovida heerste en nam ook dat gebied in bezit. Hij sloot bondgenootschappen met de Visigoten en de Franken en hielp hen in de oorlogen tegen de Bourgondiërs, Allemannen en Saksen.
In 487 haalde Odoaker opnieuw een belangrijke overwinning, deze maal op de Rugiërs, die een koninkrijk hadden ten noorden van Italië.
Dood.
Toen het koninkrijk van Odoaker zich verder uitbreidde, nam diens populariteit onder de Romeinse bevolking toe, ook kreeg hij internationaal meer invloed. Zeno, de Romeinse keizer in het oosten, zag dit allemaal met lede ogen aan. Aanvankelijk had Odoaker een goede verstandhouding met de keizer, maar deze verslechterde toen Odoaker zich steeds meer als een onafhankelijk heerser manifesteerde, en zijn politiek succesvol bleek te zijn. Zeno zag Odoaker als een tegenstander toen hij er achter kwam dat deze heimelijk contacten onderhield met zijn opstandige generaal Illus.
Als reactie op het eigenzinnige optreden van Odoaker zocht Zeno contact met de Ostrogoten en sloot een verbond met hun koning Theodorik. In opdracht van de keizer vielen de Ostrogoten in 489 Italië binnen. De strijd die volgde, verliep uiterst moeizaam voor de Ostrogoten. Pas na vier jaar oorlog slaagde Theodorik uiteindelijk erin Odoaker in het nauw te drijven. De zelfbenoemde koning van Italië werd gedwongen zich terug te trekken in de hoofdstad Ravenna, die vervolgens werd belegerd. De stad was bijna onneembaar, waardoor er een patstelling dreigde en partijen met elkaar in overleg traden. Bij de onderhandelingen stelde Theodorik voor om Italië te besturen samen met Odoaker, die daarmee akkoord ging. Theodorik had echter geen intentie om zijn woord te houden en nodigde Odoaker op 15 maart 493 uit voor een banket. Op het moment dat Odoaker plaats nam, stapte Theodorik op hem af en kliefde Odoakers lijf van sleutelbeen tot dij doormidden.

</doc>
<doc id="27894" url="https://nl.wikipedia.org/wiki?curid=27894" title="Ninive">
Ninive

Ninive of Nineve is een ruïnestad in Irak, gelegen aan de oostelijke oever van de Tigris in de huidige stad Mosoel. Het was behalve de grootste stad ook van 703 tot 612 v.Chr. de hoofdstad van Assyrië.
Ninive lag aan de grote handelsroute tussen Elam, Babylonië, het Assyrische Rijk en Anatolië. Het had een stadsmuur van twaalf kilometer van misschien wel dertig meter hoog en achttien poorten. Met haar 750 hectare was ze ruim twee keer zo groot als Nimrud en Khorsabad. Beroemd zijn de opgravingen van het Zuidwestpaleis van Sennacherib en het Noordpaleis van Assurbanipal. De bibliotheek van Assurbanipal was gevestigd in het Zuidwestpaleis van zijn grootvader Sennacherib. Daar werden gebakken kleitabletten met spijkerschrift aangetroffen met onder meer de "Enoema Elisj", het "Venustablet van Ammisaduqa", het "Gilgamesj-epos" en het "Atrahasis epos". Ninive had "hangende tuinen" en tempels van onder meer Isjtar (Venus) en Nabu.
Etymologie.
Ninive is de latijnse naam van de stad naar het Akkadische "Ninua" (of Ninâ) of Babylonische "Ninuwa". Nina was een van de Soemerische en Assyrische namen voor de godin Isjtar. De naam kan dan ook zijn afgeleid van de goddelijke patrones van de stad.
Assyrië.
In de midden-Assyrische tijd heeft de stad nog een vrij bescheiden rol als administratief en religieus centrum, maar de stad wordt wel genoemd op steles van Assur-uballit I en Assur-nadin-apli in Aššur. Het gebied raakte rond 6500 v.Chr. voor het eerst bewoond. Ninive was vooral de stad van de godin Isjtar. Door een aardbeving werd de eerste tempel van Isjtar verwoest, maar ze werd in 2260 v.Chr. herbouwd door de Akkadische koning Manishtushu. In het Oud-Assyrische Rijk (2000-1756 v.Chr.) wordt Ninive genoemd tijdens de regering van Shamshi-Adad I rond 1800 v.Chr. als een centrum voor de verering van Isjtar. Haar cultusbeeld werd in de 14e eeuw v.Chr., op last van de koning van Mitanni, naar de Egyptische farao Amenhotep III gestuurd. Het Assyrische Ninive was een vazal van de Mitanni, tot Ashur-uballit in 1365 v.Chr. het Mitanni Rijk omverwierp en het Midden-Assyrische Rijk (1365-1050 v.Chr.) stichtte. Het was Sennacherib die de stad in 703 v.Chr. tot zijn hoofdstad maakte en dit zou zo blijven tot de val van de stad in 612 v.Chr. Daarvoor waren Khorsabad, Nimrud en Assur de hoofdstad geweest van het Nieuw-Assyrische Rijk.
Sennacherib en Assurbanipal.
Sennacherib stootte de Chaldeeër Merodach-Baladan van de Babylonische troon en plaatste er een stroman op, mogelijk zijn zoon en erfgenaam Assur-nadin-shumi, die later werd ontvoerd en gedood. Sennacherib veroverde Babylon in 689 v.Chr. en nam wraak: hij maakte gebouwen met de grond gelijk, plunderde de tempels, nam godenbeelden mee naar Ninive en leidde kanalen om zodat het water de restanten van de stad kon wegspoelen. Uiteindelijk zou deze 'militaire triomf' leiden tot de ineenstorting van het Nieuw-Assyrische Rijk. Sennacherib benoemde zijn zoon Esarhaddon tot erfgenaam en werd niet lang daarna in 681 v.Chr. door oudere zonen (waarschijnlijk van een Babylonische moeder) in de "tempel van Nisroch" vermoord. Esarhaddon besteeg in 680 v.Chr. de troon. Tijdens zijn twaalfjarige regering herbouwde hij Babylon. Hij benoemde Assurbanipal tot opvolger en maakte diens halfbroer Shamash-shum-ukin tot heerser van Babylonië. In 669 v.Chr. stierf Esarhaddon. Assurbanipal liet het Noordpaleis in Ninive verrijzen. Hij stichtte de beroemde bibliotheek. Er ontstond een conflict tussen de twee halfbroers over de herbouw van Babylon, wat uitmondde in een landelijke opstand en burgeroorlog. Ook een strijd tussen Assyriërs en Elamieten laaide daarbij weer op. Elam werd volledig door Assurbanipal vernietigd.
De val van Ninive en het Assyrische Rijk.
Ninive werd ingenomen door onder anderen de Meden en de Babyloniërs tijdens het bewind van een van de opvolgers van Assurbanipal, Sin-shar-ishkun. De Babylonische koning Nabopolassar, die wraak wilde nemen op de Assyriërs na de vernietiging van Babylon door Sennacherib, belegerde Ninive in mei of juni 612 v.Chr. Het beleg duurde drie maanden. Het verhaal dat de laatste Assyrische heerser Sardanapalus de verbrandingsdood koos is wellicht geïnspireerd op de dood van de Babylonische koning en broer van Assurbanipal Shamash-shum-ukin in 648 v.Chr. Het werd door Grieken verteld en kwam veel in de klassieke literatuur voor: Herodotus, Hellanicus, Clitarchus, Diodorus van Sicilië, Strabo en Arrianus schreven over Sardanapalus.
De laatste Assyrische koning was Assur-uballit II. Het kostte de Babyloniërs na de val van Ninive nog tien jaar om het hele gebied, dat onder bewind van de Assyriërs had gestaan, te veroveren.
Tempels.
Godheden werden door de Assyriërs "dinger" of "ilu" genoemd. De godin Isjtar werd gezien als een menselijk wezen met bovennatuurlijke krachten, de planeet Venus en als symbool van seksuele liefde, extatische voorspellingen en oorlogvoering. Ze was daarbij de beschermvrouw van de koning, wiens religieuze taken het waren om als hogepriester de Assyrische goden te dienen, tempels voor hen te bouwen en te onderhouden en als opperbevelhebber van het leger gebieden te veroveren.
Tempels werden gezien als de woning van de goden, waar ze dagelijks gekleed, gevoed en verzorgd werden. Lagere goden (familieleden, bedienden en hovelingen) woonden bij hen in. Ook hun goddelijke attributen, zoals bedden, wagens, boten en wapens, werden als goden behandeld en kregen voedseloffers.
Isjtars tempel, de "Emasjmasj", was de belangrijkste tempel in Ninive. Daarnaast had Nabu, de god van het schrift en beheerder van de "Tabletten van het Lot", die de toekomst van de koning en de staat verkondigden, een eigen tempel, net als Assur, de oppergod en echtgenoot van Isjtar. In Assurs tempel werd het Nieuwjaarsfeest gevierd. Verder waren er tempels in Ninive voor de zonnegod Sjamasj, de maangod Sin, de zeven hemelse krijgers "Sibitti", Nisroch en voor Adad, de god van storm, water en oorlog. Lagere beschermgoden kregen een plaats in de deuropeningen van paleizen en bij poorten in de vorm van sfinxen, gebeeldhouwde, grote, gevleugelde stieren of leeuwen.
Paleizen.
De grootste gebouwen in hun tijd waren de paleizen van Sennacherib en zijn kleinzoon Assurbanipal op de heuvel Kuyunjik. Over de eerdere paleizen in Ninive is vrijwel niets bekend. Sennacheribs Zuidwestpaleis, "Shanina-la-ishu" (zonder gelijke), werd tussen 703 en 692 v.Chr. gebouwd. Het verving het koningspaleis in Khorsabad en het nog oudere Noordwestpaleis in Nimrud. Het paleis had 71 paleiszalen en was ontworpen om grote groepen mensen te herbergen. De troonzaal was de grootste en eerste ruimte die men betrad. De zaal mat 500 vierkante meter en was waarschijnlijk 15 tot 18 meter hoog.
Na de voltooiing bouwde hij een tweede paleis, annex militair arsenaal, op de heuvel Nebi Yunus. Assurbanipal bouwde rond 645 v.Chr. een derde paleis: het kolossale Noordpaleis, "bit reduti" (huis voor de troonopvolger).
De "hangende tuinen van Ninive".
Bij zijn Zuidwestpaleis bouwde Sennacherib in 694 v.Chr. koninklijke tuinen, die net als de landerijen rond Ninive door irrigatiekanalen van water werden voorzien. Het waren 'hangende tuinen', aangelegd op stenen terrassen, die op arcades rustten. Ze zijn geïdentificeerd als de 'hangende tuinen van Babylon', waarbij ervan wordt uitgegaan, dat door klassieke schrijvers Ninive met Babylon, Sennacherib met de Babylonische koning Nebukadnezar II en de Tigris met de Eufraat, werd verward. De Babylonische en klassieke teksten kwamen niet overeen met de vondsten en in Babylon viel geen plek aan te wijzen voor het wereldwonder, de beroemde hangende tuinen. Sennacherib wist het water omhoog te brengen middels twee bronzen instrumenten: de "giamahhu" (boomstam/cilinder) en "alamittu" (mannelijke dadelpalm/spiraal). De cilinder en spiraal vormen samen de 'schroef van Archimedes', die door Strabo werd genoemd als techniek om water naar de tuinen van Babylon te geleiden. Het water kwam uit de rivier de Gomel (van de Slag bij Gaugamela) in de bergen van Koerdistan, een heel eind ten noordoosten van Ninive. Daarvoor werd een 95 km lang kanaal gebruikt met aquaducten en zo werd het water tot halverwege de heuvel gebracht. Het Jerwan aquaduct is voor zover bekend het oudste aquaduct in de wereld. Het is met een uitzonderlijk groot type spijkerschrift beschreven. Middels de cilinder-schroef methode werd het water vervolgens tot in de hangende tuinen gevoerd. Sennacherib plantte er bomen en planten, die vanuit alle richtingen van zijn rijk werden aangevoerd. Hij wilde er met name het Amanusgebergte in Noordwest-Syrië en Zuidoost-Turkije, dat hij waardeerde om haar geurige schaduwbomen, mee nabootsen. Volgens Diodorus van Sicilië waren de tuinen 120 bij 120 m groot en hadden ze iets weg van een Grieks theater.
Bibliotheek.
De beroemde bibliotheek van Assurbanipal bevond zich voor het grootste deel in de vestibule ('kamer 41') op de eerste verdieping van Sennacheribs Zuidwestpaleis. Assurbanipal had in tegenstelling tot zijn vader en grootvader, belangstelling voor literaire en wetenschappelijke onderwerpen en zou zich zelfs de Akkadische en Soemerische taal hebben eigengemaakt. Hij verzamelde Assyrische en Babylonische teksten over waarzeggerij, religieuze rituelen en geneeskunde, maar ook alle composities die in het 1e millennium v.Chr. bekend waren, waaronder het scheppingsverhaal van de "Enoema Elisj", het Gilgamesj-epos en het zondvloedverhaal of Atrahasis-epos. Toen Ninive in 612 v.Chr. werd geplunderd, zakte de eerste verdieping naar beneden en braken de kleitabletten in vele stukken. In de 19e en 20e eeuw zijn ongeveer 31.000 fragmenten naar het British Museum overgebracht. Het zouden de stukken van tussen de 6200 en 7750 complete tabletten zijn. Daarvan zijn er tot februari 2016 een vijfde deel, 6063 fragmenten, in elkaar gezet.
Vermeldingen in de Bijbel.
Volgens Genesis 10:8-11 werd de stad gesticht door Nimrod, 'de eerste machthebber op aarde' en 'een jager zonder weerga'.
Na de verwoesting van de Aramese koninkrijken van Syrië keerden de Assyriërs zich tegen het noordelijke koninkrijk Israël. Salmanasser V veroverde in 722 v.Chr. de Israëlische hoofdstad Samaria (2 Koningen 17). Na de inname van Lachis werd Hizkia in zijn hoofdstad Jeruzalem omsingeld. De profeet Jesaja sprak hem moed in. In 702 v.Chr. keerde Sennacherib onverrichter zake naar Ninive terug, volgens de Hebreeuwse Bijbel nadat een engel 185.000 soldaten van de Assyriërs doodde (2 Koningen 19:35; Jesaja 37:36).
Nahum profeteerde dat Ninive zwaar gestraft zou worden. Ninive werd arrogantie, afgoderij en wreedheid toegeschreven (Nahum 2:8–3:19).
Volgens Jona, een verhaal uit de 3e eeuw v.Chr., zou de stad door God worden verwoest, maar na de prediking van de profeet Jona bekeerde de stad zich en werd deze gespaard. De verwijzingen in het Nieuwe Testament betreffen dit verhaal (Matteüs 12:41; Lucas 11:30,32). Een graftombe waarin Jona begraven zou zijn, bevond zich in een moskee bij Ninive, ten noorden van Mosoel. De tombe werd in 2014 vernield door Isis-aanhangers.
Herontdekking.
De Spaanse joodse reiziger Benjamin van Tudela bezocht kort na 1165 Mosul en herkende in de ruïnes ten oosten van de Tigris de resten van Ninive. In 1184 deed de Arabische geograaf en geleerde Ibn Jubayr dezelfde ontdekking. De ruïnes waren nog altijd bekend onder de naam 'Ninawa'. In 1327 was de Marokkaanse reiziger Ibn Battuta er en hij schreef dat bij de tombe van de profeet Jona een groot dorp lag met uitgestrekte ruïnes. In 1575 stelde de Duitse arts Leonhart Rauwolff dat de heuvel Kuyunjik het oude Ninive moest zijn. De Deense ontdekkingsreiziger Carsten Niebuhr lokaliseerde Ninive tegenover Mosul met op het terrein Nebi Yunus (profeet Jona), het vermeende graf van Jona, en het dorp Kuyunjik met de Arabische naam Qalát Nunya (citadel van Nunya). Naast Nimrod was de mythische koning Ninos als stichter van de stad bekend. De Britse consul-generaal Claudius James Rich kwam begin 19e eeuw met de definitieve bevestiging. Hij kocht bij Nebi Yunus de Bellino-prisma, met in spijkerschrift twee veldtochten van Sennacherib en de beschrijving van zijn paleis zonder gelijke. De Franse consul Paul-Émile Botta begon in 1842 met opgravingen bij de heuvel Kuyunjik.
Engelse opgravingen.
De Engelse oudheidkundige Austen Henry Layard beweerde aanvankelijk, ten onrechte, bij zijn opgraving van Kalhu de stad Nineve gevonden te hebben. Tussen 1846 en 1851 ontdekte hij bij opgravingen bij Kuyunjik dat dit het echte Nineve was. Hij bracht in 1849 het immense Zuidwestpaleis van Sennacherib aan het licht. Er waren 71 paleiszalen, kamers en gangen, bekleed met gebeeldhouwde albasten platen. Er werd bijna 3,2 km aan bas-reliëfs blootgelegd en daarnaast 27 poorten, gevormd door enorme gevleugelde stieren- en leeuwensfinxen. Toch heeft hij naar schatting minder dan de helft van het gebouw onderzocht. Na zijn terugkeer naar Londen in de lente van 1851 droeg hij het Ninive-project over aan Christian Rassam, de Britse viceconsul in Mosul, die onder de Britse consul in Bagdad kolonel Henry Rawlinson doorging met opgraven. Zijn jongere broer Hormuzd Rassam, Layards voormalige assistent, nam in 1853 het werk van Christian en Rawlinson over. Hormuzd vond de "Witte Obelisk" en het stenen standbeeld van de godin Isjtar met een inscriptie van Assur-bel-kala (11e eeuw v.Chr.) Hij ontdekte in het noordelijke deel van de heuvel het Noordpaleis van Assurbanipal met zijn jachtreliëfs en diens enorme bibliotheek van gebakken kleitabletten. De fragmenten leverden het Babylonische scheppingsverhaal de "Enoema Elisj" op. In 1873 kwam George Smith naar Kuyunjik. Hij was beroemd geworden door de ontdekking van de Babylonische versie van het bijbelse zondvloedverhaal in de Kuyunjik-collectie in het British Museum en zocht nu tevergeefs het ontbrekende deel. Reginald Campbell Thompson zocht de "tempel van Nabu", maar zijn opmerkelijkste vondst was in 1930-31 het koperen hoofd van een Akkadische vorst uit ca. 2100 v.Chr. In dezelfde periode groef Max Mallowan, de echtgenoot van Agatha Christie, naast de tempel van Isjtar een put van 27 m diep, die onderop de Hassunacultuur uit het 6e millennium v.Chr. blootlegde.
Iraakse opgravingen.
Sinds de jaren 50 van de 20e eeuw zetten vooral Iraakse archeologen het onderzoek naar Ninive voort. Ze onderzochten het paleis van Sennacherib verder en restaureerden de stadspoorten. De troonzaal van Sennacherib werd een openluchtmuseum. Ook kwam er onderzoek op Nebi Yunus. Er werd een monumentale toegangspoort gevonden, een grote hoeveelheid kleitabletten, drie beelden van de Egyptische farao Taharqa en een van de godin Anuket. Er zijn zeven poorten onderzocht, waarvan de Sjamasj-poort de opvallendste is. Deze werd gerestaureerd met kantelen en al. Ook de Nergal-poort werd volledig gerestaureerd met gevleugelde stieren aan weerszijden en de Maski-poort. In 2011 werd opnieuw onderzoek aan Assurbanipals paleis gedaan door de universiteit van Mosul. Er kwam opnieuw bewijs dat Kuyunjik in de Hellenistisch-Parthische en Byzantijnse periode bewoond was.
Slag bij Ninive.
In 627 behaalde keizer Herakleios van het Byzantijnse Rijk er een beslissende overwinning op de Sassaniden in de Slag bij Ninive, de laatste van de Romeins-Perzische oorlogen. Enkele jaren later zou het Arabische Rijk Ninive veroveren.
Vernielingen door Islamitische Staat.
Mosoel was een van de steden in het gebied dat de Islamitische Staat (IS) tijdens zijn bewind van 10 juni 2014 tot juli 2017 stevig in handen had. IS heeft er, waarschijnlijk al in december 2014, een groot aantal eeuwenoude kunstwerken vernield. De beelden zouden getuigen van veelgodendom en afgodendienst. IS wilde zo de geschiedenis en identiteit van de bevolking uitwissen. Het Mosul Museum werd verwoest, archeologische vindplaatsen geplunderd en vernietigd, musea, bibliotheken en openbare archieven in de regio Mosul leeggeroofd. Het Mosul Museum was in 1952 gesticht en had in 1974 een nieuw gebouw gekregen met een oppervlakte van 1500 vierkante meter. Het was op het Nationaal Museum van Irak in Bagdad na, het belangrijkste museum van Irak. Er zijn onder meer vernielingen geweest aan Sennacheribs Zuidwestpaleis. De Nergal- en Maski-poort zijn verwoest. 
Illegale bebouwing blijkt nu de ernstigste bedreiging te zijn voor deze antieke stad. Er zijn verharde wegen aangelegd en er is nu een parkeergarage in het midden van de archeologische vindplaats.

</doc>
<doc id="27895" url="https://nl.wikipedia.org/wiki?curid=27895" title="Palestijnse volk">
Palestijnse volk

Het Palestijnse volk of de Palestijnen zijn de nakomelingen van de inwoners van het gebied dat bekend staat als "Historisch Palestina". Dit gebied had geen eenduidige geografische grenzen, maar kwam grotendeels overeen met het gebied dat nu Israël heet, tezamen met de Palestijnse gebieden. De Palestijnen wonen voor het grootste deel in de staat Palestina, inclusief Oost-Jeruzalem, en Israël. In Palestina en elders in de diaspora wonen zij veelal in vluchtelingenkampen.
Een deel van de Palestijnen dat al voor de Arabisch-Israëlische Oorlog van 1948 inwoner was van het gebied dat Israël in Palestina veroverde, werd Israëlisch staatsburger (Israëliër). De Palestijnse Israëli worden door Israël aangeduid als Arabische Israëliërs. De Palestijnen die destijds in het niet door Israël veroverde deel van Palestina woonden (dat sindsdien Westelijke Jordaanoever wordt genoemd) evenals diegenen die er in de oorlog van 1948 naar toe waren gedreven of gevlucht, kregen na de wapenstilstand van Israël met Jordanië in 1950 automatisch de Jordaanse nationaliteit.
De meeste Palestijnen zien het Palestijnse volk als behorend tot de Arabische wereld en hebben als moedertaal het Arabisch. Tot de Palestijnen worden doorgaans ook zij gerekend die afstammen van de Bedoeïenen die oorspronkelijk in Historisch Palestina woonachtig waren en/of in dit gebied als nomaden hun vee hoedden. 
Geschiedenis.
In de tijd van het Ottomaanse Rijk was Palestina geen afgebakend geografisch gebied. Bestuurlijk was het gebied verdeeld over de Sanjaks Jeruzalem, Acre, Nablus, de Vilayet Beiroet en (onder de gouverneur van) Damascus. Het maakte deel uit van de landstreek Syrië. Na de Eerste Wereldoorlog kreeg Frankrijk het bestuur over het huidige Syrië en Libanon en het Verenigd Koninkrijk over de regio Palestina (inclusief Transjordanië het gebied ten oosten van de Jordaan).
In 1923 werd het gebied bestuurlijk gesplitst in het Mandaatgebied Palestina en Transjordanië. In die tijd was de Palestijnse bevolking heterogeen en divers: onder meer moslims, christenen, Bedoeïenen, Joden, Druzen, Circassiërs, Turken, Armeniërs, Berbers, Duitse Tempeliers en Bosniërs. Een delegatie uit Palestina nam in 1919 ook deel aan het Pan-Syrisch congres waar de onafhankelijkheid van Groot Syrië (huidige Syrië, Libanon, Jordanië en Palestina) werd bepleit.
Nationalisme.
Gedurende vele eeuwen was Palestina onderdeel van het Ottomaanse rijk; bedoeïnenstammen waren daarin onafhankelijk. De Christelijke minderheid werd tegen vervolgingen en pogroms beschermd door de Westelijke mogenheden die 'capitulaties' afdwongen van de heersers sinds 1150. De Joden kregen pas na de Damascusaffaire in het midden van de 19de eeuw steun vanuit het Westen tegen de eeuwenlange vervolgingen en pogroms in Jeruzalem, Hebron, Safed.
Ten tijde van de Eerste Wereldoorlog was er een grote Arabische opstand tegen het Ottomaanse Rijk met steun van het Verenigd Koninkrijk dat de Arabieren onafhankelijkheid toezegde (Hoessein-McMahoncorrespondentie). Mede vanwege de toenemende zionistische immigratie in Palestina ontstond er Palestijns-Arabisch nationalisme.
De belangrijkste Palestijns-Arabische leider ten tijde van het Britse Mandaatgebied Palestina was Amin al-Hoesseini. Al-Hoesseini was door de Britten in 1920 al veroordeeld omdat hij verantwoordelijk werd gehouden voor het Nabi Musa oproer. In 1921 werd hij, eveneens door de Britten, benoemd tot moefti van Jeruzalem. Als voorzitter van het Arabisch Hoger Comité speelde hij een belangrijke rol tijdens de Arabische opstand van 1936 tot 1939. Deze opstand werd door Nazi-Duitsland financieel ondersteund. Al-Hoesseini vluchtte naar Duitsland, waar hij steun zocht bij Adolf Hitler voor het onafhankelijkheidsstreven van de Palestijnen en tegen de vestiging van een Joods Nationaal Tehuis in Palestina. Al-Hoesseini verbleef tot 1945 in Duitsland. In 1948, aan het eind van de Britse mandaatperiode werd Al-Hoesseini aangesteld tot vertegenwoordiger van de Moslimbroederschap in Palestina en was een van de Palestijnse leiders tijdens de Arabisch-Israëlische Oorlog. Van 1948 tot 1959 leidde hij een Palestijnse regering die door enkele Arabische landen werd erkend maar die buiten de Gazastrook geen grondgebied had.
Het Palestijnse vluchtelingenprobleem ontstond tijdens de Arabisch-Israëlische Oorlog van 1948. Volgens cijfers van de VN bedroeg het aantal gevluchte Arabische Palestijnen in de periode 1947-1949 zo'n 711.000.
Het Palestijns nationalisme is, na de stichting van de staat Israël met name in de jaren zestig sterker geworden. In 1964 werd de Palestijnse Bevrijdingsorganisatie PLO (Palestine Liberation Organization) opgericht. De Arabisch-Palestijnse politicus Zahir Muhsein (in 1948 naar Jordanië gevlucht en aanhanger van het Ba'athisme in Syrië) was van mening dat Palestijnen deel uitmaken van een groter Arabisch geheel, evenals Jordaniërs, Syriërs en Libanezen, en dat in het conflict met Israël een Palestijnse (id)entiteit nodig is om op te komen voor hun nationale rechten in Palestina.
In 1969 werd Yasser Arafat voorman van de PLO. In deze periode, aan het eind van de jaren zestig en het begin van de jaren zeventig, werden door Palestijnen diverse vliegtuigkapingen en aanslagen gepleegd, waaronder de moord op 11 Israëlische atleten tijdens de Olympische Zomerspelen in München.
In 1974 erkende de Algemene Vergadering van de Verenigde Naties in Resolutie 3237 de PLO als waarnemer bij de V.N. en vertegenwoordiger van het Palestijnse volk.
Met de Oslo-akkoorden van 1993 en 1995 werd een Palestijnse Nationale Autoriteit (PNA) opgericht, waarin de Palestijnen zelfbestuur kregen op de Westelijke Jordaanoever en in de Gazastrook. Arafat was tot zijn overlijden in 2004 president van de PNA.
Vluchtelingen.
Gedurende de oorlogen met Israël in de periode 1947-1949 en 1967, zijn bijna 1 miljoen Palestijnen ontheemd geraakt, uit hun geboorteland verdreven of daaruit gevlucht.
In 1949 werd voor hulp aan de Palestijnse vluchtelingen, naast het Hoog Commissariaat voor de Vluchtelingen (UNHCR) van de VN, een aparte organisatie opgericht: de UNRWA (UN Relief and Works Agency). Palestijnse vluchtelingen worden door deze organisatie gedefinieerd als: "personen die in Palestina woonden tussen juni 1946 en mei 1948, die zowel hun huis als hun bron van inkomsten zijn kwijtgeraakt als gevolg van het Arabisch-Israëlisch conflict in 1948, en de nakomelingen van deze personen". Bij nakomelingen gaat het om zonen of dochters van mannelijke vluchtelingen. Ook de (achter)kleinkinderen van mannelijke vluchtelingen worden als vluchteling aangemerkt. Er is geen ander conflict ter wereld waarin de UNHCR ook nakomelingen van vluchtelingen als 'vluchteling' ziet. De meeste oorspronkelijke vluchtelingen werden in kampen van de UNRWA ondergebracht. Veel van hun nakomelingen wonen hier nog steeds.
Volgens de officiële schatting van de VN waren er in 1948 oorspronkelijk 711.000 Palestijnse vluchtelingen. Van de oorspronkelijke vluchtelingen uit 1948 zijn nog ongeveer 30.000 in leven. Het geregistreerde aantal vluchtelingen is volgens de definities van de UNRWA opgelopen van 750 duizend in 1950 tot ruim 5,1 miljoen op 1 januari 2015, waarvan ruim 1,5 miljoen, zo'n 30%, in de 58 vluchtelingenkampen in Jordanië, Libanon, Syrië en Palestina. Alleen in Jordanië kreeg een deel van hen burgerrechten.
In Palestina zelf.
In december 2016 woonden in de Gazastrook ongeveer 2.1 miljoen mensen, inclusief zo'n 1.7 miljoen Palestijnse vluchtelingen, waarvan meer dan een half miljoen in 8 kampen; in december 2016 woonden op de Westelijke Jordaanoever 809.738 vluchtelingen, waarvan een kwart in 19 kampen, terwijl de meeste anderen in steden en dorpen leefden.
In de kampen in de Gazastrook wonen vluchtelingen zowel uit Israël als inwoners uit de Gazastrook zelf die gevlucht waren vanwege de bombardementen en verwoestingen door Israël in de voorgaande oorlogen.
In Libanon.
Op 1 januari 2015 woonden er 453 duizend Palestijnse vluchtelingen in Libanon.
Volgens een sociaal-economische enquête in 2010 door de UNRWA onder Palestijnse vluchtelingenhuishoudens in Libanon zijn de omstandigheden daar erbarmelijk.
Slechts 37% van de Palestijnen heeft werk. Tot 2005 hadden zij geen toegang tot 73 beroepsgroepen. Dit aantal is in 2010 teruggebracht tot 30 beroepen, waaronder de vrije beroepen zoals het beroep van arts.
In Jordanië.
Op 1 januari 2015 woonden er in Jordanië ruim 2,1 miljoen Palestijnse vluchtelingen.
In een publicatie van 2008 staat geschreven dat, hoewel de Palestijnen in Jordanië ongeveer de helft van de bevolking uitmaken, zij ondervertegenwoordigd zijn in het Jordaanse bestuur. Negen van de 55 senatoren die door de koning zijn benoemd zijn Palestijns en in de kamer van afgevaardigden bezetten zij 18 van de 110 zetels. Palestijnen worden gediscrimineerd op de arbeidsmarkt en hun toegang tot de universiteit is beperkt.
In Syrië.
Op 1 januari 2015 woonden er 528 duizend Palestijnse vluchtelingen, onder meer in Jarmuk dat van vluchtelingenkamp is uitgegroeid tot een grote stadswijk bij Damascus. Door de Syrische Burgeroorlog is meer dan de helft van de Palestijnen in Syrië gevlucht: 280.000 mensen zijn binnen Syrië gevlucht en 120.000 zijn naar de buurlanden gevlucht.
Terugkeer.
De terugkeer van Palestijnse vluchtelingen en hun nakomelingen naar hun geboorteland, eigendommen en familieleden is sinds 1948 een cruciaal punt in het conflict tussen enerzijds Israël en anderzijds de Arabische landen en de Palestijnen.
Op 17 september 1948 werd de door de Verenigde Naties aangestelde bemiddelaar Folke Bernadotte door zionistische strijders van de Lechi / Sterngroep vermoord. De aanslagplegers droegen daarbij Israëlische legeruniformen. In die tijd was Yitzhak Yezernitsky een van de leiders van Lechi. Bernadotte had in zijn rapport aan de Verenigde Naties met betrekking tot de terugkeer van de Palestijnse vluchtelingen geschreven: "“It would be an offence against the principles of elemental justice if these innocent victims of the conflict were denied the right to return to their homes, while Jewish immigrants flow into Palestine”". De Veiligheidsraad van de Verenigde Naties verzocht de Israëlische regering de aanslag te onderzoeken en een rapport erover aan de Raad te overhandigen. Israël wist de aanslagplegers niet op te sporen en heeft hierover niet gerapporteerd. De Lechi-groep, waarvan enkele latere politici lid waren, werd door Israël als terroristische groep betiteld en ontbonden. Enkele opgepakte strijders vielen begin 1948 vóór de Knessetverkiezingen onder een algemene amnestieregeling.
Op 11 december 1948 nam de Algemene Vergadering van de Verenigde Naties de Resolutie 194 aan: "Vluchtelingen die naar hun woongebieden willen terugkeren en met hun buren in vrede willen leven moet dit zo snel mogelijk worden toegestaan of er moet schadevergoeding worden betaald voor de bezittingen van degenen die niet wensen terug te keren." Israël weigert tot nu toe deze onvoorwaardelijke toelating van Palestijnse vluchtelingen. Alle Arabische landen stemden tegen de resolutie. Vanaf die tijd komt dit elk jaar als agendapunt op de Algemene Vergadering van de VN terug.
Israël, dat een groot aantal Joodse vluchtelingen uit de Arabische wereld heeft opgevangen, weigert de Palestijnse vluchtelingen en hun nakomelingen in Israël op te nemen, en hun humanitaire rechten te erkennen. Het voert als argument aan dat hun toelating een bedreiging voor Israël zou betekenen. Israël zou wel bereid zijn om dit onderwerp bij verdere onderhandelingen op te nemen in een algemeen akkoord over alle kwesties.
In een open document van de Verenigde Naties van 30 juni 1979 wordt het recht op terugkeer van de Palestijnse vluchtelingen in Resolutie 194 Algemene Vergadering Verenigde Naties nog eens aangehaald.

</doc>
<doc id="27896" url="https://nl.wikipedia.org/wiki?curid=27896" title="Ambassade">
Ambassade

Een ambassade is een diplomatieke vertegenwoordiging van een land in een ander land. Meestal bevindt de ambassade zich in de stad waar ook de regering van het gastland zetelt. Zo bevinden de meeste ambassades in Nederland zich in Den Haag en de meeste ambassades in België zich in Brussel. Soms heeft een land naast een ambassade ook een of meer consulaten in het gastland.
Hoofdfuncties.
De ambassade zorgt voor communicatie en onderhandelingen tussen de twee landen en voor culturele uitwisseling. Ook fungeert ze vaak als aanspreekpunt voor burgers van het thuisland die op dat moment in het gastland verblijven. De ambassade wordt geleid door een ambassadeur.
Vestiging.
Het terrein waar een ambassade gevestigd is en de residentie van de ambassadeur genieten op basis van artikel 22 van het Verdrag van Wenen inzake diplomatiek verkeer (1961) onschendbaarheid. Dat betekent dat de autoriteiten van het gastland het ambassadeterrein en de ambassadeursresidentie pas mogen betreden met goedkeuring van de ambassadeur. Van deze onschendbaarheid wordt soms handig gebruikgemaakt om politiek asiel aan te vragen. Noord-Koreanen weten zo regelmatig buitenlandse ambassades in Peking binnen te komen om niet terug te hoeven keren naar hun eigen land. In 1989 wisten grote aantallen Oost-Duitse vluchtelingen via het ambassadeterrein van West-Europese landen in Praag naar het Westen te ontsnappen. Dit was tevens een aanleiding om de grenzen in Berlijn open te stellen, omdat de stroom vluchtelingen niet tegen te houden was.
Het is een wijdverspreid misverstand dat ambassades kleine stukjes grondgebied van de desbetreffende staat zijn die door de gaststaat zijn afgestaan. Ze genieten slechts onschendbaarheid, maar zijn nog steeds grondgebied van de gaststaat. Wie bijvoorbeeld in de Nederlandse ambassade in Parijs een moord pleegt, heeft deze op Frans grondgebied begaan en zal dan ook naar Frans recht worden vervolgd. Uiteraard zal de moordenaar pas kunnen worden gearresteerd door de Franse politie wanneer de Nederlandse ambassadeur hen toestemming heeft gegeven de ambassade te betreden.
Gezantschappen en ambassades.
Voor 1940 werd Nederland in het buitenland vertegenwoordigd door "gezantschappen" (synoniem: "legaties") die geleid werden door een "gezant". In 1942 werden de Nederlandse gezantschappen in Londen en Washington verheven tot ambassades. Later is dat met alle andere gezantschappen gebeurd.
Een ambassadeur en een ambassade waren voor de Eerste Wereldoorlog voorbehouden aan de "grote machten". Kleinere landen zoals Nederland en België ontvingen en zonden gezanten die in het protocol na de ambassadeurs kwamen. Ook Gevolmachtigd ministers en Consuls-generaal traden indertijd veel op als diplomatieke vertegenwoordigers van kleine landen en bij de regeringen van kleine landen. De grote landen weigerden om ambassadeurs van Nederland te ontvangen, omdat zij dan ook een ambassadeur in Den Haag moesten gaan benoemen. Een ambassadeur genoot een zeer hoog inkomen en voerde een grote staat.
Toen steeds meer gezantschappen en legaties door ambassades werden vervangen vervaagde het verschil tussen gezant en ambassadeur. Om protocollair niet in het nadeel te verkeren, een gezant krijgt bij diners een plaats onder aan de tafel, werden uiteindelijk alle gezantschappen in de wereld opgewaardeerd.
Aanslagen.
Door hun politieke functie en hun herkenbaarheid zijn ambassades een populair doelwit van demonstraties en terroristische aanslagen. Zo werden de ambassades van Denemarken in Libanon en Syrië na het verschijnen van de cartoons over Mohammed in Jyllands-Posten in brand gestoken. Volgens het verdrag van Wenen is het gastland in zo'n geval verantwoordelijk voor de schade. Wanneer een land zijn ambassadeur en diens staf terugtrekt, blijft de ambassade, of wat daarvan rest, onschendbaar. Een neutraal land, vaak is dat Zwitserland, krijgt dan de sleutels en neemt het beheer tot op zekere hoogte over.
Benelux-samenwerking.
De vestiging van Nederlandse, Belgische of Luxemburgse ambassades onder één dak (colocatie) kent een lange historie. Sinds het aantreden van het kabinet-Rutte I respectievelijk kabinet Di Rupo heeft het overleg met België over colocatiemogelijkheden een vlucht genomen. Dit leidde in 2013 tot overeenstemming over colocaties in Caracas, Buenos Aires, Mexico-Stad en Kinshasa. Verder wordt inmiddels gesproken over gemeenschappelijke huisvesting in onder meer Washington, Seoel, Bamako, Pristina (ook met Luxemburg), Ottawa en Nicosia. Op 23 oktober 2014, tijdens een Benelux-top van de drie regeringsleiders in aanloop naar de Europese top van regeringsleiders, hebben de ministers-presidenten van de Benelux-landen besloten om de diplomatieke posten van de drie landen te optimaliseren, waar mogelijk samen te huisvesten en elkaar te vertegenwoordigen.
De Benelux-landen werken momenteel (april 2016) al samen op diplomatiek vlak in het buitenland. Een efficiëntiewinst wordt bereikt, doordat België en Nederland in momenteel drie landen hetzelfde gebouw delen en er in Brussel/Den Haag en Albanië een uitwisseling is van Nederlandse en Belgische diplomaten. Verder vertegenwoordigt België in 54 landen Luxemburg en in 9 landen Nederland, dat op zijn beurt in 19 landen de Belgische belangen behartigt.
Van oudsher bestaan er al visumsamenwerkingsverbanden tussen de Benelux-landen. In de afgelopen jaren is de samenwerking met – vooral België – verder geïntensiveerd door elkaar voor visumverlening te vertegenwoordigen in landen waar men zelf niet (meer) over een eigen ambassade beschikt en omwille van doelmatigheid ook in landen waar België of Nederland wél een eigen vertegenwoordiging heeft. De hierover gemaakte bilaterale afspraken worden schriftelijk vastgelegd.
Een recente loot aan de samenwerkingsstam zijn de werkafspraken van 29 april 2011 die binnen het raamwerk van de Benelux Unie zijn gemaakt over het gemeenschappelijk gebruik van Benelux-verbindingsofficieren op de posten. Elk van de drie landen kan voortaan bij de behandeling van een rechtshulpverzoek een beroep doen op een politie/justitie-attaché van een van de andere landen wanneer het land zelf daar geen attaché geaccrediteerd heeft.
Een andere diplomatieke samenwerkingsmogelijkheid die momenteel (mei 2015) wordt onderzocht is om, naar analogie van de geslaagde en goede samenwerking op het gebied van politie Benelux-verbindingsofficieren, eveneens een Benelux-samenwerking (met name tussen België en Nederland) op te zetten op het gebied van militaire attachés.
Delegaties van de Europese Unie.
De Europese Unie wordt vertegenwoordigd in meer dan 140 nationale staten en bij internationale organisaties zoals de Verenigde Naties. Zo'n vertegenwoordiging, die officieel een EU-delegatie heet, valt onder de Europese dienst voor extern optreden, een van de belangrijkste vernieuwingen van het Verdrag van Lissabon. Een EU-delegatie heeft voor de Europese Unie feitelijk dezelfde functie als een ambassade voor een nationale overheid. Het hoofd van een EU-delegatie wordt ook als ambassadeur "van" de Europese Unie aangeduid, niet te verwarren met een ambassadeur van een EU-lidstaat "bij" de Europese Unie in Brussel.

</doc>
<doc id="27897" url="https://nl.wikipedia.org/wiki?curid=27897" title="Sitcom">
Sitcom

Sitcom is een genre van het type comedyserie dat gesitueerd wordt rond een vaste groep personages in een tamelijk alledaagse omgeving. Door het toeval en de vreemde eigenschappen van de personages ontstaan daarin komische situaties. Omdat sitcoms zich afspelen in alledaagse situaties, is de herkenbaarheid een van de aansprekende punten van dit type komedie.
Sitcom is een Engelse samentrekking van "situation comedy". De term is in het Nederlands inmiddels zo goed bekend dat hij voorkomt in zowel het "Groene Boekje" als in de "Spellingwijzer Onze Taal". Kenmerkend voor een sitcom is het gebruik van een lachband die in de meeste sitcoms gebruikt wordt. Een uitzondering hierop is The Love Boat waar ook gebruik gemaakt werd van de lachband, maar toch niet enkel een komische serie was, maar ook ruimte had voor drama en romantiek en waarbij de afleveringen ook meer dan 40 minuten duurden terwijl de meeste Amerikaanse sitcoms rond de 22 minuten duren en Britse en Belgische rond het half uur schommelen.
België.
De sitcom vierde hoogtijdagen bij VRT en VTM in de jaren 1990 en 2000, maar daarna verdween het genre grotendeels, op herhalingen na. Nieuwe series sloegen niet meer aan. Tegenwoordig zijn komische programma's vaak sketchprogramma's zoals Loslopend wild &amp; gevogelte en Tegen de Sterren op. Andere tv-zenders zoals VT4 en opvolger VIER waagden zich (nog) niet aan het genre om het zelf te produceren, wel wordt bijna dagelijks een Amerikaanse sitcom uitgezonden.
VRT.
De ongetwijfeld populairste sitcom van België is F.C. De Kampioenen. De sympathieke café-ploeg veroverde de harten van de Vlamingen. De serie begon in 1990 en liep 21 seizoenen lang op Eén, daarna volgden nog 4 bioscoopfilms die alle succes hadden. De serie wordt ook eindeloos herhaald en nog steeds behalen de herhalingen hoge kijkcijfers. De serie is anno 2020 en de jaren ervoor het hele jaar door op de televisie, elke zaterdag en in de zomervakantie van maandag tot zaterdag.
Voor de Kampioenen liepen er al komische series op de toenmalige BRTN zoals Slisse &amp; Cesar (1977) en De Kolderbrigade (1980). Een andere successerie was De Collega's, dat echter niet helemaal in het genre sitcom past omdat niet enkel kolder was maar eerder tragikomisch. Van 1992 tot 1994 liep ook nog RIP drie seizoenen lang.
De zender probeerde nog andere sitcoms te lanceren zoals Freddytex (1994-1995), Hotel Hotel (1996), De Burgemeesters (1997), Boerenkrijg (1999), Liefde &amp; Geluk (1999), echter sloegen deze reeksen niet aan waardoor ze meestal na één seizoen, op Freddytex na, werden afgevoerd en later werden deze ook niet meer heruitgezonden. In 2004-2005 werd Het eiland uitgezonden en hoewel er maar 13 afleveringen gemaakt werden was het een groot succes.
VTM.
De Kotmadam loopt al 24 seizoenen sinds 1991 en na het 25ste seizoen zal de serie stopgezet worden. Ook deze serie is al vaak herhaald. Door het feit dat de setting het Leuvense kotleven is wordt de cast, buiten de kotbazen, na een paar seizoenen telkens vernieuwd. De serie is ook al vaak heruitgezonden maar kan niet tippen aan het succes van De Kampioenen.
In de begindagen van VTM, dat in 1989 van start ging werden er daar ook vele sitcoms gemaakt die enig succes hadden zoals Benidorm (1989, 1992), Den Bompa (1989-1994), Chez Bompa Lawijt (1994-1996), Zomerrust (1993-1994), Slisse &amp; Cesar (1996-1999), Nonkel Jef (1995-2001). Nonkel Jef is na De Kampioenen en de Kotmadam de serie met de meeste afleveringen. Sommige series werden ook snel afgevoerd zoals Ramona en De Strangorianen. Andere succesvolle reeksen zijn Lili en Marleen die van 1994 tot 2010 over tien seizoenen liep. In 1998 kaapte VTM Jacques Vermeire weg bij de VRT en zo verliet garagehouder Dimitri De Tremmerie ook De Kampioenen. Bij VTM kreeg hij zijn eigen sitcom waarin hij ook een garagehouder speelde, Verschoten &amp; Zoon liep van 1999 tot 2007. In 2019 maakte VTM een remake van de Nederlandse succesreeks De Luizenmoeder, dat na twee seizoenen stopte omdat ook de Nederlandse reeks maar twee seizoenen liep.
Verenigde Staten.
Beginjaren.
De meeste Amerikaanse sitcoms duren ongeveer 22 minuten zodat er nog acht minuten ruimte is voor reclame en de uitzending zo ongeveer een half uur duurt. De sitcom werd geboren op de radio in januari 1926 met het programma "Sam 'n' Henry". In 1928 verhuisde het programma naar een ander radiostation en werd onder de naam "Amos 'n' Andy" een groot succes voor die tijd.
De eerste sitcom op televisie was Mary Kay and Johnny dat liep van 1947 tot 1950.
Jaren 50.
I Love Lucy met Lucille Ball dat van 1951 tot 1957 op de CBS liep was een groot succes en het meest bekeken tv-programma in de Verenigde Staten in vier van de zes seizoenen. Het was tevens de eerste show die in zijn laatste seizoen het best bekeken programma van het jaar was volgens de "Nielsen ratings" (de kijkcijferlijst). Enkel The Andy Griffith Show en Seinfeld konden dit huzarenstukje nog ooit evenaren. I Love Lucy bleef populair en de herhalingen werden ook nog vaak gekeken en komen meer dan 60 jaar later nog steeds op de tv. In 2012 werd de sitcom uitgeroepen tot "Best TV Show of All Time" volgens een onderzoek van People.
The Honeymooners begon in 1955 op DuMont en werd voor een live-publiek gefilmd. Het programma was al snel een succes en stond op de tweede plaats in de kijkcijferlijst na "The Perry Como Show" maar zakte naar een negentiende plaats waardoor de serie na één seizoen van 39 afleveringen stopgezet werd. Het was het eerste programma dat de werkende klasse voorstelde. In 1997 werden twee afleveringen op de zesde en 26ste plaats gestemd in "TV Guide's 100 Greatest Episodes of All Time". In 1999 publiceerde TV Guide ook een lijst met de 100 beste personages waarin de personages Ed Norton (Art Carney) en Ralf Kramden (Jackie Gleason) op de respectievelijk 20ste en tweede plaats gestemd werden. In 2002 werd de serie op de derde plaats gestemd in de "TV Guide's 50 Greatest TV Shows of All Time" en op de dertiende plaats van de "60 Greatest Shows of All Time" in 2013.
Jaren 60.
The Andy Griffith Show liep op CBS van 1960 tot 1968 en stond altijd in de top tien van de kijkcijferlijst. Het is een van de drie programma's die in zijn laatste seizoen ook op één stond, hoewel dit wel het enige seizoen was, terwijl I Love Lucy nog drie seizoenen op één gestaan had en Seinfeld één seizoen. Bij heruitzendingen in 1998 keken dagelijks vijf miljoen mensen naar het programma.
The Dick Van Dyke Show liep van 1961 tot 1966 op CBS en won 15 Emmy Awards. In 1997 werden de afleveringen "Coast-to-Coast Big Mouth" en "It May Look Like a Walnut" 8ste en 15de in de lijst van "TV Guide's 100 Greatest Episodes of All Time". In 2002 stonden ze op de dertiende plaats van "TV Guide's 50 Greatest TV Shows of All Time" en in 2013 twintigste in de lijst van "60 Best Series".
Jaren 70.
The Mary Tyler Moore Show was een baanbrekende serie die liep van 1970 tot 1977. Voor het eerst was de centrale figuur een carrièrevrouw en geen huisvrouw zoals eerdere vrouwelijke hoofdrollen in series. De serie won in totaal 29 Emmy Awards, een record dat pas in 2002 gebroken werd door Frasier. MTM Enterprises, dat het programma produceerde maakte in de volgende jaren nog tientallen andere sitcoms.
M*A*S*H liep van 1972 tot 1983 en werd in 1976 beloond met een Peabody Award. De serie stond op plaats 25 van "TV Guide's 50 Greatest TV Shows of All Time". De afleveringen "Abyssinia, Henry" en "The Interview" staan op de plaatsen 20 en 80 van "TV Guide's 100 Greatest Episodes of All Time". De laatste aflevering "Goodbye, Farewell and Amen" werd het meest bekeken televisieprogramma in de Amerikaanse geschiedenis met meer dan 105 miljoen kijkers. Enkel de ontslagspeech van Nixon, de jaarlijkse Super Bowl en de maanlanding konden al meer kijkers trekken dan deze aflevering.
Sanford and Son liep van 1972 tot 1977 en was een van de eerste sitcoms met Afro-Amerikanen in de hoofdrol. Time nam de serie op in hun lijst van "100 Best TV Shows of All Time" in 2007.
All in the Family liep van 1971 tot 1979 en wordt vaak beschouwd als een van de beste sitcoms. Na een glansloos eerste seizoen waar de serie maar op de 34ste plaats in de kijkcijferlijst stond werd de serie die zomer herhaald op de tv en werd het het meest bekeken programma die zomer, de volgende vijf seizoenen stond de serie op één in de "Nielsen ratings", een huzarenstuk waar tot dan nog geen enkel programma in geslaagd was en dit record werd ook nog maar door twee programma's geëvenaard, (The Cosby Show en American Idol). De aflevering "Sammy's Visit" stond op de 13de plaats van "TV Guide's 100 Greatest Episodes of All Time". De serie staat op 4 in de "TV Guide's 50 Greatest TV Shows of All Time". Protagonist Archie Bunker werd in 2009 uitgeroepen tot beste personage ooit door Bravo.com.
One Day at a Time liep van 1975 tot 1984 op CBS. Het ging over een pas gescheiden moeder met haar twee dochters.
Jaren 80.
Cheers was ongetwijfeld een van de populairste sitcoms van de jaren tachtig en liep maar liefst 11 seizoenen van 1982 tot 1993 en werd opgevolgd door spin-off Frasier. De episoes "Thanksgiving Orphans" en "Home is the Sailor" werden op de 7de en 45ste plaats gezet van de "TV Guide's 100 Greatest Episodes of All Time". In 2020 stond de serie op plaats 18 van "TV Guide's 50 Greatest V Shows of All Time". De Writers Guild of America plaatste de serie op de achtste plaats in hun lijst.
The Cosby Show liep van 1984 tot 1992 en stond vijf jaar op rij op één in de "Nielsen ratings". Samen met All in the Family is het de enige sitcom die daar ooit in slaagde. De serie werd in 2002 op de 28ste plaats gezet van de "TV Guide's 50 Greatest TV Shows of All Time".
ALF (1986-1990) en Roseanne (1988-1997) waren ook erg populair.
Jaren 90.
Seinfeld liep van 1989 tot 1998 en stond in het zesde en laatste seizoen bovenaan de lijst van de "Nielsen ratings" en stond van 1994 tot 1998 elk jaar in de top twee. In 2002 werd door uitgeroepen tot nummer één in de "TV Guide's 50 Greatest TV Shows of All Time". De aflevering "The Contest" werd uitgeroepen tot de beste episode ooit in "TV Guide's 100 Greatest Episodes of All Time". In 2013 zette de Writers Guild de serie op de tweede plaats achter The Sopranos, maar was zo wel de hoogst genoteerde sitcom in de lijst.
The Fresh Prince of Bel-Air met Will Smith liep van 1990 tot 1996. Hoewel de serie slechts één nominatie kreeg voor de Emmy's was het toch een bijzonder populaire serie.
The Nanny liep van 1993 tot 1999 op CBS en won de Gouden Roos en één Emmy Award, op twaalf nominaties. De serie was ook een enorm succes in het buitenland.
Friends liep tien jaar van 1994 tot 2004 en verzamelde 62 nominaties voor de Emmy's en won in 2002 de Emmy voor beste komedieserie. De serie staat op 21 in "TV Guide's 50 Greatest TV Shows of All Time". De aflevering "The One with the Prom Video" staat op de 100ste plaats in de lijst van "TV Guide's 100 Greatest Episodes of All Time". Writers Guild zette hen op plaats 24 in hun lijst. De serie was en is nog steeds een internationaal succes en wordt nog steeds heruitgezonden.
Frasier won de eerste vijf seizoenen telkens de Emmy voor beste komedieserie, een record dat later geëvenaard werd door Modern Family. De serie houdt ook het record voor het meeste aantal Emmy's, 37, waarbij het vorige record van The Mary Tyler Moore Show (29) verpulverd werd. Frasier wordt beschouwd als de succesvolste spin-off in de televisiegeschiedenis. De serie begon na het einde van Cheer, waar het personage Frasier Crane al in de laatste negen seizoenen speelde. Frasier liep van 1993 tot 2004.
Jaren 2000.
In oktober 2000 startte Curb Your Enthusiasm. De serie werd gecreëerd door Larry David, die een semi-gefictionaliseerde versie van zichzelf speelde die zijn leven volgde na zijn werk bij Seinfeld. De serie kreeg 38 Emmy-nominaties en won in 2002 een Golden Globe Award voor beste serie. De serie liep acht seizoenen tot 2011 en keerde in 2017 en 2020 terug voor nog twee seizoenen.
Two and a Half Men liep van 2003 tot 2015 en was ook een internationaal succes.
The Office US liep van 2005 tot 2013 en is een Amerikaanse remake van de gelijknamige Britse serie, waarvan slechts 14 afleveringen gemaakt werden. Het eerste seizoen kreeg gemengde kritieken maar de volgende seizoenen werden beter onthaald. De serie won 4 Emmy's waarvan die van beste serie in 2006.
How I Met Your Mother liep op CBS van 2005 tot 2014 en won 9 Emmy's werd in totaal voor 72 prijzen genomineerd. De serie was ook een internationaal succes.
The Big Bang Theory begon in 2007 en liep 12 seizoenen tot in 2019. De serie volgt het leven van enkele nerds die tegenover een mooi meisje wonen.
30 Rock is een satirische sitcom die op NBC liep van 2006 tot 2013. Van 2007 tot 2009 won de serie de Emmy voor beste comedy. In 2009 werden ze voor 22 Emmy's genomineerd, een record in één jaar voor een serie.
Jaren 2010.
Modern Family is een mockumentary sitcom die op ABC liep van 2009 tot 2020. De personages praten vaak recht in de camera en geven daarin hun kijk op de feiten. De serie won in zijn eerste vijf seizoenen telkens de Emmy voor beste komedieserie. Eric Stonestreet en Ty Burrell wonnen beiden twee keer de Emmy voor beste mannelijke bijrol en Julie Bowen twee keer die van beste vrouwelijke bijrol. In totaal won de serie 22 Emmy's en kreeg 75 nominaties. In 2011 kregen de ook een Golden Globe voor beste serie.
Parks and Recreation liep van 2009 tot 2015 op NBC. Na gemengde kritieken in het eerste seizoen werd er gewerkt aan het format voor het tweede seizoen dat veel beter onthaald werd. In 2012 riep tijdschrift Time de serie uit tot "beste serie van het jaar".
New Girl liep van 2011 tot 2018 op Fox. De pilootaflevering trok 10,28 miljoen kijkers waardoor het het beste debuut voor een nieuwe serie op de zender was sinds 2001. De serie werd voor verschillende prijzen genomineerd.
Brooklyn Nine-Nine is een politie-sitcom over het fictieve 99ste district in Brooklyn. Na vijf seizoenen stopte Fox met de serie, maar deze werd onmiddellijk overgenomen door NBC.

</doc>
<doc id="27898" url="https://nl.wikipedia.org/wiki?curid=27898" title="Situation comedy">
Situation comedy



</doc>
<doc id="27899" url="https://nl.wikipedia.org/wiki?curid=27899" title="Boris Jegorov">
Boris Jegorov

Boris Borisovitsj Jegorov (Russisch: Борис Борисович Егоров) (Moskou, 26 november 1937 – aldaar, 12 september 1994) was een Russische ruimtevaarder (kosmonaut) en arts.
Biografie.
Jegorov werd geboren in Moskou, Rusland.
Zijn vader was een vooraanstaand hartchirurg en zijn moeder was oogarts. Jegorov koos ook voor een medische carrière, en studeerde in 1961 af aan het Eerste Moskou Medisch Instituut.
In 1964 werd Jegorov geselecteerd om met een groep wetenschappers een kosmonautentraining te volgen.
Op 12 oktober 1964 werd Jegorov gelanceerd aan boord van de Voschod 1. Voor Jegorov was dit zijn eerste en enige ruimtevlucht. Het was de eerste van de twee bemande vluchten in het kader van het Russische Voschod-programma. Voschod 1 was de eerste ruimtevlucht met een bemanning bestaande uit meer dan één persoon. Naast Jegorov werd de bemanning gevormd door gezagvoerder Vladimir Komarov en wetenschapper Konstantin Feoktistov. Het merendeel van de vlucht was gewijd aan biomedisch onderzoek, en onderzoek naar hoe een multi-disciplinair team samenwerkte in de ruimte.
Jegorov behaalde later zijn doctoraat in de geneeskunde, met als specialiteit evenwichtsgevoel.
Jegorov is drie keer gehuwd geweest en had twee kinderen. Hij overleed op 56-jarige leeftijd aan een hartaanval.

</doc>
<doc id="27902" url="https://nl.wikipedia.org/wiki?curid=27902" title="Wachtrij">
Wachtrij

Een wachtrij is een rij waar elementen aan kunnen worden toegevoegd en elementen uit kunnen worden weggenomen, zodanig dat wegnemen van een element altijd aan de andere kant gebeurt dan toevoegen. Met andere woorden: wie het langst in de rij staat wordt het eerst geholpen ("FIFO-principe").
In winkels wordt de klanten bij binnenkomst vaak gevraagd een nummer te trekken. Hierdoor wordt op een onafhankelijk manier vastgelegd in welke volgorde de klanten zullen worden geholpen. Een fysieke rij is in een dergelijk geval niet noodzakelijk.
Wachtrijen worden bestudeerd in de "wachtrijtheorie", een onderdeel van de stochastiek. Daarnaast zijn wachtrijen belangrijk als datastructuur en abstract datatype in de informatica, die ze echter meestal met hun Engelse naam "queue" aanduidt.
Wachtrijen in de wachtrijtheorie.
De wachtrijtheorie bestudeert wiskundige modellen van systemen waarin het werk wordt gedaan door een of meer verwerkingseenheden die maar een element tegelijk kunnen verwerken, zodat elementen voor verwerking in een wachtrij kunnen komen. Daarbij wordt aangenomen dat grootheden zoals de verwerkingstijd van elementen zich volgens gegeven stochastische functies gedragen. Het doel van de theorie is om hieruit andere informatie over het systeem af te kunnen leiden, bijvoorbeeld de totale gemiddelde wachttijd voor een element, of de gemiddelde rijlengte voor elke verwerkingseenheid. Zo kunnen "bottlenecks" en optimalisaties worden bepaald. Voorbeeld: hoeveel loketten moeten er opengaan om klanten te bedienen zonder dat de rijlengte groeit bij een gegeven frequentie waarmee de klanten binnenkomen.
De "queue" als abstract datatype.
In de informatica is een wachtrij een soort datastructuur, meestal queue genoemd of FIFO ("First In First Out"). De tegenhanger van de queue is de "stack" (stapel), die volgens het LIFO-principe werkt ("Last In First Out").

</doc>
<doc id="27903" url="https://nl.wikipedia.org/wiki?curid=27903" title="Heinrich Schliemann">
Heinrich Schliemann

Johann Ludwig Heinrich Julius Schliemann (Neubukow, 6 januari 1822 - Napels, 26 december 1890) was een Duits archeoloog. Hij is bekend geworden door zijn vondst van het oude Troje, en geldt als een van de pioniers van dat vakgebied. Een belangrijke bijdrage van Schliemann is de realisering dat aardewerkstijlen een belangrijke sleutel voor de chronologie vormen.
Levensloop.
Schliemann was een zoon van een Evangelisch-Lutherse dominee, maar hijzelf maakte carrière als handelaar. In 1841 werd hij naar Venezuela gezonden, maar leed schipbreuk voor de Nederlandse kust, en werd handelaar voor een Amsterdamse firma. In deze periode woonde hij ook in Amsterdam (aan de Oudezijds Voorburgwal, en later aan de Bloemgracht). In 1846 werd hij de agent van de firma in Sint-Petersburg, en was daar zo succesvol dat hij het volgende jaar zijn eigen handelsfirma kon oprichten. Onder meer in het Californië van de goudkoorts en in de Krimoorlog breidde hij zijn kapitaal nog eens enorm uit. In die tijd trouwde hij voor het eerst, met Jekaterina Petrowna Lyshina (1826–1896), een Russische koopmansdochter. Dit huwelijk was uiteindelijk geen succes.
In 1864 trok Schliemann zich uit de handel terug. Hij maakte een wereldreis, studeerde aan Sorbonne, en in 1868 bezocht hij Griekenland en Turkije. Naar eigen zeggen zag hij Pınarbaşi aan, dat op dat moment door de meeste experts voor Troje werd aangezien, besloot dat het niet met de Ilias overeenstemde, en zocht vervolgens een betere kandidaat, die hij vond in de vorm van Hisarlık. Of dit ook werkelijk zo is gegaan, is onzeker, het is zeer wel mogelijk dat het niet Schliemanns eigen vaststellingen, maar overreding door Frank Calvert geweest is die hem naar Hisarlık heeft geleid. In 1869 scheidde hij van zijn eerste vrouw, om onverwijld te trouwen met de zeventienjarige Griekse Sophia Engastromenos, die in 1871 beviel van hun eerste kind Andromache en in 1878 van hun zoon Agamemnon.
Na enkele proefopgravingen in 1870, begon Schliemann in 1871 met de opgravingen in Hisarlık, dat inderdaad Troje bleek te zijn. Hij deed diverse opwindende vondsten, de meest beroemde daarvan is de 'Schat van Priamus', ten onrechte door Schliemann zo genoemd - in werkelijkheid is de laag waarvan hij dacht dat het het Troje van de Trojaanse Oorlog moest zijn, meer dan 1000 jaar ouder. Hij vond deze tegen het eind van zijn eerste serie opgravingen in Troje, in 1873.
Hierna toog Schliemann naar Mycene, waar hij het graf van Agamemnon hoopte te vinden. Hij vond opnieuw grote schatten, waaronder het "masker van Agamemnon", hoewel in dit geval opnieuw gebleken is dat zijn vondsten duidelijk ouder zijn dan de Trojaanse Oorlog.
In 1878-1879 groef Schliemann opnieuw in Troje, in 1880-1881 was Orchomenus in Boeotië aan de beurt. Daarna groef hij nog twee keer in Troje (1882 en 1890), en deed opgravingen in Tiryns (1884-1885), en kleiner proefopgravingen op andere plaatsen.
Door zijn opgravingen had Schliemann een grote verzameling archeologische vondsten in zijn bezit, die hij schonk aan het Duitse Rijk, om ze in hun totaliteit te vertonen in een aantal naar hem te noemen zalen in het Königlich-Preußischen Völkerkundemuseum in Berlijn.
Beoordeling.
Zijn werk is erg belangrijk geweest voor de archeologie. Zijn vondsten brachten de oudheid en de archeologie onder de aandacht van het publiek. Daarnaast is ook zijn neiging alles zo snel mogelijk te publiceren, ingegeven door een wens om door de wetenschappelijke elite erkend te worden, zeer nuttig geweest voor de kennis van deze periode. Een andere belangrijke bijdrage van Schliemann is de realisering dat aardewerkstijlen een belangrijke sleutel voor de chronologie vormen.
Collega's uit latere tijden hebben Schliemann echter ook bekritiseerd. Zeker in het begin was hij volgens hen meer een schatgraver dan een archeoloog. Zo zou hij, toen hij in Mykene het 'graf van Agamemnon' gevonden had, zijn helpers naar huis hebben gestuurd. Hij wilde alles zelf opgraven, zodat het in zijn eigen handen bleef. Ook zijn delen van jongere lagen van Troje, in zijn enthousiasme het 'Homerische' Troje te vinden, onherstelbaar vernietigd. Ter verdediging van Schliemann kan men aanvoeren dat in zijn tijd de archeologie nog in de kinderschoenen stond, en het oneerlijk zou zijn hem naar de maatstaven van latere praktijk te beoordelen. Maar ook voor zijn tijd was zijn methode ruw. Aan de andere kant zijn zijn gewoonten op dit punt duidelijk verbeterd, de belangrijkste problemen zijn zijn eerste opgravingen.
Een ander punt van kritiek op Schliemann is dat hij veel autobiografische details simpelweg verzon, wat het voor latere biografen soms vrijwel onmogelijk heeft gemaakt de feiten vast te stellen. Zo is bijvoorbeeld het bekende verhaal dat Schliemann de 'schat van Priamus' bij een op instorten staande muur in de sjaal van zijn vrouw in veiligheid bracht zonder meer gelogen: Sophia Schliemann heeft op het moment van de vondst de opgravingen al verlaten om wegens de dood van haar vader naar Griekenland terug te keren. Vóór Schliemann pleit overigens dat hij dit nooit anders dan in zijn wekelijkse krantencolumn heeft gepubliceerd.
Ten slotte wordt Schliemann wel oneerlijkheid in zijn handelen verweten. Meest bekend is dat hij de 'schat van Priamus' en diverse andere waardevolle vondsten in het geheim van Turkije naar Griekenland smokkelde, en zo de eis dat de helft van alle vondsten aan de Turkse staat moest worden gegeven omzeilde.
Literatuur.
David Traill: Schliemann of Troy: Treasure and Deceit . St. Martin's Griffin, 1997

</doc>
<doc id="27904" url="https://nl.wikipedia.org/wiki?curid=27904" title="Mount Scenery">
Mount Scenery

Mount Scenery is een 887 meter hoge vulkaan op het Nederlandse eiland Saba. De laatste eruptie vond plaats rond 1640, en ging vergezeld met explosies en gloedwolken. De vulkaan geldt nog steeds als potentieel gevaarlijk.
Mount Scenery kan worden beklommen via een pad met 1064 treden, dat begint in het dorpje Windwardside. De flanken van de berg zijn begroeid met secundair regenwoud. Dicht bij de top groeien mahoniebomen. De top is veelal in mist gehuld.
Sinds Saba op 10 oktober 2010 onderdeel werd van Nederland, is Mount Scenery het hoogste punt van Nederland. Het is sinds 1975 al het hoogste punt van het Koninkrijk der Nederlanden, na de onafhankelijkheid van Suriname. Boven de 550 meter maakt Mount Scenery deel uit van het Saba National Land Park.
&lt;br&gt;

</doc>
<doc id="27905" url="https://nl.wikipedia.org/wiki?curid=27905" title="Queue">
Queue

Queue is het Franse woord voor staart, met als toegevoegde, uitgebreidere betekenis: "iets dat achteruit steekt" of "achteraan komt":
Queue is in het Frans, ook wel in het Nederlands, (uitspraak keu) en Engels (uitspraak kjoe) een rij wachtende mensen.

</doc>
<doc id="27906" url="https://nl.wikipedia.org/wiki?curid=27906" title="Democratisch Socialisten '70">
Democratisch Socialisten '70

Democratisch Socialisten '70 (DS'70) was een Nederlandse politieke partij, opgericht in 1970 door voornamelijk leden van de Partij van de Arbeid, die ontevreden waren over de in hun ogen te linkse koers van de PvdA, onder invloed van Nieuw Links.
Ontstaan.
In 1969 was in reactie op Nieuw Links het zogenoemde Democratisch Appèl ontstaan. Een van de leidende personen hierin was Frans Goedhart. Toen het Democratisch Appèl geen weerklank vond in de PvdA, ontstond een schisma: enkele leden van de Tweede Kamerfractie, onder wie Goedhart, splitsten zich af en vormden de DS'70-fractie.
Twee stromingen.
Vanaf het begin waren er twee stromingen binnen DS'70 actief. De groep rondom Goedhart waren in belangrijke mate oud-leden van de OSP zoals Sal Tas en meer op de achtergrond, Jacques de Kadt. Zij waren in de jaren dertig op de uiterste linkervleugel in de politiek begonnen. Na de Tweede Wereldoorlog waren zij echter sterk anticommunistisch. Zij waren hierin koersbepalend voor de PvdA in de jaren vijftig en zestig. Hun verzet tegen Nieuw Links was vooral gebaseerd op (buitenlandse) zaken als de door Nieuw Links bepleite toenadering tot de DDR. Goedhart c.s. verzetten zich hier fel tegen. De tweede stroming bestond uit gematigde (en bestuurlijk ingestelde) sociaaldemocraten, men zou ze ook 'Dreesianen' kunnen noemen. Het boegbeeld hiervan was Willem Drees jr., zoon van de vroegere PvdA-premier Willem Drees. Willem Drees sr. werd, evenals De Kadt, geen lid, maar gaf wel te kennen dat hij op DS'70 stemde. De 'Dreesianen' verzetten zich tegen het radicalisme van Nieuw Links en stonden voor een meer sobere en solide politiek. Alhoewel beide stromingen eensgezind waren in hun verzet tegen Nieuw Links en in feite een voortzetting vormden van de PvdA in de periode 1945-1965, waren ze voor het overige onderling zeer verschillend van politieke aard en temperament. Dit zou later belangrijke consequenties krijgen.
Kabinet-Biesheuvel I.
Het succes bij de eerste deelname aan verkiezingen, namelijk bij de Tweede Kamerverkiezingen van 1971, was groot: DS'70 haalde in een keer acht zetels. De lijsttrekker was Willem Drees jr. De regeringscoalitie van het kabinet-De Jong met KVP, ARP, CHU en VVD verloor bij deze verkiezingen haar meerderheid, en nu werd een vijfpartijencoalitie gevormd waarvan DS'70 deel uitmaakte. DS'70 kwam in het kabinet met twee ministers, namelijk Willem Drees jr. voor Verkeer en Waterstaat en Mauk de Brauw als minister zonder portefeuille voor het wetenschapsbeleid en het wetenschappelijk onderwijs. Binnen dit kabinet ontstonden al snel conflicten. Bij de begrotingsonderhandelingen in de zomer van 1972 stapten de DS'70-bewindslieden uit het kabinet. Het kabinet-Biesheuvel I viel.
1972-1983.
De daarop gehouden Kamerverkiezingen, waarbij DS'70 twee zetels verloor, baanden de weg voor het kabinet-Den Uyl. Onderlinge persoonlijke en politieke tegenstellingen in DS'70 waren mede debet aan dit echec voor DS'70 geweest. DS'70 leidde de jaren daarop een moeilijk bestaan. Een gezamenlijk verzet tegen Nieuw Links creëerde niet automatisch een eigen, herkenbare lijn. Moest DS'70 teruggrijpen op de PvdA van de eerste twintig jaar na de Tweede Wereldoorlog, zoals partijleider Willem Drees jr. voorstond? Of moest het tot een eigen lijn komen: zo ja hoe? Die vragen bleven in belangrijke mate onbeantwoord. Prominenten als oud-minister en partijvoorzitter Mauk de Brauw en voormalig fractievoorzitter Jan Berger konden zich niet verenigen met de politieke lijn van Drees: zij wilden van DS’70 een brede volkspartij maken en vonden dat de partij veel feller oppositie moest gaan voeren tegen het kabinet. In 1975 leidden deze meningsverschillen tot een breuk in de partij: De Brauw, Berger en twee andere leden van de Tweede Kamerfractie stapten uit de partij en stelden tevens hun zetel ter beschikking. 
DS'70 verloor bij de Tweede Kamerverkiezingen van 1977 vijf van haar zes zetels. Drees jr. verliet de Kamer, en de ene overgebleven zetel werd bezet door Ruud Nijhof. Bij de verkiezingen van 1981, waarbij de bekende Nederlandse schaker dr. Max Euwe als lijstduwer optrad, werd geen enkele zetel meer behaald. Ook bij de vervroegde verkiezingen van 1982 wist de partij de kiesdrempel niet te halen. Op 15 januari 1983 werd DS'70 opgeheven, maar ten minste één afdeling ging door als lokale politieke partij, namelijk in Bergen op Zoom als de Bergse Sociaal Democraten.
Electoraat.
In tegenstelling tot andere linkse partijen scoorde de DS'70 vooral goed in meer welvarende gemeenten. Zo scoorde de partij in 1972 haar beste resultaat in Rozendaal (10,5%), waar de DS'70 bijna groter was dan de PvdA. Ook in gemeenten zoals Wassenaar, De Bilt en Naarden presteerde de partij bovengemiddeld. 
Ledentallen.
"Bron: Democratisch Socialisten '70 - ledentallen (Documentatiecentrum Nederlandse Politieke Partijen)"

</doc>
<doc id="27908" url="https://nl.wikipedia.org/wiki?curid=27908" title="Visnawathan Anand">
Visnawathan Anand



</doc>
<doc id="27909" url="https://nl.wikipedia.org/wiki?curid=27909" title="Stack (datastructuur)">
Stack (datastructuur)



</doc>
<doc id="27910" url="https://nl.wikipedia.org/wiki?curid=27910" title="Lijst van koningen der Belgen">
Lijst van koningen der Belgen

Dit is een lijst van koningen der Belgen vanaf het jaar 1831 tot heden.
Hypotheses.
Hieronder volgen enkele hypothetische opvolgscenario's tot de troon van de koning der Belgen. De lijn van opvolging verliep in België tot 1991 volgens de Salische Wet waarbij de mannelijke primogenituur werd erkend om de troonopvolger aan te duiden.
Agnatisch-cognatische opvolging.
Indien de agnatisch-cognatische (ook wel Castiliaanse) wet zou zijn toegepast, waarbij ook vrouwen de troon kunnen bestijgen, maar alleen bij gebrek aan mannelijke erfgenamen binnen een dynastiek huwelijk, zou de opvolging er als volgt hebben uitgezien:
Primogenituur.
Indien de primogenituur, ongeacht het geslacht, zou zijn toegepast sinds het ontstaan van het koningschap, waarbij het oudste kind de troon zou bestijgen, zou de opvolging er als volgt hebben uitgezien:

</doc>
<doc id="27912" url="https://nl.wikipedia.org/wiki?curid=27912" title="Jan Brueghel de Oude">
Jan Brueghel de Oude

Jan Brueghel (Brussel, 1568 - Antwerpen, 13 januari 1625) was een Zuid-Nederlandse barokschilder en tekenaar. Hij was de zoon van de eminente renaissanceschilder Pieter Bruegel de Oude. Als goede vriend en medewerker van Peter Paul Rubens waren de twee kunstenaars de belangrijkste Vlaamse barokschilders in de eerste drie decennia van de 17e eeuw.
Brueghel werkte in vele genres, waaronder historiestukken, bloemstillevens, allegorische en mythologische voorstellingen, landschappen en zeegezichten, jachtstukken, dorpsgezichten, gevechtsscènes en scènes van het hellevuur en de onderwereld. Hij was een belangrijke vernieuwer die in het eerste kwart van de 17e eeuw nieuwe genres uitvond, zoals bloemenslingerschilderijen, paradijslandschappen en galerijschilderijen. Verder creëerde hij genreschilderijen die imitaties, pastiches en herwerkingen waren van de werken van zijn vader, met name zijn vaders genrescènes en landschappen met boeren. Brueghel vertegenwoordigde het type van de pictor doctus, de erudiete schilder wiens werken zijn geïnspireerd door de religieuze motieven en aspiraties van de katholieke Contrareformatie en de wetenschappelijke revolutie met haar belangstelling voor nauwkeurige beschrijving en classificatie. Hij was hofschilder van de aartshertog en hertogin Albrecht en Isabella, de landvoogden van de Habsburgse Nederlanden.
De kunstenaar kreeg de bijnamen "fluwelen Brueghel", "bloemen-Brueghel", en "paradijs-Brueghel". De eerste bijnaam zou hij gekregen hebben vanwege zijn meesterschap in het weergeven van stoffen. De tweede bijnaam is een verwijzing naar zijn faam als schilder van bloemstukken en de laatste naar zijn uitvinding van het genre van het paradijslandschap. Zijn broer Pieter Brueghel de Jonge droeg traditioneel de bijnaam "helse Brueghel", omdat men dacht dat hij de auteur was van een aantal schilderijen met fantastische voorstellingen van vuur en groteske beeldspraak. Deze schilderijen worden nu toegeschreven aan Jan Brueghel de Oude.
Leven.
Jan Brueghel was de zoon van Pieter Brueghel de Oude en Mayken Coecke. Zijn broer was Pieter Brueghel de Jonge. Van zijn kinderen werd Jan Brueghel de Jonge ook schilder, trouwde Paschasia in 1624 met Hieronymus van Kessel en een andere dochter met David Teniers de Jonge. 
Zijn vader Pieter de Oude stierf een jaar na zijn geboorte, en negen jaar later ook zijn moeder. Jan kreeg zijn opleiding van zijn grootmoeder Mayken Verhulst, die miniatuurschilderes was, en van Pieter Goetkindt. In 1589 trok hij naar Italië, waar hij in Napels, Rome en Milaan werkzaam was. In Rome raakte hij bevriend met Paul Bril. De twee schilders werkten samen en oefenden een sterke wederzijdse invloed op elkaar uit. Een andere samenwerking was die met Johann Rottenhammer, die hem bekend maakte met de kunst in Venetië. In Milaan werkte Jan Brueghel voor kardinaal Federico Borromeo. 
Hij keerde terug naar Antwerpen in 1596, waar hij de rest van zijn leven doorbracht. Hij trouwde er op 23 januari 1599 met Isabella de Jode, de dochter van Gerard de Jode. Hun zoon Jan, geboren in 1601, had Rubens als peter en zou ook een beroemd schilder worden. Datzelfde jaar liet vader Jan zich inschrijven als poorter van Antwerpen, zodat hij deken zou mogen worden van het Antwerpse Sint-Lucasgilde. In 1603 werd zijn dochter Paschasia geboren en stierf zijn vrouw Isabella de Jode. Brueghel bracht de zomer van 1604 door aan het Praagse hof van keizer Rudolf II en kocht bij zijn terugkeer het huis "De Meerminne" in de Lange Nieuwstraat. Hij hertrouwde het volgende jaar met Catharina van Mariënburg, met wie hij acht kinderen had, onder wie de schilder Ambrosius Brueghel. 
Brueghel was in Antwerpen een van de meest gezochte schilders, naast Peter Paul Rubens, met wie hij bevriend was en regelmatig samenwerkte. In 1609 werd hij benoemd tot hofschilder van aartshertog Albrecht van Oostenrijk en infante Isabella van Spanje. Jan Brueghel stierf op 57-jarige leeftijd aan cholera, net als drie van zijn kinderen. Hij had onder andere de landschapschilder Abraham Govaerts en de bloemenschilder Daniël Seghers als leerlingen.
Werk.
Jan Brueghel de Oude was een veelzijdig kunstenaar die vele genres beoefende en verschillende nieuwe onderwerpen in de Vlaamse kunst introduceerde. Hij was een vernieuwer die bijdroeg tot de ontwikkeling van verschillende genres, zoals bloemstillevens, landschappen en zeegezichten, jachtstukken, gevechtstaferelen en taferelen van de hel en de onderwereld. Zijn bekendste bijdragen zijn de introductie in het eerste kwart van de 17e eeuw van nieuwe genres in het repertoire van de Vlaamse kunst, zoals bloemenguirlandeschilderijen, paradijslandschappen en galerijschilderijen. In tegenstelling tot andere Vlaamse barokkunstenaars, zoals Rubens, maakte hij geen grote altaarstukken voor de plaatselijke kerken.
Jan Brueghel de Oude bereikte een uitstekende technische beheersing, waardoor hij materialen, dieren en landschappen met opmerkelijke nauwkeurigheid en een hoge graad van afwerking kon weergeven. Hij had een volleerde miniaturistische techniek waardoor hij een nauwkeurige beschrijving van de natuur kon bereiken. Ondanks zijn precieze werkwijze was Jan Brueghel de Oude een zeer productief kunstenaar. Er worden zo'n 450 werken aan hem toegeschreven. Het Museo del Prado in Madrid, de Alte Pinakothek in München en het Kunsthistorisches Museum in Wenen hebben de grootste verzamelingen van zijn werken. Ook in het Museo de Bellas Artes de Sevilla zijn er enkele werken van hem te zien.
Er is weinig bekend over de atelierpraktijken van Brueghel. Hij had een groot atelier waardoor hij een grote hoeveelheid werken kon produceren, die op hun beurt in zijn atelier werden gereproduceerd. Na Brueghels dood in 1625 nam Jan Brueghel de Jonge het atelier van zijn vader onder zijn hoede. Dit blijkt uit de stijl van de overgeleverde schilderijen, die in de lijn van zijn vader liggen, en uit de voortdurende samenwerking met vroegere medewerkers van zijn vader, zoals Rubens en Hendrick van Balen. Deze atelierproductie droeg bij aan de brede verspreiding van de creaties van Jan Brueghel de Oude.
In Italië ontstonden vooral bosgezichten in de trant van Gillis van Coninxloo. Ze zijn daarnaast vooral beïnvloed door Girolamo Muziano en Paul Bril. Terug in Antwerpen keerde hij terug naar het type panoramische vergezichten omzoomd door coulisseachtige bergen zoals dat in Vlaanderen traditie was (vergelijk de werken van Joos de Momper). Ook het traditionele driekleurenschema (bruine voorgrond, groen middenplan, blauw verschiet) en de hoge horizon zijn onverminderd aanwezig. Weer wat later, rond 1605, krijgt het dorpsgezicht met lage horizon zijn voorkeur. Ten slotte, rond 1610, schilderde hij meer open landschappen met een realistischer inslag die aan het Brabantse landschap herinneren. Ze zijn veelal gestoffeerd met reizigers in huifkarren of boeren.
Zijn bloemstukken behoren tot de vroegste zelfstandige bloemstillevens uit de kunstgeschiedenis. Rond dezelfde tijd schilderden ook Ambrosius Bosschaert de Oude en Roelant Savery hun eerste bloemstillevens.
Opvallend zijn de schilderijen die uit een samenwerking met andere schilders ontstonden: een collega als Hendrick van Balen, Hendrick de Clerck, Pieter van Avont of Rubens schilderde de figuren en Brueghel verzorgde de groene omlijsting. Een voorbeeld is "Het aardse paradijs met de zondeval van Adam en Eva" van Brueghel en Rubens in het Mauritshuis in Den Haag. In 2006 werd er een speciale tentoonstelling gewijd in het Mauritshuis aan deze samenwerking van Rubens en Brueghel.
Jan Brueghel de Oude schilderde soms historiestukken, zoals helletaferelen in de stijl van zijn vader, en mythologische scènes. Hij heeft ook een aantal allegorische reeksen geschilderd van de vijf klassieke zintuigen (gehoor, gezicht, tast, reuk, smaak) en van de vier elementen (lucht, aarde, water, vuur). Maar bovenal vervaardigde hij landschappen en bloemstukken met een uiterste nauwgezetheid en gedetailleerdheid. Hieraan dankt hij zijn bijnaam "Fluwelen Brueghel".

</doc>
<doc id="27913" url="https://nl.wikipedia.org/wiki?curid=27913" title="Frank Calvert">
Frank Calvert

Frank Calvert (1828 - 1908) was een Engelse amateurarcheoloog die als eerste opgravingen deed in Hisarlık, de heuvel die de ruïnes van Troje bevat.
Calvert stamde uit een Engelse handelsfamilie, en leefde net als diverse van zijn familiegenoten in Troas, de streek in Noordwest-Turkije rond Troje, waar diverse leden van de familie als consul voor westerse landen dienstdeden. Calvert en zijn broers deden diverse opgravingen.
In de jaren 50 kocht hij de oostelijke helft van Hisarlık. Aanvankelijk dacht hij dat dit Ilion was, de Grieks-Romeinse opvolgerstad van Troje, maar later geloofde hij, dat het (ook) Troje zelf moest zijn. Hij deed enkele proefopgravingen, waarbij hij echter niet tot in de lagen uit de bronstijd kwam; wel stelde hij vast dat er inderdaad oudere bewoningslagen onder die uit de Griekse en Romeinse stad waren.
In 1863 vroeg hij het British Museum om een subsidie van £100 voor verdere opgravingen, maar deze werd geweigerd. In 1868 kwam Heinrich Schliemann, ook een amateurarcheoloog met belangstelling voor Troje, maar bovendien met veel geld, naar Troas. Hij was degene die in 1871 de eerste grootschalige opgravingen in Hisarlık leidde.

</doc>
<doc id="27914" url="https://nl.wikipedia.org/wiki?curid=27914" title="ICT-branche">
ICT-branche



</doc>
<doc id="27915" url="https://nl.wikipedia.org/wiki?curid=27915" title="Natalie Cole">
Natalie Cole

Natalie Maria (Natalie) Cole (Los Angeles, 6 februari 1950 – aldaar, 31 december 2015) was een Amerikaanse jazzzangeres en actrice. Ze was de dochter van de jazzzanger Nat King Cole.
Biografie.
Beginjaren.
Cole maakte haar zangdebuut al op haar zesde, toen ze meezong op het kerstalbum van haar vader. Deze was verbaasd over het talent van zijn dochter en zorgde ervoor dat ze eenmaal per week kon optreden in een nachtclub.
Toen Cole vijftien jaar was, stierf haar vader aan longkanker. Na zijn dood verhuisde het gezin. Cole luisterde naar rock-'n-rollmuziek, die haar inspireerde. Ondertussen studeerde ze aan de universiteit; ze wilde psycholoog worden. Toch bleef zingen haar passie en ze raakte betrokken bij een band, die zowel jazz als rock-'n-roll speelde.
Nadat Cole in 1972 haar diploma had gehaald, werkte ze als zangeres.
Muzikale carrière.
In 1975 kwam haar eerste album "Inseparable" uit, met grote hits als "Inseparable" en "This will be". Voor dit album kreeg ze twee Grammy Awards.
In 1976 kwam haar tweede album uit, dat ze heel toepasselijk "Natalie" noemde. Ook voor dit album kreeg Cole een Grammy. Na dit album volgden in rap tempo nog vier andere albums: "Unpredictable", "Thankful", "Natalie... Live" en "I Love you so". Tussen deze albums door kreeg ze in 1977 een zoon; Robert Adam Yancy. In 1979 kreeg ze een ster op de Hollywood Walk of Fame.
De roem had ook een keerzijde. Nadat Cole het album "We're The best Of Friends" had gemaakt, raakte ze verslaafd aan drugs en alcohol. Toch maakte ze nog drie andere albums: "Don't look back", "Happy Love" en "I'm Ready". In 1983 liet ze zich opnemen in een afkickkliniek, waar ze dertig dagen bleef. Alles leek beter te gaan totdat haar man Marvin Yancy in 1985 op 34-jarige leeftijd stierf aan een hartaanval. Ondanks haar persoonlijke problemen ging Cole door met muziek maken. In 1985 kwam het album "Dangerous" uit, gevolgd door "Everlasting" (1987) en "Good to be back" (1989). In datzelfde jaar trouwde ze met producer Andre Fischer, van wie ze in 1996 scheidde.
Haar best verkopende album maakte Cole in 1991: "Unforgettable... With Love". Hiervan werden veertien miljoen exemplaren verkocht. Door middel van moderne techniek zingt ze op dit album zelfs een "duet" met haar vader. Het album leverde Cole zes Grammy Awards op. Haar album "Take a Look" (1993) was niet zo succesvol als de voorgaande albums. In 1994 bracht Cole een kerstalbum uit, genaamd "Holly and Ivy". Op haar album "Stardust" (1996) zong ze opnieuw een "duet" met haar vader. In datzelfde jaar verscheen haar tweede kerstalbum en in 1999 verscheen haar album "Snowfall on the Sahara", gevolgd door haar derde kerstalbum.
Na al dit succes besloot Cole in 2000 een "Greatest Hits"-album uit te brengen. In 2001 werd een film over haar uitgebracht: "Living for love: The Natalie Cole Story". In datzelfde jaar trouwde Cole bisschop Kenneth Dupree; ze scheidden in 2004. Diverse nummers van Coles voorlaatste album "Ask a Woman who Knows" (2002) werden hits.
In juli 2008 werd bij Cole hepatitis C vastgesteld. Ze vermoedde dat ze deze leverziekte 30 jaar eerder had opgelopen, als gevolg van haar drugsgebruik. Daarna had Cole geregeld hartproblemen. In 2009 onderging zij een niertransplantatie.
Cole overleed op 65-jarige leeftijd in een ziekenhuis in Los Angeles aan idiopathische pulmonale arteriële hypertensie. Bij haar afscheidsdienst zong Stevie Wonder, spraken Lionel Richie, Chaka Khan en Smokey Robinson. Ook Gladys Knight, Johnny Mathis en andere vrienden en collega's namen afscheid van haar. Daarna werd zij begraven bij haar ouders, broer en zus in Forest Lawn Memorial Park. Haar zoon Robert Yancy overleed in augustus 2017, net als zijn vader op jonge leeftijd (39 jaar) en aan een hartaanval.

</doc>
<doc id="27916" url="https://nl.wikipedia.org/wiki?curid=27916" title="Wilhelm Dörpfeld">
Wilhelm Dörpfeld

Wilhelm Dörpfeld (Barmen, 26 december 1853 – Ellomenos, 25 april 1940) was een Duits archeoloog. Hij zette na de dood van Heinrich Schliemann het archeologisch onderzoek in Troje voort.
Schliemann en Dörpfeld ontmoetten elkaar in de winter 1880-1881 in Olympia, waar Dörpfeld de opgravingen leidde. In 1882, bij opgravingen in Troje, begon de samenwerking tussen de beide mannen. Ook bij latere opgravingen van Schliemann in Tiryns en Troje was Dörpfeld actief.
In 1893 en 1894 leidde Dörpfeld de eerste opgravingen in Troje na Schliemanns dood. Hij onderscheidde 9 nederzettingen in Troje, Troje I tot Troje IX, een verdeling die (hoewel met verfijningen, aangebracht door Carl Blegen) nog steeds wordt gebruikt. Hij verbeterde ook een fout van Schliemann door in te zien dat niet Troje II maar Troje VI het Troje van de Trojaanse Oorlog was. Thans vermoedt men overigens dat dit Troje VIIa, het eerste deel van Troje VII, geweest is.
Graf.
Dörpfeld is begraven op een schiereiland van het Griekse eiland Lefkas, tegenover de plaats Nidri. De plek van het graf biedt uitzicht op de baai bij Nidri en de plaats zelf.

</doc>
<doc id="27917" url="https://nl.wikipedia.org/wiki?curid=27917" title="Nat King Cole">
Nat King Cole

Nathaniel Adams Coles (Montgomery, 17 maart 1919 – Santa Monica, 15 februari 1965) was een Amerikaanse jazzzanger, pianist en songwriter. Cole wordt algemeen beschouwd als een van de beste mannelijke vocale jazz- en balladvertolkers van de jaren vijftig en zestig.
Biografie.
Nat "King" Cole, zoals hij meestal genoemd wordt, werd in Montgomery (Alabama) geboren. Op vierjarige leeftijd verhuisde het gezin naar Chicago. Nats vader was slager en diaken in de True Light Baptist Church. De jonge Nat werd door zijn moeder, die organist was in de kerk, gestimuleerd om muziek te gaan studeren. Vanaf zijn twaalfde jaar bespeelde ook Nat het kerkorgel en zong hij kerkliederen. Zijn echte interesse ging echter al snel uit naar de jazzmuziek. Zijn ouders konden de belangstelling voor de jazzmuziek niet echt waarderen; jazz werd immers in de nachtclubs gespeeld. De oudste broer van Nat, Eddie, had toen al een bekende jazzband: de 'Rogues of Rhythm'. Nats jongste broer, Freddie, werd later eveneens zanger.
In 1936 vertrok Nat naar Los Angeles. Van 1936 tot 1946 gaf hij zijn naam aan The King Cole Trio (in eerste formatie met Oscar Moore en Wesley Prince). In 1943 nam hij het nummer 'Straighten Up and Fly Right' op, dat zijn eerste nationale hitsong werd. Het nummer baseerde hij op een van zijn vaders preken en op een bekend zwart volksverhaal. Cole werd door zijn trio-opnamen als een van de groten uit de jazzwereld beschouwd.
Vanaf 1945 besloot Nat zijn bijzondere stem ook buiten de jazz te laten horen. Hij ontwikkelde zich meer en meer als (jazz)balladzanger. Zijn herkenbare baritonstem zorgde voor een miljoenenomzet bij platenmaatschappij Capitol. Cole was de superster van de jaren vijftig, en niet alleen in de Verenigde Staten. Vanwege de vele inkomsten die Nat King Cole voor het bedrijf verwierf kreeg de "Capitol Records Building" aan de Hollywood Walk of Fame de bijnaam "The house that Nat built".
Zijn in 1956 uitgebrachte cover van "When I Fall in Love" bezorgde hem het jaar erop een tweede plaats in de Britse hitlijsten.
Toen hij in 1948 als eerste zwarte Amerikaan een huis kocht in de blanke buurt Hancock Park in Los Angeles vertelden de eigenaren hem dat ze geen "ongewensten" in de buurt wilden. Cole antwoordde: "Ik ook niet. En als ik een ongewenst iemand zie komen, ben ik de eerste die klaagt."
In de jaren veertig was Cole de eerste Afro-Amerikaan met een eigen radioprogramma en in de jaren 1956-1957 had hij als eerste zwarte Amerikaan een eigen wekelijkse televisieshow bij NBC. Onder anderen waren daarin Ella Fitzgerald, Peggy Lee, Sammy Davis Jr. en het orkest van Nelson Riddle te gast. De show was populair, maar adverteerders schrokken terug voor de verbinding met een Afro-Amerikaan, wat hem de uitspraak ontlokte "Madison Avenue is afraid of the dark". 
Hij trad herhaaldelijk als filmacteur op, onder andere in "St. Louis Blues".
Hij was getrouwd met Marie Ellington en had vijf kinderen. Zijn dochter Natalie Cole was zangeres. In de jaren negentig nam zij de cd "Unforgettable" op, gevuld met liedjes die eerder door haar vader gezongen werden. In het titelnummer worden oude en nieuwe opnamen gemengd zodat Nat en Natalie een duet zingen.
Cole rookte drie pakjes Kool-mentholsigaretten per dag. Volgens Cole droegen de sigaretten ertoe bij dat zijn stem voldoende laag bleef. Om die reden rookte hij voor iedere plaatopname meestal drie sigaretten achter elkaar. In het najaar van 1964 merkte Cole dat hij gewicht verloor. In oktober 1964 werd bij hem longkanker geconstateerd. De verschillende behandelingen, waaronder een kobalttherapie, sloegen niet aan en Nat King Cole overleed begin 1965 op 45-jarige leeftijd in het St. John's Hospital in Santa Monica (Californië). Nat King Cole werd begraven op Forest Lawn Memorial Park in Glendale (Californië).
Eerbetoon.
In 1985 werd hij postuum opgenomen in de Alabama Music Hall of Fame, als een van de eerste drie die in deze erehal werden opgenomen.

</doc>
<doc id="27918" url="https://nl.wikipedia.org/wiki?curid=27918" title="Nat Cole">
Nat Cole



</doc>
<doc id="27919" url="https://nl.wikipedia.org/wiki?curid=27919" title="Carl Blegen">
Carl Blegen

Carl William Blegen (Minneapolis (Minnesota), 27 januari 1887 – Athene (Griekenland), 24 augustus 1971) was een Amerikaanse archeoloog, die onder meer in Troje heeft gegraven.
In 1910 vertrok Blegen naar Griekenland. Hij deed opgravingen in diverse kleinere centra van de Myceense cultuur, en stelde dat deze Grieks geweest was, waarmee hij inging tegen de door Arthur Evans geleide algemene mening dat het een kolonie was van de Minoïsche beschaving, en dat de Grieken pas later Griekenland waren binnengetrokken. De ontcijfering van Lineair B na de Tweede Wereldoorlog toonde dat Blegen gelijk had gehad.
Van 1932 tot 1938 groef Blegen in Troje. De precisie en zorgvuldigheid van zijn opgravingen vormen een mijlpaal in de archeologie. Hij verdeelde de door Wilhelm Dörpfeld gevonden 9 lagen verder onder in 34 periodes. Ook verplaatsten hij en Dörpfeld de Trojaanse oorlog van fase VI (zoals Dörpfeld had geconcludeerd) naar fase VIIa. Tot enige jaren geleden was zijn werk wat betreft de geschiedenis en chronologie van Troje toonaangevend; thans is die rol overgenomen door de latere nog nauwgezettere onderzoeken van Manfred Korfmann en de vele archeologen die met hem hebben samengewerkt.

</doc>
<doc id="27920" url="https://nl.wikipedia.org/wiki?curid=27920" title="Carl William Blegen">
Carl William Blegen



</doc>
<doc id="27921" url="https://nl.wikipedia.org/wiki?curid=27921" title="Manfred Korfmann">
Manfred Korfmann

Manfred Korfmann (Keulen, 26 april 1942 - Tübingen, 11 augustus 2005) was een Duitse archeoloog.
Vanaf 1972 werkte hij in Anatolië, en tussen 1982 en 1987 leidde hij de opgraving van de haven van Troje. In 1988 kreeg hij, als eerste sinds Carl Blegen, het recht in Troje zelf opgravingen te doen. Sindsdien was hij leider van de opgravingen aldaar, tot hij overleed in augustus 2005.

</doc>
<doc id="27923" url="https://nl.wikipedia.org/wiki?curid=27923" title="Democratisch Socialisten 70">
Democratisch Socialisten 70



</doc>
<doc id="27924" url="https://nl.wikipedia.org/wiki?curid=27924" title="Stroomwet van Kirchhoff">
Stroomwet van Kirchhoff



</doc>
<doc id="27927" url="https://nl.wikipedia.org/wiki?curid=27927" title="Fritz (computerschaak)">
Fritz (computerschaak)

Fritz is een Duits computerschaakprogramma, ontwikkeld door de Nederlander Frans Morsch en Mathias Feist en op de markt gebracht door ChessBase. Tijdens toernooien heten de bètaversies van Fritz "Quest".
Ontwikkeling.
De komst van Fritz in het najaar van 1991 luidde het einde in van het tijdperk dat serieus computerschaak eigenlijk alleen beoefend kon worden op echte "schaakcomputers": apparaten in de vorm van een extra dik schaakbord met een ingebouwd computertje, dat niets anders kon dan schaken. Voordien waren er ook wel schaakprogramma's voor pc's. Deze speelden echter veel zwakker dan de schaakcomputers en ze waren bovendien niet heel gebruiksvriendelijk.
De eerste versie van Fritz (er stond geen cijfer achter) had een Elo-rating van circa 2000. Dat was weliswaar minder dan de top-apparaten van destijds (zo hadden de zeer dure Mephisto-apparaten Elo's tot circa 2250), maar het was vergelijkbaar met de speelsterkte van de meest verkochte schaakcomputers. Doorslaggevend voor de meeste club- en huisschakers waren het mooie uiterlijk op het beeldscherm, de gebruiksvriendelijkheid en een lage prijs.
Iedere volgende versie van Fritz was weer mooier dan zijn voorganger, en had ook meer functionaliteit. Tot en met versie 3 was Fritz een MS-DOS programma, maar vanaf Fritz 4 draaide het onder Windows. 
Bijna steeds was de nieuwe versie ook sterker dan de voorgaande. Een opvallende uitzondering was echter Fritz 4. Door de overgang op Windows was Fritz 4 ongeveer 50 Elopunten zwakker dan Fritz 3. In de volgende versies werd dit goedgemaakt.
Sterkte van Fritz.
Fritz 10.x is nog niet getest door de SSDF, maar het oudere Fritz 9 had een sterkte van 2812 elo. Dit is 104 elo punten minder dan het computerschaakprogramma Rybka. Fritz speelt tactisch sterk en heeft in vergelijking met andere schaakprogramma's een zeer uitgebreid en foutarm openingsboek.
Kramnik versus Fritz (2002).
In 2002 schaakte een Fritz versie tegen Vladimir Kramnik, de match eindigde onbeslist met 4–4. Deze versie was ontworpen met zogenaamde multi-processing en heette Deep Fritz.
Kasparov versus Fritz (2003).
In 2003 trad Garri Kasparov op tegen Fritz, die met vier processors werkte. Deze versie werd X3D Fritz genoemd. Er werden vier partijen gespeeld op 11, 13, 16 en 18 november. Kasparov werd op dat moment beschouwd als de sterkste schaker ter wereld. Kasparov speelde niet tegen een bord met stukken, maar hij gebruikte een speciale bril. Met deze bril kon hij een driedimensionaal beeld zien van de partij.
Eerste partij.
De eerste partij eindigde na 37 zetten in remise. In een Slavische opening kwam Kasparov met wit eerst beter te staan en leek te gaan winnen. Door een kwaliteitsoffer van Fritz werd de partij in evenwicht gebracht.
Tweede partij.
De tweede partij werd door Kasparov verloren. Hij maakte een fout op de 32e zet, en moest zeven zetten later opgeven. In deze partij werd de Berlijnse variant van het Spaans gespeeld. Kasparov had in eerste instantie een goede stelling opgebouwd. Door een desastreuze torenzet kwam hij in een slechte stelling en moest steeds meer tijd investeren. Fritz maakte geen fouten. De partij duurde vier uur.
Derde partij.
De derde partij werd overtuigend door Kasparov gewonnen, waarmee de tussenstand op 1,5–1,5 kwam.
Vierde partij.
De vierde en laatste partij werd weer remise, waarmee de totale eindstand ook gelijk bleef: 2,0–2,0.
Kramnik versus Fritz (2006).
Vanaf 26 november tot en met 5 december 2006 speelde Kramnik opnieuw tegen Deep Fritz. De schaakcomputer was nog sterker dan in 2002. De match vond plaats in Bonn en was met 1 miljoen dollar gedoteerd. Fritz won met 4-2 van Kramnik. De tweede partij maakte Kramnik een blunder van zelden vertoond formaat: hij zag mat in één over het hoofd en werd mat gezet. Ook de zesde en tevens laatste partij werd door Fritz gewonnen.

</doc>
<doc id="27930" url="https://nl.wikipedia.org/wiki?curid=27930" title="Cagney &amp; Lacey">
Cagney &amp; Lacey

Cagney &amp; Lacey is een Amerikaanse politieserie die van 1982 tot 1988 werd uitgezonden op televisie; in Amerika door CBS, in Nederland door de VARA. De serie draait om twee vrouwelijke politieagenten in New York: Christine Cagney, gespeeld door Sharon Gless, en Mary-Beth Lacey, gespeeld door Tyne Daly. De serie, goed voor negen Emmy Awards en één Golden Globe, heeft komische momenten, maar kwam ook in opspraak zoals door een aflevering over een bom die in een abortuskliniek ontploft en een aflevering over rassenrellen.
Ontstaansgeschiedenis.
De serie ontstond uit behoefte aan een vrouwelijke "buddy film". In het oorspronkelijke scenario heetten de agentes "Newman &amp; Redford", maar om juridische redenen moesten de namen worden veranderd. Omdat geen enkele studio belangstelling toonde, besloten scenariste Barbara Corday en haar toenmalige partner, producent Barney Rosenzweig, er een televisiefilm van te maken; deze was in oktober 1981 te zien op CBS. Loretta Swift speelde hierin de rol van Cagney, maar kon niet meedoen aan de serie vanwege haar verplichtingen aan "M*A*S*H". Meg Foster speelde Cagney in de eerste zes afleveringen die voorjaar 1982 werden uitgezonden. CBS wilde echter niet met haar verder gaan omdat ze een agressieve uitstraling had en mogelijk een lesbische indruk zou maken op de kijkers. Sharon Gless nam de rol over en maakte van Cagney een gereserveerd personage, in contrast met de meer luidruchtige en spraakzame Lacey.
Herkenningsmuziek.
De begintitels van het eerste seizoen werden gemaakt op muziek van het themanummer "Ain't That the Way", gecomponeerd door Michael Stull en gezongen door Marie Cain. De hoofdpersonen worden hierin tot agentes in burger gepromoveerd en vermommen zich als prostituees. Daarna werd een nieuwe begintitel gemaakt (op muziek van Bill Conti) met actie- en komische fragmenten van de personages uit de serie. In 1985 overleed Sidney Clute, die in de serie brigadier Paul LaGuardia speelde. Als eerbetoon bleef hij echter gedurende de hele looptijd van de serie vermeld worden in de begintitels.
Na de serie.
Films.
Na het stopzetten van de serie waren Cagney &amp; Lacey nog te zien in vier televisiefilms; Cagney is voor een advocatenkantoor gaan werken, terwijl Lacey haar carrière als agente heeft beëindigd. 
Buiten "Cagney &amp; Lacey" om hebben Sharon Gless en Tyne Daley drie keer samen gespeeld als gastactrices in elkaars series; in 1990 was Daley te zien in Gless' "The Trials of Rosie O'Neill", dertien jaar later maakte Gless haar opwachting in Daley's "Judging Amy" en in 2010 verscheen Daley in Gless' "Burn Notice". 
Geen reboot.
In 2018 werd een reboot van de serie aangekondigd op scenario van Bridget Carpenter en onder regie van Rosemary Rodriguez. Sarah Drew werd gecast als Cagney en Michelle Hurd als Lacey. Ving Rhames nam de rol van Captain Stark op zich. Er werd een pilot opgenomen maar niet uitgezonden; in plaats daarvan besloot CBS een andere succesvolle serie uit de jaren tachtig, "Magnum, P.I.", nieuw leven in te blazen.

</doc>
<doc id="27931" url="https://nl.wikipedia.org/wiki?curid=27931" title="Oosterparkwijk">
Oosterparkwijk

De Oosterparkwijk is een wijk in de Nederlandse stad Groningen. De wijk ligt rond het gelijknamige park. In dat park stond tot 2006 het Oosterparkstadion, voormalig thuishaven van voetbalclub FC Groningen.
Bekende (voormalige) inwoners van de Oosterparkwijk zijn onder andere Dick Nanninga, Joop Gall, Hugo Hovenkamp en Piet Fransen. De wijk maakt deel uit van het stadsdeel Oude Wijken.
De wijk bestaat uit de buurten Bloemenbuurt, Damsterbuurt, Florabuurt, Gorechtbuurt en Vogelbuurt. Hij wordt begrensd door het Oosterhamrikkanaal, de Petrus Campersingel, het Eemskanaal en het Van Starkenborgkanaal.
Plan Oost.
Het Oosterpark, dat oorspronkelijk bekendstond als 'Plan Oost', is een typisch product van de sociaaldemocratische idealen van voor de Tweede Wereldoorlog. Bij het ontwerp van de wijk werd getracht om een groot aantal woningen zodanig te bouwen dat er toch sprake bleef van kleinschaligheid. Dat idee is goed terug te vinden in het deel van de wijk dat bekendstaat als het Blauwe Dorp.
Het Rode Dorp.
Tot ver in het begin van de 20e eeuw waren er nog veel krotwoningen in de stad Groningen. Om de bewoners daarvan van betere woonruimte te voorzien kwam er een plan om twee woonbuurtjes te realiseren in Plan Oost. In 1918 werd het Rode Dorp gebouwd en een jaar later het Blauwe Dorp. Het Rode Dorp bestond uit 68 semi-permanente en 29 houten noodwoningen en lag aan het in 1919 gegraven Gorechtkanaal ten noorden van de latere Ripperdalaan. Vanwege verzakking van een deel van de woningen die waren gebouwd in een voormalig stroomdal van de Hunze werd eind jaren 1960 besloten het buurtje te slopen. Op de plek van het Rode Dorp werden in 1973 twee verzorgingsflats gebouwd die er anno 2024 nog staan maar een algemene woonbestemming hebben gekregen.
Het Blauwe Dorp.
Het tegenwoordig oudste deel van de Oosterparkwijk is het buurtje het Blauwe Dorp. Dit in 1919 gebouwde tuindorp, dat eigenlijk bestemd was als een tijdelijke opvang voor de armen, bestaat uit een ring van zogenaamde randwoningen met binnenin een achttiental boerderijwoningen. De tegenhanger van het Blauwe Dorp, het Rode Dorp, werd eind jaren 1960 gesloopt.
Bewoners van dit oude stukje Groningen kwamen in opstand toen later ook het Blauwe Dorp dreigde te worden gesloopt. De gemeente Groningen gaf in 2007 gehoor aan de oproep de woningen te behouden door de woningen de status van gemeentelijk monument te verlenen en hiermee een renovatieopgave mee te geven.
In september 2009 werd gestart met de renovatie van het Blauwe Dorp. Corporatie Nijestee ontwikkelde samen met de gemeente Groningen en KUUB centrum particuliere bouw en in nauw overleg met de toenmalige en toekomstige bewoners een plan waarbij het grootste deel van de zogenaamde randwoningen werden verkocht. Deze werden samen met de huurwoningen en alle boerderijwoningen aan de buitenzijde volledig gerenoveerd. De huurwoningen werden ook aan de binnenzijde aangepakt.
Ook werd er aandacht besteed aan de aanpak van het groen in de vorm van erfafscheidingen. De laatste woningen werden in juli 2010 opgeleverd. Tevens stelde de gemeente Groningen een miljoen euro beschikbaar voor de aanpak van het openbare gebied.
Treslinghuis.
In het huidige midden van de Oosterparkwijk werd in 1913-1915 het Treslinghuis als een ‘verzorgingstehuis voor de a-socialen’ gebouwd. Dit was eerste gebouw van de wijk. Het ontwikkelde zich tot een multifunctioneel gebouw waarin meerdere, deels maatschappelijke, organisaties samenwerkten. Het was mogelijk om kantoorruimte, maar ook een grote zaal te huren en er was ook een Grand Café gevestigd. In 2018 werd begonnen met de sloop van het Treslinghuis. Op de plek van het Treslinghuis komen een nieuwe school en vijftig appartementen.
Noordzijde.
In het nieuwere deel van de wijk aan de noordzijde, dat na de Tweede Wereldoorlog werd gebouwd, staat de Wielewaalflat, een voormalig gemeentelijk monument dat in 2007 is voorgedragen als rijksmonument en die status inmiddels heeft verworven.
Zuidzijde.
De zuidelijke begrenzing van 'Plan Oost' wordt gevormd door het Damsterdiep. Aan de noordzijde van dit gedempte middeleeuwse kanaal staan vooral zogenaamde schippershuisjes van rond 1900 (naar het oosten) en grotere huizen uit de late negentiende en de twintigste eeuw (naar het westen). Parallel hieraan loopt de Slachthuisstraat, die herinnert aan het slachthuis dat hier van 1900 tot 1979 stond.
Damsterbuurt.
Het zuidelijkste gedeelte van de Oosterparkwijk ligt tussen het Damsterdiep zuidzijde en het Eemskanaal. De oostzijde (de kant van het centrum) van dit gebied heet de Damsterbuurt en wordt begrensd door het Damsterdiep (noord), de Damstersingel (oost), het Eemskanaal Noordzijde (zuid) en het Balkgat (west). In dit gebied staat onder meer het gebouw van het huisartsenlaboratorium en de regionale doktersdienst, een flatgebouw uit de jaren 1960 (Damstersingel), woonhuizen uit de late negentiende eeuw (Eemskanaal Noordzijde) en een nieuwbouwproject uit 1980, ontworpen door de architect Wim Quist en bestaande uit gemengde bebouwing van eengezinswoningen en portiekwoningen, allemaal in één stijl. Op het terrein van dit project bevond zich van oudsher de houtzagerij van Van Houten, waaraan de straatnamen Balkgat, Holtstek en Zagerij herinneren. Na de Tweede Wereldoorlog werd op het braakliggende terrein het puin gestort dat afkomstig was van de door gevechtshandelingen beschadigde gebouwen in de Groningse binnenstad. 
De westzijde van het gebied tussen Damsterdiep en Eemskanaal Noordzijde bestaat uit gemengde bebouwing met kantoren en lichte industrie. Sinds 2005 staat hier ook een aantal containerflats voor studenten.
Rellen.
Op 29 december 1997 werden verscheidene brandjes gesticht, alvast vanwege de aankomende jaarwisseling. De brandjes werden geblust maar brandweerlieden werden bekogeld door Oosterparkers.
Een dag later sprak SP-statenlid Sjon Lammerts in een interview met het Nieuwsblad van het Noorden de vrees uit dat de rellen zouden escaleren. De politie gaf aan dat dit hoort bij de Oosterparkwijk rond de jaarwisseling en trad niet op. Diezelfde dag werden de ramen van Lammerts' huis ingegooid en werden twee woningen geplunderd. De politie trad wederom niet op omdat ze de situatie te onveilig vond en de ME kwam te laat aan. De relschoppers ontkwamen hierdoor.
Een week later, op 7 januari 1998, nam politiekorpschef Jaap Veenstra ontslag. Na een rapport, Kamervragen en gesprekken tussen burgemeester Hans Ouwerkerk en ministers Hans Dijkstal (Binnenlandse zaken) en Winnie Sorgdrager (Justitie) diende GroenLinks in de gemeenteraad van Groningen op 22 januari een motie van wantrouwen in tegen Ouwerkerk. Op 28 januari vertrok ook hij vrijwillig, hoewel een krappe meerderheid van de raad hem steunde.

</doc>
<doc id="27934" url="https://nl.wikipedia.org/wiki?curid=27934" title="Johan Cruyff">
Johan Cruyff



</doc>
<doc id="27935" url="https://nl.wikipedia.org/wiki?curid=27935" title="Wierumerschouw">
Wierumerschouw

Wierumerschouw (Gronings: "Wierumerschol") is een gehucht aan het Reitdiep in de gemeente Westerkwartier in de Nederlandse provincie Groningen. De meeste huizen liggen aan de kant van Zuidhorn. Het Pieterpad loopt door Wierumerschouw.
Wierum is een wierde iets ten zuiden van Wierumerschouw. Een "schouw" (in de volksmond "scholle") is de gewestelijke naam voor een kleine (roei)boot, die ook werd gebruikt als overzet of voetveer.
Geschiedenis.
Wierumerschouw is gelegen aan een van de oudste wegen van Groningen, de weg van het klooster van Aduard naar het uiterhuis de Rodeschool bij Bedum. Een gedeelte van deze weg, tussen Adorp en Bedum heeft nog de naam "Munnekeweg" (= monnikenweg). In de 13e eeuw werd de dijk aangelegd bij Wierumerschouw. Nadat het Reitdiep was gegraven tussen Donghorn (bij Kostverloren) en Dorkwerd werd in 1385 een meander van de Hunze afgedamd (Selwerderdiepje) en met een rak langs Wierumerschouw getrokken. Vroeger stond Wierumerschouw bekend als "Wasingehuis". Het vormde eerst eigendom van het Klooster van Aduard en na de reductie eigendom van de stad. In 1769 verkocht deze het Wasingehuis en het erbij behorende recht om de "scholle" (voetveer) over het Reitdiep te bedienen. Het onderhoud van de scholle kwam ten laste van de provincie, ook na 1769. De bebouwing rond de brug heette begin 19e eeuw Wierum en viel binnen de grenzen van het kerspel rond de wierde Wierum ("Wierum ten westen van het Reitdiep"), maar in de loop van de 19e eeuw veranderde deze naam in Wierumerschouw. In de tweede helft van de 19e eeuw lag er een steen- en pannenbakkerij ten westen van Wierum aan het Aduarderdiep.
In 1887 werd in plaats van het veer een draaibrug gebouwd, die ook de naam Wierumerschouw kreeg. Het veer werd toen verkocht aan Café Hammingh in Garnwerd. De eigenaar van het voetveer werd daarop brugwachter. De Scholleweg verwijst nog naar het veer. Verderop gaat deze weg over in de "Doodelaan", een vroegere doodweg waaroverheen vroeger doden naar de kerkhoven van Oostum en Wierum werden gebracht.
Tijdens de Tweede Wereldoorlog werd op 20 november 1944 bij Wierumerschouw Nanne Luikinga doodgeschoten door een Duitser van de Grüne Polizei. Schippersvrouw Katharina Boontjes had in dat jaar onderdak gekregen in het café aan westzijde van het Reitdiep. Toen de Canadezen oprukten naar Wierumerschouw bliezen de Duitsers aldaar de draaibrug op en verschansten zich aan oostzijde van het Reitdiep. Op 13 april 1945 verscheen een Canadese patrouille aan westzijde van het Reitdiep, die de burgers probeerde te evacueren. Katharina Boontjes werd daarop geraakt door Duits geweervuur nadat de Canadezen deze evacueerden. De Duitse zijde bemerkte daarop dat ze op ongewapende burgers had geschoten en bood haar hulp aan. Katharina was niet zwaargewond geraakt, maar liep een bloedvergiftiging op in het ziekenhuis en overleed op 5 mei 1945. De namen van Luikinga en Boontjes staan vermeld op het oorlogsmonument van Aduard.
In de 19e eeuw en 20e eeuw lag Wierumerschouw in drie gemeenten; Ezinge in het noordwesten, Aduard in het zuidwesten en Adorp in het noorden. In 1990 werden Aduard en Zuidhorn samengevoegd tot Zuidhorn en Adorp werd bij Winsum gevoegd. Sindsdien is de driedeling alleen nog zichtbaar in de postcodeaanduiding van de drie dorpen.
Bebouwing.
Met de aanleg van de draaibrug werd de brugwachter gehuisvest in een witte brugwachterswoning op de dijk, dat in de 20e eeuw wegens bouwvalligheid werd afgebroken en vervangen door een nieuw huisje.
Naast de dijk staat een voormalige boerderij met een café en een doorrit. Het voorhuis van de boerderij werd later verbouwd. Eind 20e eeuw werd de boerderij verbouwd tot paardenhouderij. Aan de Scholleweg staan een oude beurtschipperswoning (met scheepssloperij) twee voormalige arbeidershuisjes en een voormalige boerderij.
Iets ten westen van het gehucht staat het het landhuis "Dageraad" uit 1890, dat deels de vorm heeft van een schip. Het werd gebouwd in opdracht van de Veendammer reder B.H. Krans en ontworpen door de Veendammer architect G.T. Bos. In de voorgevel prijkt het wapen van Veendam-Wildervank. Bij een storm tijdens de Tweede Wereldoorlog stortte de achterzijde van het huis in. Dit deel werd later herbouwd, maar niet meer in de vorm van een schip. Schuin tegenover dit huis ligt aan de andere zijde van de Wierumerschouwsterweg een wierde uit de late ijzertijd tot late middeleeuwen met een hoogte van 2,18 meter boven NAP.
Bij het gehucht ligt aan oostzijde van het Reitdiep een eco-duiker onder de Paddepoelsterweg en Wierumerschouwsterweg door.

</doc>
<doc id="27938" url="https://nl.wikipedia.org/wiki?curid=27938" title="Reitdiep (diep)">
Reitdiep (diep)

Het Reitdiep (vroeger Groninger Diep geheten) is een diep dat van de stad Groningen (Noorderhaven) naar het Lauwersmeer loopt.
Loop.
Vanaf Wierumerschouw is het Reitdiep de gekanaliseerde in de middeleeuwen ontstane nieuwe benedenloop van de Hunze. Het gedeelte van Dorkwerd tot Wierumerschouw is sinds 1385 de gegraven benedenloop van de Drentsche Aa. Dit gedeelte wordt ook wel het "Zwanerak" genoemd, maar deze naam is in onbruik geraakt. Het Reitdiep tussen Groningen en Dorkwerd is al in de eerste helft van de 13e eeuw tot stand gekomen ter bevordering van de scheepvaart. Dit deel werd in historische bronnen ook wel "Westerdiep" genoemd ter onderscheiding van de Hunze, die "Oosterdiep" werd genoemd.
In de 17e eeuw zijn, als gevolg van verzanding, gedeelten van de Hunze rechtgetrokken. Deze gedeelten hebben soms een eigen naam. Het "Zwaluwrak" (1622) ligt ten noorden van Oldehove (bij De Kampen), het Garnwerder Rak (of Langerak of Nieuwe Kanaal, 1629) bij Garnwerd (oude loop is daar nog zichtbaar als het Oude Diepje) en het Adorper Rak (oude loop: Bocht van Hekkum, 1661) tussen Sauwerd en Adorp.
Tot de aanleg van het Eemskanaal in 1876 was het Reitdiep de enige open verbinding van Groningen met de zee. De Noorderhaven in Groningen was dan ook een getijhaven. Door het leggen van de dijk van Zoutkamp naar de Nittershoek, met daarin een spui- en een schutsluis verdween de open verbinding. In 1877 kwam de afsluiting gereed. Daarmee verdween ook de invloed van het getij uit de stad. Het voormalige Wetsingermeedenpolder waterschap werd in 1879, drie jaar na oprichting, alweer opgeheven omdat een nieuwe polder geen noodzaak was. 
Aan het einde van het Reitdiep ligt Zoutkamp dat, tot de afsluiting van de Lauwerszee in 1969, een vissershaven was. Het Reitdiep vervolgt zijn weg in het Lauwersmeergebied als de Zoutkamperril, de Slenk en het "Vaarwater naar Oostmahorn".
Het Reitdiep is de belangrijkste afwatering van het noorden en het westen van de provincie Groningen en de kop van Drenthe. In het diep ligt het boezemgemaal De Waterwolf, bij de buurtschap Lammerburen, meestal aangeduid met Electra.
Reitdiepgebied.
Het Reitdiepgebied (ook wel minder juist "Reitdiepdal") behoort tot de oudste cultuurlandschappen van Europa. De sterk meanderende rivier de Hunze (nu Reitdiep) verbond Groningen met de zee en ligt in het vroegere Hunzedal. In het huidige landschap zijn op veel plaatsen de oude rivierbeddingen nog goed zichtbaar, bijvoorbeeld rond het Oude Diepje bij Winsum. De eerste verkavelingen zijn nu nog zeer goed zichtbaar en niet veel veranderd. De meeste lijnen zijn zo'n 1000 jaar oud en daarmee is die tijd heel tastbaar aanwezig. 
Het Reitdiep en directe omgeving, met name het gebied tussen het Van Starkenborghkanaal en het Winsumerdiep, is een ecologisch interessant gebied, waarvan grote delen zijn ingericht als natuurgebied. Deze zijn in onderhoud bij het Groninger Landschap.
Naam.
Voor de naam zijn twee verklaringen:

</doc>
