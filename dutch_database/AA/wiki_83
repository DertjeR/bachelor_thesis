<doc id="29374" url="https://nl.wikipedia.org/wiki?curid=29374" title="Onthoofding">
Onthoofding

Onthoofding of decapitatie is het scheiden van iemands hoofd van de rest van het lichaam. Het is al sinds de Oudheid een van de meest gebruikte methoden om de doodstraf ten uitvoer te brengen.
Historisch.
Vanouds werd een executie als afschrikking en tegelijk als volksvermaak gezien. De doodstraf werd dan ook vaak op een publieke plaats, soms midden in de stad, op een schavot voltrokken.
In het oude Rome was de bijl, voor executies, deel van het symbool van de gerechtelijke macht, de fasces, tussen bundel van roeden voor geseling. Bijlen waren ook vaak symbool van koninklijke macht in de Griekse Oudheid, zoals in Mycene. In de feodaliteit werden het justitiezwaard en/of genadezwaard symbolen van de vorstelijke macht over leven en dood, soms zelfs opgenomen onder de regalia.
In de middeleeuwen was onthoofding vooral een straf voor veroordeelden van (half-)adellijke afkomst. Wanneer het zwaard (eervol, als wapen van de ridder) of de bijl scherp was en de beul goed, gold het onthoofden als een genadige, relatief snelle en pijnloze manier om te executeren, vergeleken met wrede methodes zoals de brandstapel of vierendeling. Een beul die een onthoofding verprutste door mis te slaan of meerdere slagen nodig te hebben voor een hoofd van de romp gescheiden was, liep niet alleen betaling mis maar kon soms door woedend volk, dat bij de publieke executie aanwezig was, gelyncht worden. Goed vakmanschap was dan ook een vereiste, gewaardeerde beroeps reisden soms ver: koning Hendrik VIII liet een beul uit Calais naar Londen komen voor zijn tweede vrouw, Anna Boleyn.
Vaak werd na de onthoofding het hoofd van de veroordeelde nog enige tijd op een paal gezet als waarschuwing voor de medemens. Dit gebeurde dan meestal op het galgenveld bij een stadspoort, zodat bezoekers meteen konden zien dat men handhaving van de rechtsorde in het betreffende rechtsgebied serieus nam. Ook werden de hoofden van misdadigers soms juist boven de stadspoort opgespietst, met dezelfde bedoeling. Een lokale leider kon zelfs als teken van gehoorzaamheid het afgehakte hoofd van een rebel of buitenlandse vijand naar zijn vorst sturen. Raymond van Poitiers werd bijvoorbeeld in opdracht van Nureddin onthoofd, waarna zijn hoofd naar Bagdad werd gestuurd als trouwbetoon van Nureddin aan de kalief, die het hoofd vervolgens liet spietsen op een paal naast de stadspoort.
Werkwijze.
Schavot.
Op het schavot werd de veroordeelde onthoofd met een bijl of, bij de hogere adel, met een slagzwaard, zoals Anna Boleyn, de graven van Egmont en Horne, Frans Anneessens en andere prominenten. Thomas More stierf door de bijl. Het was veelal de keuze van de beul en van familieleden (tegen betaling), hoe en waarmee de terdoodveroordeelde geëxecuteerd zou worden.
Toen prinses Elizabeth I in 1554 als meisje in de Tower of London opgesloten zat, kwam de beul zien hoe dik haar hals was om te zien welk type bijl hij moest gebruiken, en constateerde dat één slag voldoende was. Elizabeth kwam uiteindelijk nooit op het schavot maar zou vele executies bevelen als koningin.
Een terdoodveroordeelde die van adel was, werd meestal niet gebonden, maar besliste zelf om waardig te sterven, door zijn hoofd op het kapblok te leggen en zijn armen te spreiden ten teken dat de beul mocht toeslaan. Dit was in de 16e en 17e eeuw eervol bij edellieden en personen van aanzien. Men zag de onthoofding als privilege en pijnloze methode.
Koning Karel I werd in 1649 met de bijl onthoofd. In zijn tijd was het slagzwaard niet meer zo in zwang. De degen en de floret waren nu de schermwapens. Anderzijds ging het er met het gewone volk heel anders, en minder "verfijnd" aan toe. Zij werden wel geboeid, en als het om een moordenaar ging, werd deze niet zo zachtaardig behandeld.
In Spanje werd de doodstraf vaak met de garrote uitgevoerd. In de 16e en 17e eeuw werden edellieden onthoofd. Men sneed het hoofd van de op een stoel vastgebonden veroordeelde met een mes van de romp. Een eerste snede in de keel werd als eervoller ervaren dan een eerste snede in de nek.
Guillotine.
Een apparaat waarmee het hoofd door een valbijl van de romp werd gescheiden bestond al in de middeleeuwen. Tijdens de Franse Revolutie ontstond een geperfectioneerde versie: de guillotine. Dit toestel werkte bijzonder snel en werd als vrijwel pijnloos beschouwd. Het werd in Frankrijk ook de enige executiemethode, ongeacht rang of stand van de veroordeelde of de aard van het misdrijf waarvoor de doodstraf gold.
Tijdens de terreur werd de guillotine op grote schaal gebruik om echte of vermeende vijanden van de staat uit te schakelen. Daardoor ontstond een cultus van het “nationaal scheermes”. Tot 1939 waren executies met de guillotine openbaar. De guillotine verdween in 1981, toen de doodstraf in Frankrijk werd afgeschaft. In 1977 had de laatste executie plaatsgevonden, meteen de laatste wettelijke onthoofding in een democratische rechtsstaat.
Ook in andere Europese landen is de guillotine in gebruik geweest. In Duitsland, waar onthoofding na de eenmaking van het Duitse Rijk de enige vorm van terechtstelling was, werd de guillotine als "Fallbeil" gebruikt in een aantal deelstaten (elders bleef de handbijl in gebruik). In 1937 maakte Hitler de guillotine verplicht voor alle doodvonnissen die door gewone rechtbanken werden uitgesproken (andere vormen van executie werden toegepast in de militaire rechtspraak, voor hoogverraad en in de concentratiekampen). Zowat 16.500 mensen werden onder het naziregime onthoofd. Een van hen was Marinus van der Lubbe.
In het westen van Duitsland werd de guillotine de laatste maal gebruikt in 1949. Bij de oprichting van de Bondsrepubliek in dat jaar werd de doodstraf afgeschaft. In de Duitse Democratische Republiek vond de laatste onthoofding plaats in 1968.
In België is de guillotine gebruikt tot 1863. Enkel tijdens de Eerste Wereldoorlog vond op 26 maart 1918 uitzonderlijk een onthoofding plaats in het onbezette deel van België, waarvoor een Franse guillotine werd gebruikt. Formeel verdween de doodstraf door onthoofding pas in 1996 uit het strafrecht.
Luxemburg gebruikte de guillotine tot in 1827, Zwitserland tot in 1940. Zweden verving in 1903 de handbijl door de guillotine, maar gebruikte die slechts eenmaal (in 1910).
Tegenwoordig.
In de huidige tijd is onthoofding officieel alleen nog in Saoedi-Arabië een gebruikelijke manier om een doodvonnis te voltrekken. Dit gebeurt door middel van een zwaard.
Ten tijde van de Irakoorlog en de oorlog in Afghanistan gebruikten opstandelingen in Irak of terroristen onthoofding om gevangengenomen buitenlanders en Irakezen die met de Amerikanen hadden samengewerkt, te doden. Filmpjes van deze onthoofdingen werden via internet verspreid. Ook in de Syrische Burgeroorlog doken dergelijke video's op. Strijders van IS brengen sinds medio 2014 geregeld video's naar buiten waarop te zien is hoe zij mensen die door hen zijn gevangengenomen onthoofden, waaronder veel buitenlanders en niet-moslims. Deze filmpjes krijgen wereldwijde media-aandacht en wekken veel verontwaardiging op.
Onthoofding geschiedt ook in de Mexicaanse drugsoorlog, waarna dit online op film wordt vertoond om de tegenpartij af te schrikken.

</doc>
<doc id="29376" url="https://nl.wikipedia.org/wiki?curid=29376" title="Étienne Cabet">
Étienne Cabet

Étienne Cabet (Dijon, 1 januari 1788 – Saint Louis (Missouri), 9 november 1856) was een Franse filosoof, politicus en christelijke communist. Hij was de bedenker van de term "communisme".
Biografie.
Étienne Cabet werd dankzij zijn deelname aan de revolutie van 1830 aangesteld als procureur-generaal van Corsica door de nieuwe regering. In 1831 werd hij in het Franse parlement gekozen als een liberale radicaal. Hij begon de krant "Le Populaire" waarin hij de regering bekritiseerde. Hiervoor werd hij veroordeeld, waarna hij vluchtte naar Groot-Brittannië om onder zijn straf uit te komen. Daar raakte hij bevriend met de socialist Robert Owen. In 1839 mocht Cabet terugkeren naar Frankrijk. Cabet publiceerde in 1840 het utopische boek "Voyage en Icarie" (Reis naar Icarië) over de fictieve republiek Icarië. Hij liet zich sterk inspireren door het boek Utopia van Thomas More. De aanhangers van Cabet noemden zichzelf Icariërs of communisten.
Cabet vertrok in 1849 naar Texas, waar hij met ongeveer 480 Fransen een commune oprichtte. Zijn aanhangers moesten plechtig beloven dat Cabet voor tien jaar de dictator zou zijn. De commune mislukte, waarna ook het verkoopcontract nietig werd verklaard. De overgebleven 280 Icariërs kochten een dorp van een Mormoons gemeenschap. In 1856 weigerde de meerderheid om nog langer Cabets bevelen op te volgen. Een aantal dagen na de splitsing stierf Cabet aan een beroerte. De laatste commune die gebaseerd was op de denkbeelden van Cabet werd in 1898 opgeheven.
Denkbeelden.
Het boek "Voyage en Icarie" ging over de fictieve communistische republiek Icarië (dus niet het echt bestaande Griekse eiland) waar geen persoonlijk eigendom bestaat. Alle productiemiddelen zijn eigendom van de overheid. Er is een vast aantal uren dat men op een dag zou moeten werken in grote gemeenschappelijke werkplaatsen. Iedere staatsburger van de communistische republiek krijgt consumptiegoederen naar diens behoefte. Iedereen staat op hetzelfde uur op, werkt op dezelfde tijdstippen, eten het ontbijt en lunch gezamenlijk in eetzalen en gaan op hetzelfde tijdstip naar bed. Het parlement en alle functionarissen zouden democratisch gekozen worden. Vrijheid van meningsuiting werd sterk ingeperkt. Er zou slechts een krant mogen bestaan. Verouderde boeken zouden verbrand worden. Het christendom zou als staatsgodsdienst fungeren en kritiek op het christendom was verboden.
Cabet schreef het werk "Le vrai christianisme suivant Jésus Christ" (Het echte christendom volgens Jezus Christus) waarin hij beweerde dat Jezus een communist was. Cabet beschouwde het gezamenlijke eigendom van de eerste christenen – beschreven in de Handelingen van de apostelen – als een vorm van communisme. Volgens Cabet moest het communisme geleidelijk ingevoerd worden door de invoering van een hoge erfenisbelasting.

</doc>
<doc id="29378" url="https://nl.wikipedia.org/wiki?curid=29378" title="Limburg (Belgische stad)">
Limburg (Belgische stad)

Limburg (Frans: "Limbourg" - Duits: "Limburg an der Weser") is een stad aan de Vesder in de provincie Luik in België.
Geografie.
De stad telt ruim 5500 inwoners en ligt op ca. 275 m hoogte. De stad Limburg bestaat uit twee delen: beneden aan de rivier de Vesder ligt Dolhain, het industriële en commerciële centrum met zijn aan de spoorlijn Luik- Aken gelegen station Dolhain-Gileppe; op de rots hoog daarboven ligt de voormalige vesting Limburg.
Overige kernen.
Dolhain, Hèvremont (Heverberg) en Halloux.
Geschiedenis.
Limburg was de hoofdstad van het hertogdom Limburg dat omstreeks het jaar 1000 werd gesticht. De stad had de reputatie onneembaar te zijn en was daardoor van groot strategisch belang.
Toen de hertogen geen erfopvolgers meer hadden, werd het bezit bevochten in de Slag bij Woeringen in 1288, tussen het hertogdom Brabant enerzijds, en het graafschap Luxemburg, het hertogdom Gelre en het prinsbisdom Keulen anderzijds (Limburgse Successieoorlog). Hertog Jan I van Brabant was overwinnaar.
Samen met Brabant kwam Limburg in het bezit van de Bourgondische hertogen in 1404. Zo volgde het de geschiedenis van de Spaanse Nederlanden. Tijdens de opstand tegen Spanje was de stad tussen augustus 1566 en maart 1567 een protestants republiekje tot de herovering door de Spanjaarden. De stad werd in 1675 bezet door de Fransen. Zonnekoning Lodewijk XIV liet de burcht en de fortificaties afbreken voor het drie jaar later weer aan de Spanjaarden toekwam. Nadat het opnieuw Frans bezit was geworden, moest het in 1703 tijdens de Spaanse Successieoorlog de aanvallen doorstaan van Engelse, Oostenrijkse en Nederlandse legers, aangevoerd door de hertog van Marlborough. Na de Vrede van Utrecht in 1713 werd Limburg Oostenrijks, alvorens in 1795, na de Franse Revolutie, opgenomen te worden in het departement Ourthe. Na de nederlaag van Napoleon Bonaparte kwam het in 1815 bij de Nederlandse, later Belgische provincie Luik.
Bij een brand in 1834 verdween een groot aantal gebouwen. De gebouwen die er nu nog staan - 12 daarvan en de bestrating van het centrale plein zijn beschermd als monument - dateren uit de 17e, 18e en 19e eeuw. De gotische Sint-Joriskerk stamt uit de 15e eeuw. De laatste 200 jaar is er nauwelijks iets veranderd aan het stadsbeeld. Opmerkelijk is ook een 300-jarige lindeboom. Het stadje in zijn geheel is door het Waals Gewest erkend als 'patrimoine majeur' (uitzonderlijk cultureel erfgoed).
Bij de overstromingen van juli 2021 behoorde de stad Limburg tot de tien meest getroffen gemeenten.
Naam.
De naam zou afgeleid zijn van 'lind' (draak, lintworm) en 'burg' (burcht).De hedendaagse provincies Belgisch Limburg en Nederlands Limburg zijn vernoemd naar het oude hertogdom Limburg, toen ze als één provincie deel uitmaakten van het Verenigd Koninkrijk der Nederlanden. Het nieuwe hertogdom Limburg (1839-1866) werd gecreëerd nadat de gehele provincie Limburg na de Belgische Revolutie werd opgesplitst tussen beide landen. Dit nieuwe hertogdom was een soort voortzetting van het oude hertogdom met de naam van deze stad, maar het ging feitelijk om de Nederlandse provincie die als hertogdom deel uitmaakte van de Duitse Bond. Dat schept verwarring want het ging over een geheel ander gebied.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Bestuur 2007-2012.
Tijdens de gemeenteraadsverkiezingen van 8 oktober 2006 behaalde de PS met 46,94 % van de uitgebrachte stemmen 9 zetels (+ 3) van de 17 in de Limburgse gemeenteraad. Hiermee kwam een einde aan de coalitie van de PS met Ecolo in de vorige zittingsperiode (2001-2006) en was een absolute PS-meerderheid een feit. Ex-coalitiepartner Ecolo verloor zelf 1 zetel (4 werd 3) met 17,68 % van de stemmen. Voorts was de lijst UNION-CDH goed voor 22,82 % of 4 zetels en behaalde de lijst MR-IC met 12,56 % 1 zetel in de gemeenteraad. In 2009 viel de meerderheid doordat een van de PS-raadsleden verkoos om als onafhankelijke voort te gaan. Na nieuwe onderhandelingen sloot de PS een akkoord met de MR.
Bestuur 2019-2024.
De coalitie van PS en MR-Limbourg haalde onder de nieuwe naam La Limbourgeoise de meerderheid van 11 op 17 zetels.
Natuur.
Een deel van het grote Hertogenwoud ligt in het zuidelijk deel van deze gemeente.

</doc>
<doc id="29379" url="https://nl.wikipedia.org/wiki?curid=29379" title="Indië">
Indië



</doc>
<doc id="29380" url="https://nl.wikipedia.org/wiki?curid=29380" title="Haakbusschutter">
Haakbusschutter

Een haakbusschutter of haakschutter of arkebusier (uit het Frans: "arquebusier") is een soldaat bewapend met een haakbus. Een haakbus is een handkanon met een haak aan de monding van de loop. Deze kon door de schutter aan de rand van een muur worden gehaakt. Hiermee voorkwam de schutter dat hij door de terugslag van het schot omver werd geworpen. De haakbus werd in de 16e eeuw en 17e eeuw gebruikt.
Haakbusschutters waren een type cavalerist, die met hun vuurwapens te paard vochten. Ze vochten in een lossere formatie, in tegenstelling tot de musketiers die in grote formaties vochten en met tientallen tegelijk salvo's afvuurden, waarbij vuurkracht belangrijker was dan gericht vuren. Door de verbetering van de musketten verdween de arkebusier langzaam maar zeker van het slagveld.

</doc>
<doc id="29381" url="https://nl.wikipedia.org/wiki?curid=29381" title="Kernreactie">
Kernreactie

Een kernreactie is een proces waarbij de kernen van atomen van samenstelling veranderen. Dit kan plaatsvinden door het absorberen van andere kernen of deeltjes, waarbij ze ook wel in delen uit elkaar kunnen vallen, of door spontaan radioactief verval, waarbij uitzending van een of meer deeltjes plaatsvindt. De betekenis van het woord "kernreactie" wordt soms beperkt tot het eerste, omdat iets spontaans niet letterlijk een "reactie" is.
Een kernreactie is duidelijk te onderscheiden van een scheikundige reactie, waarbij de kernen van de deelnemende atomen ongewijzigd blijven. Hierbij verandert alleen de rangschikking van de atomen door het herverdelen van de elektronen. De enige kracht die hierbij betrokken is, is de elektromagnetische kracht. Bij kernreacties wordt de kern van de atomen veranderd en speelt de veel grotere sterke kernkracht een rol. Deze is voor afstanden groter dan een atoomkern verwaarloosbaar, maar op de kleine afstanden waarop kernreacties zich afspelen vele malen sterker dan de elektromagnetische kracht.
Hierdoor zijn ook de energieën betrokken bij kernreacties vele malen (in de orde van een miljoen keer) groter. Dat is de reden dat de kernwapens zoveel krachtiger zijn dan conventionele wapens, waar scheikundige reacties de explosie veroorzaken. De ontploffing van één waterstofbom kan een hoeveelheid energie vrijmaken gelijk aan de ontploffing van tientallen megaton TNT, een grotere energie dan alle geallieerde bommen van de Tweede Wereldoorlog bij elkaar.
Omdat de inwendige energie die deeltjes bij elkaar houdt (bindingsenergie) volgens de beroemde massa-energierelatie ("E" = "mc"2) bijdraagt aan de totale massa, zijn de opgetelde massa's van de reactanten voor en na een reactie over het algemeen niet gelijk. De vrijgekomen energie wordt dan ook vaak gemeten als 'verdwenen' massa. Dit is ook het geval bij scheikundige reacties, maar omdat de energieën en dus de massaverschillen zoveel kleiner zijn, wordt dit effect daar meestal verwaarloosd. De energie komt vrij als kinetische energie van de reactieproducten (wat macroscopisch gezien een hogere temperatuur oplevert) of als foton (typisch gammastraling of röntgenstraling). 
Reactievergelijking.
Net als bij een chemische reactie wordt een kernreactie wel beschreven door middel van een reactievergelijking. Links staan de deelnemende deeltjes aangeduid met hun scheikundig symbool met linksboven de atoommassa. Vaak wordt linksonder ook het atoomnummer vermeld, hoewel dat al bepaald is door het symbool. Betreft het een radioactief verval van een kern, dan staat links alleen de betrokken kern en eventueel een opgenomen subatomair deeltje. Voor speciale deeltjes worden ook wel speciale symbolen gebruikt:
De uitgebreide notaties zoals &lt;chem&gt;^0_0\gamma&lt;/chem&gt;, &lt;chem&gt;^0_{-1}e-&lt;/chem&gt;, &lt;chem&gt;\ ^0_1e^{+}&lt;/chem&gt;, &lt;chem&gt;\ ^1_1H&lt;/chem&gt;, &lt;chem&gt;\ ^1_0n\ &lt;/chem&gt;, &lt;chem&gt;\ ^4_2He\ &lt;/chem&gt; tonen bij elk deeltje linksboven het aantal nucleonen en linksonder de lading.

</doc>
<doc id="29383" url="https://nl.wikipedia.org/wiki?curid=29383" title="Verdrag van de Europese Unie">
Verdrag van de Europese Unie



</doc>
<doc id="29384" url="https://nl.wikipedia.org/wiki?curid=29384" title="Lijst van spoorlijnen in België">
Lijst van spoorlijnen in België

Hieronder een lijst van passagierspoorlijnen in België. Sommige voormalige passagierslijnen, die nu alleen maar voor goederen in bedrijf blijven, zijn hier ook vermeld. Zie Lijst van goederenspoorlijnen in België voor een volledige lijst van de Belgische lijnen waar nu alleen goederen worden vervoerd.
Nummering.
In België zijn alle spoorlijnen genummerd en die lijnnummers worden ook algemeen gebruikt. De meeste lijnnummers zijn in de loop der jaren gelijk gebleven. Met het opbreken van lijnen en de bouw van nieuwe lijnen, is de nummering voor sommige lijnen of baanvakken veranderd. Voor de eenduidigheid binnen Wiki worden de huidige lijnnummers gebruikt. Voor de opgebroken spoorlijnen worden de lijnnummers van de onderstaande netkaart van 1932 gebruikt. Deze nummering stemt maar gedeeltelijk overeen met de nummering van de spoorboeken uit die tijd. (voor de historische lijnnummers en lijnen: zie netkaart 1933)
Buurtspoorwegen.
De nummerreeks van 250 tot 599 werd gebruikt voor buurtspoorweglijnen in het spoorboek. Echter worden sommige van die nummers ook gebruikt voor goederenspoorlijnen, die natuurlijk in geen (passagier)spoorboek worden vermeld.
Kaarten per provincie.
Zie gedetailleerde kaarten van provincies inclusief buurtspoorwegen: Kaarten
De blauwe lijnnummers stemmen overeen met gebruikte lijnnummers in het artikel. () zijn historische lijnnummers.

</doc>
<doc id="29385" url="https://nl.wikipedia.org/wiki?curid=29385" title="Onthoofden">
Onthoofden



</doc>
<doc id="29388" url="https://nl.wikipedia.org/wiki?curid=29388" title="OSX">
OSX



</doc>
<doc id="29391" url="https://nl.wikipedia.org/wiki?curid=29391" title="MacOS X">
MacOS X



</doc>
<doc id="29393" url="https://nl.wikipedia.org/wiki?curid=29393" title="Filips II van Spanje">
Filips II van Spanje

Filips II (Valladolid, 21 mei 1527 – San Lorenzo de El Escorial, 13 september 1598) was heerser over Castilië en Aragón (deze grondgebieden lagen op het Iberisch schiereiland en werden samen Spanje genoemd), Napels, Sicilië, de Spaanse Nederlanden en Portugal. De grondgebieden waren in één hand gekomen door verschillende personele unies, daarom had Filips als heerser over de verschillende grondgebieden, dynastiek verschillende volgnummers. In de Nederlanden is hij het bekendst onder de naam Filips II, die verwijst naar zijn koningschap over Castilië. Ook is een gebruikelijke benaming "koning van Spanje," die slechts een klein deel van de grondgebieden beschrijft waarover hij het gezag had.
Filips was ook heerser van het grootste koloniale rijk in de 16e eeuw, het Spaanse Rijk, dat in 1580 bovendien Portugal annexeerde, destijds de enige andere koloniale mogendheid. Door uitbuiting van de lokale bevolking en de plaatselijk hulpbronnen, kwam extreem veel geld beschikbaar dat vooral werd gebruikt voor oorlogsvoering. De legers van Filips trokken ten strijde tegen de islamitische Ottomanen en hij ging zich mengen in de Europese godsdiensttwisten; waartoe ook de Nederlandse Opstand gerekend wordt, hoewel daarin ook andere motieven een rol speelden.
Samen met zijn tweede echtgenote, Maria I van Engeland, was hij tot haar dood, gedurende vier jaar, ook koning van Engeland, in de hoop een katholiek troonopvolger te kunnen verwekken die zou heersen over Engeland en over de Nederlanden. Pas met zijn vierde en laatste vrouw kreeg hij de gewenste mannelijke troonopvolger.
Onder zijn bewind bereikte 'Spanje' het hoogtepunt van zijn macht, maar Filips zette zijn rijk op een spoor van economische uitputting en cultureel verval, hetgeen na zijn dood gevolgen zou hebben voor Spanjes status als grote mogendheid.
Afkomst en jonge jaren.
Filips was de oudste zoon van keizer Karel V (als Karel I koning van Spanje) en zijn echtgenote Isabella van Portugal. Filips werd op 21 mei 1527 rond vier uur in de middag in Valladolid geboren. In juni 1528 werd zijn zus Maria geboren. Karel V bleef vier jaar weg en was niet aanwezig bij de geboorte van Ferdinand, die al vroeg stierf. Filips groeide het grootste gedeelte van zijn jeugd op zonder vader. In zijn vroege jeugd namen de 'heilige vrouwen' ("beata") Doña Inés Manrique de Lara en Doña Leonor de Mascarenhas hem onder hun hoede. Niet ongebruikelijk in die tijd, waar kerkelijke instituties ook de centra van kennis en macht waren. De leiding had zijn moeder de keizerin.
Toen Filips zeven jaar was (1534) kreeg hij een leraar ("maestro"), Juan Martínez Guijarro (Silíceo), die hem schoolonderwijs gaf en hem goede manieren leerde. Karel V verliet het gezin weer toen Isabella zwanger was van dochter Juana. Na haar geboorte koos Karel V ervoor zijn zoon onder de 'controle van vrouwen' vandaan te halen en in 1535 een afgescheiden huishouden te maken voor Filips, onder leiding van gouverneur ("ayo") Don Juan de Zúñiga y Avellanda met enkel mannelijke dienaren. Avellanda leerde hem militaire oefeningen en de hofcultuur. Avellanda was de vader van Don Luis de Requesens. Avellanda werd opgedragen de prins dag én nacht onder surveillance te houden en hij sliep dan ook in de kamer van Filips. De jonge prins vertoonde een vroegrijpe religieuze devotie, maar hield er ook van tijdens de jacht dieren af te slachten in de koninklijke parken. Het zoontje Juan stierf ook kort na de geboorte en Karel V haastte zich terug naar huis en Isabella werd voor de vijfde keer zwanger, maar ook deze zwangerschap bracht geen tweede erfgenaam. Na nog een doodgeboren kind stierf Filips' moeder op 1 mei 1539, Filips was bijna twaalf jaar.
In 1533 werd Filips ridder van het Gulden Vlies. In november 1539 vertrok Karel V naar de Nederlanden en liet Filips achter als regent van Spanje onder kardinaal Tavera, primaat van Spanje en Inquisiteur-Generaal, bijgestaan door Francisco de Los Cobos (Filips' secretaris). Zúñiga had twee jaar als enige de leiding over Filips' opvoeding en zijn religieuze leven veranderde radicaal. Zijn patroonheilige Sint Filippus werd erg belangrijk voor hem. In 1541 nam hij zijn eerste communie. Silíceo werd in 1541 vervangen door de humanist Juan Cristóbal Calvete de Estrella van 'zuiver bloed', waarmee toen bedoeld werd zonder joodse of moorse voorouders. Alvete schafte veel boeken aan en Filips leerde goed Latijn, wat de universele taal van de wetenschap, het hogere kerkbestuur en de elite was. Ook leerde hij Oudgrieks en las de werken van Homerus. 
Hij kreeg een goede opleiding en kan als een intellectueel behoorlijk ontwikkeld vorst beschouwd worden, die naast Spaans, Portugees, Latijn en Oudgrieks ook een beetje Hebreeuws en Aramees leerde, om de Bijbel in de originele talen te bestuderen.
Wat uiterlijk betreft had hij niets van een Spanjaard, met zijn blonde haren en baard, blauwe ogen en blanke huid. Hij was geboren uit een Duitse vader en Portugese moeder die op haar beurt uit Eleonara van Oostenrijk was geboren. Hij sprak geen Engels, Frans, Duits / Nederlands, zoals zijn vader, iets wat in zijn positie een handicap was.
In 1541 werd door de respektievelijke ouders een strategisch huwelijk overeengekomen tussen Filips en zijn volle nicht van zowel vaders als moederszijde, prinses Maria Emanuela van Portugal, de dochter van Karels zuster en Isabella's broer. Zij kregen in 1545 een zoon, Don Carlos van Spanje (1545–1568). Maria overleed vier dagen na de geboorte van hun zoon.
Regent van Spanje, koning van Engeland.
Vanaf 1539, na de dood van zijn moeder, trad hij in Spanje op als regent voor zijn vader, die vrijwel voortdurend op reis was in zijn uitgestrekte rijk.
Filips' zuster Juana (Johanna) nam voor hem vanaf 1554 als regentes staatszaken van Spanje waar. Twee jaar later legde ze de 'geloften van armoede, kuisheid en gehoorzaamheid' af, die vereist werden voor alle novicen van de jezuïetenorde. Ze werd het enig bekende vrouwelijke lid van de jezuïeten, onder de naam 'Mateo Sánchez'. Volgens Jonathan Wright ontving Johanna al in 1554 de zeldzame onderscheiding van 'vrouwelijke jezuïet'.Filips trouwde, op bevel van zijn vader, om Engeland als bondgenoot te krijgen in de sinds 1494 voortslepende Italiaanse Oorlogen tegen Frankrijk, met de Engelse koningin Maria I. Hij deed dit ook om Maria een katholieke troonopvolger te bezorgen en daarmee haar protestantse jongere halfzuster Elizabeth van de troon weg te houden. Maria was het vooral om dat laatste te doen.
Vervolging en moord van Engelse protestanten.
In 1555 en 1556 verwierf dit koninklijk paar in Engeland beruchtheid met felle vervolgingen van aanhangers van de protestantse leer. Volgens Bartolomé Carranza namen koninklijke beambten, tussen februari 1555 en november 1558, meer dan 450 Engelsen in hechtenis en verbrandden hen levend. In 1556 liet ook Thomas Cranmer, aartsbisschop van Canterbury, het leven op de brandstapel. Vanaf 1559 moest aartsbisschop en inquisiteur Carranza, nota bene de 'architect van het opnieuw Engeland katholiek maken', zelf in Spanje en Rome voor de Inquisitie terechtstaan. Toen het vonnis van paus Gregorius XIII in 1576 mild was - slechts vijf jaar afzien van het primaatschap van Spanje - was Filips woedend. Carranza stierf overigens twee weken na het vonnis. De intense kettervervolging in Engeland leverde Maria Tudor de bijnaam 'Bloody Mary' op, maar had geen blijvend effect op het opkomende protestantisme. Meer dan 600 Engelse protestanten vluchtten naar het buitenland.
Elizabeth neemt bestuur Engeland over.
Filips moest in 1556 vertrekken wegens zijn verplichtingen als heer der Nederlanden en als koning van Spanje. Hij had wel Engeland als onwillige bondgenoot tegen Frankrijk gekregen, waarbij Engeland Calais zou verliezen aan Frankrijk in 1558, het jaar waarin Maria kinderloos stierf. Elizabeth was toen haar wettige erfgename. Filips had al voor Maria's dood geprobeerd Elizabeth over te halen tot een huwelijk. Om een aantal redenen ging dit niet door, zoals trouwens ook alle andere huwelijksaanzoeken aan Elizabeth. Elizabeth maakte na haar aantreden zo snel mogelijk een eind aan het bondgenootschap met Spanje tegen Frankrijk.
Heer der Nederlanden.
Na zijn neef en nieuwe zwager Maximiliaan te hebben ingewijd in Spaanse staatszaken, verliet Filips in oktober 1548 voor het eerst Spanje en vertrok op zijn 'Grand tour'. Van Valladolid naar Barcelona en per galei naar Genua, dan over land naar Milaan, Mantua, Trente, Innsbruck, München, Donauwörth, Heidelberg, Luxemburg en Brussel (aankomst 1 april 1549).
In 1549 was hij vanaf 17 maart een aantal maanden in de Nederlanden geweest, om er op uitnodiging van zijn vader met zijn toekomstige onderdanen te komen kennismaken.
In juli en augustus 1549 bezocht Filips met zijn vader de zuidelijke provincies van de Nederlanden (Vlaanderen, Artesië, Henegouwen en Brabant; de steden: Gent, Brugge, Ieper, Gravelines, St Omer, Lille, Tournai, Douai, Arras, Cambrai, Avesnes, Binche, Mons, Soignies) en in september en oktober de noordelijke provincies (Holland, Utrecht, Overijssel en Gelderland; de steden: Mechelen, Antwerpen, Bergen, Breda, 's-Hertogenbosch, Dordrecht, Rotterdam, Den Haag, Haarlem, Amsterdam, Utrecht, Amersfoort, Kampen, Zwolle, Zutphen, Arnhem, Roermond). Tijdens zijn tour door de noordelijke provincies leerde Filips Willem van Oranje, de graven Egmont en Horne en de bisschop van Arras, Antoine Perrenot de Granvelle, kennen.
Filips bracht de winter van 1549/50 in Brussel door en was meer dan een jaar in de Nederlanden, waarna hij zijn vader vergezelde naar Augsburg. Hij verbleef daar tien maanden, at, dronk, streed in toernooien, jaagde en sprak met lutheranen, waarna hij naar Spanje vertrok, vanaf Innsbruck dezelfde weg terug.
In juni 1551 ontmoette Filips in Trente diegenen die zich verzameld hadden voor de tweede sessie van het Algemene Concilie van de Kerk (Concilie van Trente), waar een grote Spaanse delegatie aan meedeed. Velen van hen kwamen later bij Filips in dienst: dr. Martín de Velasco, bisschop Alvaro de la Quadra, broeders Alonso de Castro, Bartolomé Carranza en Diego de Chaves (Filips' biechtvader van 1578 tot 1592). In juli 1551 vertrok Filips weer per schip naar Spanje. Maximiliaan en Maria vertrokken weer naar Duitsland met hun kinderen, waaronder Anna, die later Filips' vierde vrouw zou worden.
In 1555 volgde hij zijn vader op als heer der Nederlanden. Anders dan zijn in Gent geboren en in Mechelen opgegroeide vader had hij geen persoonlijke band met de Nederlanden. Hij verfoeide merkbaar de vrijmoedigheid en ongedwongen houding van de bewoners en hun bestuurders.
Tussen Filips en de Nederlandse adel boterde het niet erg. Filips maakte liever gebruik van raadgevers die niet uit de Nederlanden kwamen zoals de Spanjaarden Ruy Gómez de Silva, de hertog van Alva en de Bourgondische Nicolas Perrenot de Granvelle, die zijn vader al zo goed gediend had. Van hen was Ruy Gómez Filips' voornaamste adviseur. Toen Filips in het najaar van 1559 naar Spanje vertrok, was geen enkele Nederlandse edelman daar echt rouwig om. Volgens een onbevestigd verhaal dat in 1680 in druk verscheen, zou hij prins Willem bij het afscheid hebben toegevoegd, nadat hij had gezegd dat de opstandigheid van de Staten hun diepere beweegredenen waren: "Niet de Staten, maar gij, gij, gij." ('No los estados, ma vos, vos, vos'). Filips ging er volgens dit verhaal dus vanuit dat Willem hem niet steunde. Ze zouden elkaar nooit meer zien.
Koning van Spanje.
De Spaanse troon verkreeg hij door troonsopvolging nadat zijn vader in 1556 als koning van Spanje afgetreden was. Daarnaast verkreeg hij Franche-Comté en grote delen van Italië, die economisch strategisch op een doorgaande handelsroute door de Middellandse Zee lagen. Hun geografische positie droeg er aan bij, dat de koning van Frankrijk, Hendrik II van Frankrijk, zich in een militair ondergeschikte positie bevond, de gebieden maakten een militaire omsingeling door de Habsburgers mogelijk.
Tijdens bijna zijn hele bewind viel zijn grootste rivaal Frankrijk ten prooi aan godsdiensttwisten (de Hugenotenoorlogen). Bij de Slag bij Saint-Quentin op 10 augustus 1557 (juliaanse kalender) werd een beslissende Spaanse overwinning behaald op Frankrijk tijdens de Italiaanse Oorlogen, die reeds tientallen jaren werden gevoerd. De oorlog werd in 1559 beslecht met de Vrede van Cateau-Cambrésis. Als onderdeel van het vredesverdrag huwde Filips met de 14-jarige dochter van de Franse koning Hendrik II, Elisabeth van Valois. Zij was eerder beloofd geweest aan Filips' destijds 14-jarige zoon Don Carlos. Omdat de zege bij Saint-Quentin op de dag van de heilige Laurentius plaatsvond, beval Filips II ter herinnering aan de overwinning de bouw van een groot paleis. Dit zou worden opgericht in de bergen van Guadarrama ten noordwesten van Madrid. Dit paleis werd in 1584 voltooid, het staat bekend als het "Real Sitio de San Lorenzo de El Escorial", kortweg het Escorial.
Splitsing Habsburgse rijk.
Na de dood van Karel V in 1558 splitste het uitgebreide Habsburgse Rijk zich in tweeën en vielen de Duitse en Oostenrijkse gebieden toe aan zijn oom, keizer Ferdinand I, die de Duitse tak van de Habsburgse Huis voortzette. Er was een anti-Filips lobby ontstaan onder de naam Liga van Heidelberg. Filips werd namelijk door veel Duitse keurvorsten te Spaans en te katholiek bevonden. Van Ferdinand, hoewel ook katholiek, kon verwacht worden dat hij het relatief tolerante godsdienstbeleid in de geest van de Godsdienstvrede van Augsburg zou voortzetten. Het streven van Karel V om zijn Spaanse en Duitse gebieden onder één keizerskroon te verenigen was hiermee mislukt.
Halfbroer.
Na het overlijden van zijn vader in 1558 kwam Filips te weten dat hij een halfbroer had, van twaalf jaar oud, verwekt door zijn vader bij Barbara Blomberg, destijds de jongedochter van een beambte van Regensburg. Deze 'Jerónimo', was door pleegouders Luis Quijada en Doña Magdalena de Ulloa in Spanje opgevoed en werd door Filips in juli 1559 anoniem tot ridder van het Gulden Vlies benoemd. Ze ontmoetten elkaar voor het eerst in 1561 en zijn halfbroer zou voortaan Don Juan van Oostenrijk heten en Filips nam hem op in zijn hofhouding. Filips zou hem later als landvoogd naar de Nederlanden sturen, waar hij op 31-jarige leeftijd aan tyfus overleed.
Bestrijding protestantisme in Spanje.
Filips verliet de Nederlanden op 25 augustus 1559 met spoed, want het ging volgens zus en regentes Johanna niet goed in Spanje: het protestantisme had ook in Spanje wortel geschoten, onder meer in Sevilla en Valladolid. Daarnaast heerste er veel spanning onder de bevolking door hoge belastingheffing, ontwrichte handel en slechte oogsten en was de staat in geldnood. Toen Filips in Valladolid aankwam, was vier dagen eerder, op 4 september 1559, het 'proces van de eeuw' begonnen: de inquisiteur Bartolomé Carranza stond zelf terecht voor de Inquisitie onder leiding van Inquisiteur-generaal Fernando de Valdés y Salas. Om de ketterij in het land uit te roeien en wegens persoonlijke haat jegens Carranza, had Valdés de paus om speciale bevoegdheden gevraagd om maatregelen tegen bepaalde geestelijken te kunnen nemen. Die werden ervan verdacht verboden literatuur, als de lutheraanse bijbel, in huis te hebben of contacten met protestanten te onderhouden. Filips had al op 26 juni 1559 aan de "Suprema" (Hoge Raad van de Inquisitie) zijn goedkeuring moeten geven aan Carranza's arrestatie. Carranza's arrestatie maakte slechts een klein deel uit van een uitgebreid programma van Valdés om het Spaanse intellectuele leven te controleren. In april 1559 vaardigde Valdés het bevel uit 'dat niemand, geen universiteit of college' voortaan een oordeel of mening kon uitgeven 'over welk boek of onderwerp ook zonder eerst dat oordeel of die mening te onderwerpen aan de adviesraad van de Inquisitie.' Valdés kondigde af dat er bijna 700 boeken zouden worden verboden, die op de lijst stonden van de 'Catalogus', die hij had laten opstellen. In november 1559 tekende Filips een laatste maatregel, die Valdés had voorbereid, om de ketterij met wortel en tak uit te roeien: een proclamatie waarbij het de Spanjaarden verboden werd 'dit land te verlaten om te studeren, te onderwijzen, te leren, aanwezig te zijn, te verblijven in welke buitenlandse universiteit, school of college dan ook.' De maatregelen zorgden ervoor dat het protestantisme in Spanje niet kon worden gepraktiseerd, er waren geen 'lutheraanse cellen' meer en er was weinig ketterse literatuur in omloop. Na 1559 was Spanje 'in quarantaine ten opzichte van de rest van de wereld: zonder uitdrukkelijke goedkeuring van de Inquisitie, konden er geen ideeën binnenkomen en kon geen geleerde of beursstudent naar buiten'. Niemand, geestelijke of leek, kon nog veilig een mening uiten over religie.
Intriges aan het hof.
Carlos, de oudste zoon van Filips bij zijn eerste vrouw, kwam onder mysterieuze omstandigheden in 1568 in een gevangenis terecht en na zes maanden overleed hij. De meeste versies van wat er gebeurd was, waren terug te voeren tot de "Apologie" van Willem van Oranje, volgens welke Filips zijn zoon en erfgenaam op een onnatuurlijke manier vermoord had, en "Diogenes", het anonieme gedicht voor de Franse koning, waarin werd voorgesteld dat Don Carlos verliefd was geworden op zijn stiefmoeder Isabella, Filips' derde vrouw, en Filips hen daarom beide had omgebracht. De Engelse ambassadeur John Man wist nog te melden dat Don Carlos op bevel van zijn vader vergiftigd zou zijn.
Wat weten we over de dood van Don Carlos? Volgens een andere versie van het verhaal leed de zoon van Filips II aan mentale gezondheidsproblemen. Gedurende 1567 vertoonde Carlos blijken van emotionele instabiliteit, en werd hij bij vlagen gewelddadig.
Hoewel Filips II Carlos aanvankelijk beloofde om in 1559 over de Lage Landen te heersen, realiseerde Filips zich dat zijn zoon niet in staat was om machtsposities op zich te nemen. Filips kwam zijn belofte niet na en kende de positie van Gouverneur van de Nederlanden toe aan de Hertog van Alva. Carlos was hier woedend over en probeerde de hertog aan te vallen, maar hij werd snel in bedwang gehouden.
Net voor middernacht op 17 januari 1568 drong Filips II, in harnas en met vier raadsheren, de slaapkamer van Don Carlos binnen in het Alcázar van Madrid waar ze hem arresteerden, zijn papieren en wapens in beslag namen en de ramen dichtspijkerden. Wellicht was de arrestatie een gevolg van een vermeende intrige van de prins met Nederlandse edelen.
Filips probeerde de gevangenschap van Carlos te rechtvaardigen zonder de geestelijke toestand van de prins te onthullen. Dit voedde speculaties over de dood van de prins. In juli was Carlos door zijn hongerstakingen "verschrikkelijk mager" geworden. Op 24 juli 1568 stierf de prins in zijn kamer, wellicht als gevolg van verhongering. Volgens "Encyclopedia Britannica" Is er geen historisch bewijs dat Filips II verantwoordelijk was voor een executie, ondanks de mysterieuze omstandigheden van de dood. Zijn dood werd gebruikt als een van de kernelementen van de Spaanse Zwarte Legende in de Nederlanden, die gebruikt werd om een opstand tegen de koning te rechtvaardigen, wat vervolgens de Tachtigjarige Oorlog veroorzaakte.
Een ambassadeur meldde over Filips dat hij aan dezelfde kwaal als zijn vader leed, namelijk "achterdocht". Van deze eigenschap werd door zijn ondergeschikten dankbaar gebruik gemaakt. Zo wist staatssecretaris Antonio Pérez zijn koning ervan te overtuigen dat zijn voormalige minister van financiën, Juan de Escobedo, complotteerde met Juan van Oostenrijk om een staatsgreep te plegen in Spanje. Filips II gaf dan ook zijn goedkeuring om Escobedo op straat te laten vermoorden, wat op 31 maart 1578 plaatsvond.
Spaanse koloniale rijk.
Als koning van Spanje kreeg Filips het Spaanse koloniale rijk. Spanje en Portugal hadden toen nog als enige Europese mogendheden koloniën, die toen alleen al dankzij de goud- en zilvervloten uit Centraal- en Zuid-Amerika zeer winstgevend waren. De opgevoerde belastingdruk in de Nederlanden maakte deel uit van een omvangrijke strategie om de bronnen van al het gebied van Filips aan te spreken. In 1568 kreeg Diego de Espinosa de taak daarvoor een comité op te richten, de "Junta Magna", die met religieuze zaken begon: introductie van provinciale raden, episcopale visitaties, nieuwe diocesen met seminaries, volgens de aanbevelingen van het Concilie van Trente. Met deze initiatieven van de junta kreeg Madrid haar gebieden in de Amerika's nog steviger in handen en bleven ze Spaans tot in de 19e eeuw en tot aan de moderne tijd katholiek. Dit is volgens Parker Filips grootste prestatie en langst durende nalatenschap.
Leger.
Filips kon vooral in de eerste helft van zijn 42-jarige bewind het beste leger van Europa op de been houden en dus de machtigste man van Europa zijn, zoals zijn vader Karel V ook was geweest. Spanje was ook de grootste maritieme mogendheid van de 16e eeuw en moest dat ook zijn, om het koloniale rijk bijeen te kunnen houden en uit te breiden. Zelfs de rampzalige expeditie van de Armada van 1588 heeft die positie niet wezenlijk veranderd.
Etnische zuivering.
Naast de 'Junta Magna' was er nog een comité opgericht, beiden voorgezeten door Diego Espinosa y Arévalo, om uniformiteit onder de onderdanen te kweken. Dit tweede comité, opgericht in 1566, zocht een 'oplossing' voor de ca. 400.000 'Morisco's' in de koninkrijken Aragon, Valencia en Granada en in de Alpujarras. In 1526 had Karel V de "Mandatos" ingesteld om de Morisco's te bekeren tot het christendom, maar in ruil van betaling had hij de decreten veertig jaar uitgesteld. Het uitstel liep af in 1566 en al was er een Ottomaanse aanval op handen en was er rebellie in de Nederlanden en 'Nieuw Spanje', Filips weigerde het nogmaals te verlengen. In het Arabisch en Castiliaans werd de proclamatie uitgevaardigd dat de decreten van 1526 zouden gaan gelden: alle Morisco's moesten van hun kleding, taal, gebruiken en religieuze praktijken binnen een jaar afzien, anders volgden boetes en opsluiting.
Dit leidde op 24 december 1568 tot de Morisco Opstand. Filips stelde Don Juan aan om leiding te geven aan zowel militaire operaties op het platteland als de deportatie van alle Morisco's uit de stad Granada. Veel Morisco's vluchtten naar de Alpujarras en daar sloten 4000 vrijwilligers uit Noord-Afrika zich bij hen aan. Filips moest veteranen uit Italië terugroepen en in 1570 werd de opstand definitief neergeslagen. Na de oorlog nam Filips het land van de gedeporteerden in beslag en er werd een nieuwe raad opgericht om het land opnieuw te bevolken. In 1598 hadden ongeveer 60.000 immigranten zich gevestigd in 250 Granadese gemeenschappen. Deze etnische zuivering gaf blijk van Filips' visie en macht: geen andere westerse heerser had de migratie van zoveel mensen in zo'n korte tijd kunnen coördineren.
Koning van Portugal.
In 1580 kon Filips, met een beroep op zijn Portugese moeder en eerste gemalin, zich mengen in de opvolgingscrisis in Portugal, en met enige moeite dit land met de bijbehorende koloniën verwerven, wat zijn slagkracht nog verder vergrootte.
Economie en bestuur.
De aanhoudende oorlogen en de financiële problemen eisten vanaf de jaren 1570 hun tol; het Spaanse leger was over zijn hoogtepunt heen.
Behalve de militaire problemen speelden hierbij ook de politieke en economische inrichting van Spanje een rol. Spanje kende geen centrale regering, maar alleen regionale regeringen, die de instructies van de koning uitvoerden. Filips II had in principe de absolute macht in zijn rijk, maar hij had de neiging zich te veel met details bezig te houden, ten koste van de grote lijnen. Hierdoor verliep het dagelijks bestuur niet efficiënt.
Het economische beleid had ernstige tekortkomingen: de landbouw werd verwaarloosd, waardoor Spanje afhankelijk werd van import, die betaald werd met het uit Amerika geïmporteerde goud en zilver, terwijl de adel en kerk vrijgesteld bleven van belasting. Dit leidde tot hyperinflatie.
Het uitzetten van joden en Moren, waardoor Spanje geschoolde vaklui en handelslieden verloor, deed de economie ook geen goed. Spanje hield wel de façade van een grote mogendheid op, maar leed aan intern verval.
Ter zee kreeg Spanje te maken met opkomende maritieme mogendheden Engeland en de Republiek der Zeven Verenigde Nederlanden.
Geloof als motivatie voor zijn beleid.
Zoals veel van zijn tijdgenoten was Filips II overtuigd van de goddelijke oorsprong en voorzienigheid inzake het koningschap, maar meer nog dan andere machthebbers van zijn tijd zette hij zich in voor godsdienstige kwesties, in zijn geval voor het verdedigen van de katholieke kerk tegen zowel de toen zeer machtige en expansieve islamitische Ottomanen als tegen het opkomende protestantisme.
Filips II zag zichzelf onder andere als de leider van de contrareformatie, de reactie van de Rooms-Katholieke Kerk op het opkomende protestantisme in Europa. Voor Filips II bestond er geen verschil tussen de belangen van de katholieke Kerk en die van Spanje. Hij trok daarbij een hardere lijn dan zijn vader, die aan het eind van zijn bewind in het Duitse deel van zijn rijk bij de Vrede van Augsburg het beginsel cuius regio, eius religio had moeten accepteren, waarbij een lokale machthebber in het eigen gebied zijn (of haar) eigen protestantse of katholieke religie aan de onderdanen mocht opleggen. Filips bestreed niet alleen in zijn eigen rijk elke afwijking van het katholicisme, maar probeerde ook daarbuiten herhaaldelijk protestantse vorsten en troonpretendenten ten val te brengen om zo hun land te kunnen behouden voor het katholieke geloof.
Zijn angst om eventuele misstappen te moeten verantwoorden voor God, maakte dat hij iedere kwestie haarfijn bestudeerde, waarbij zijn raadgevers belangrijke invloed op zijn beleid konden uitoefenen. Dit leverde hem de bijnaam 'Rey prudente' (= voorzichtige koning) op, maar het werkte vertraging in de hand, terwijl de 16e-eeuwse communicatiemiddelen toch al ontoereikend waren om zijn rijk, niet alleen in verschillende delen van Europa, maar ook in Noord- en Zuid-Amerika en Zuidoost-Azië onder controle te houden.
Zijn toewijding aan het katholicisme en de groeiende rijkdom uit de koloniën deden Filips II steeds meer inzetten op koloniale expansie, die nodig was om zijn inmenging in allerlei Europese godsdienstoorlogen te bekostigen. Ondertussen verwaarloosde hij echter de economische ontwikkeling van zijn eigenlijke machtsbasis, het Iberisch Schiereiland. Spanje kon zich desondanks het beste leger in Europa veroorloven en had een betrekkelijk stabiele, machtige regering, terwijl openlijke godsdiensttwisten zoals in Frankrijk, Duitsland en de Nederlanden geen kans kregen. De macht van Spanje breidde zich in zijn beginjaren steeds verder uit.
Buitenlandse oorlogen.
Oorlog met het Ottomaanse Rijk.
Niet alleen het katholieke Spaanse Rijk, maar ook het islamitische Ottomaanse of Turkse Rijk stond destijds op het hoogtepunt van zijn macht. In 1558 hadden de Ottomanen de Balearen veroverd en geplunderd en deden zelfs aanvallen op de Spaanse kust. De zuidkust van de Middellandse Zee en de Balkan waren in de decennia daarvoor al grotendeels veroverd; vooral de Balkan kon nu worden gezien als springplank naar (Spaans) Italië.
Vanuit Brussel gaf Filips zijn schepen bevel in Sicilië te verzamelen om in juni 1559 onder leiding van de hertog van Medinaceli, onderkoning van Sicilië, Tripoli terug te veroveren. Dit besluit, een 'catastrofale misrekening', trok Filips' landen in een kostbare oorlog die meer dan 18 jaar zou duren. De Turken waren bijtijds ingelicht en Medinaceli vertrok pas in februari 1561 met Filips' elitetroepen, maar hij moest zich terugtrekken op het eiland Djerba, waar hij door de Turken werd omsingeld. Zonder tijdige hulp moest hij zich uiteindelijk overgeven aan Suleyman. Filips trok daarop 3000 Spaanse veteranen terug uit de Nederlanden om dit verlies op te vangen. In 1563 belegerden de Ottomanen het Spaanse Oran en Filips wist Oran te bevrijden en zelfs in 1564 een buitenpost bij Algiers in te nemen, maar tegen zeer hoge kosten. In 1565 kwam Suleyman met 200 schepen en 20.000 Ottomaanse krijgers naar Malta, het eiland van de Ridders van Sint Johannes. Het werd Filips' topprioriteit hen te ontzetten.
Na de Ottomaanse verovering in 1571 van Cyprus op de Venetianen kreeg paus Pius V het eindelijk voor elkaar dat een 'Heilige Liga' zich effectief te weer ging stellen, waarbij Filips II zich opwierp als verdediger van het christelijke Europa tegen de islam.
Op 7 oktober 1571 bracht de vloot van Spanje en een aantal Zuid-Europese bondgenoten, gecommandeerd door Juan van Oostenrijk, een halfbroer van Filips, de Ottomanen bij Lepanto aan de westkust van Griekenland een zware nederlaag toe. Dit is nog steeds een van de grootste zeeslagen uit de geschiedenis, die tot op de huidige dag in katholieke landen herdacht wordt met het luiden van het Angelus. De zege werd evenwel niet volledig uitgebuit omdat de Liga vrij snel weer uit elkaar viel wegens interne tegenstellingen. Het zou nog ruim een eeuw duren voordat het Ottomaanse Rijk definitief op de terugtocht werd gedwongen. Spanje kampte inmiddels met een ander probleem in Europa: de Opstand in de Nederlanden.
Opstand in de Nederlanden.
Sinds Filips' definitieve vertrek uit de Nederlanden in 1559 was de politieke situatie daar steeds verder verslechterd. Filips kon de aartsbisschop van Mechelen, Granvelle, niet langer handhaven als hoogste raadsheer van de toenmalige landvoogdes, Filips' halfzuster Margaretha van Parma en riep hem in 1564 voorgoed terug. Hij werd door de Nederlandse edelen en de Staten-Generaal te veel gezien als zetbaas, die namens de koning aan de touwtjes trok, naast de onervaren Margaretha.Het ging de edelen echter niet in de eerste plaats om de persoon Granvelle, maar om de hoge belastingdruk, de inbreuken op de traditionele bevoegdheden van de gewesten en om de al uit de tijd van Karel V daterende anti-ketterse plakkaten. Vooral in Vlaanderen, maar ook in Zeeland en Holland in de Noordelijke Nederlanden had het protestantisme flink wortel geschoten. Filips probeerde in zijn "brieven uit het bos van Segovia" in oktober 1565 duidelijk te maken dat hoop op verzachting van de anti-ketterse maatregelen ijdel was. Deze brieven, gedateerd 17 tot 20 oktober 1565, waren brieven van de hand van koning Filips II vanuit zijn jachtpaleis "El Bosque" (het Paleis van Valsaín in de buurt van Segovia) aan landvoogdes Margaretha van Parma in antwoord op de door Egmont overgebrachte verzoeken van de hoge adel. In 1566 werd na de aanbieding van het Smeekschrift der Edelen de kettervervolgingen in de Nederlanden opgeschort. Hiermee is ook de ergste repressie van de inquisitie in de Nederlanden voorbij. Hierdoor braken het doperse en het calvinistische protestantisme door in het publieke leven, in de vorm van massaal bezochte hagenpreken en op gewelddadige wijze in de vorm van de beeldenstorm.
Daarop stuurde Filips II de reeds geduchte hertog van Alva om orde op zaken te stellen. Tegen het keiharde optreden van Alva brak al spoedig fel protest uit. Margaretha van Parma trad zelfs uit protest af en vertrok naar Italië, waarna Alva tot landvoogd werd benoemd. De graven Egmont en Horne, twee der voornaamste edelen, werden onthoofd op de markt in Brussel en Willem van Oranje ontsnapte maar net op tijd naar Duitsland, net als vele andere edelen. De combinatie van enerzijds militaire en godsdienstige repressie en anderzijds een verzwaring van de belastingen (de "Tiende Penning") verhardde de tegenstellingen alleen maar; zelfs veel katholieken keerden zich tegen het bewind. Vanaf 1568 was de Nederlandse Opstand een feit en deze zou uitlopen op de Tachtigjarige Oorlog. Het harde optreden van Alva in de Nederlanden kon ook niet op de goedkeuring rekenen van Filips II en deze zou hier later over hebben opgemerkt dat de hertog van Alva hem de Nederlanden had gekost.
Tijdens het bewind van Don Juan als landvoogd van de Nederlanden dienden drie ministers in Spanje als het enige klankbord voor Filips II: Antonio Pérez, Inquisiteur-Generaal Quiroga en Los Vélez. De ambtenaren van Pérez ontcijferden alle binnenkomende brieven uit Noord-Europa.
De Opstand had in de Noordelijke Nederlanden in 1581 vaste politieke vorm gekregen en dat leidde in dat jaar tot het Plakkaat van Verlatinghe, waarmee de noordelijke Staten-Generaal Filips II ‘verlaten’ (afgedankt) verklaarde van zijn macht. Hij werd hiermee ook niet langer erkend als graaf van Holland. Willem van Oranje, de inspirator van de Opstand, op wiens hoofd Filips een prijs had gezet, werd in 1584 door Balthasar Gerards vermoord. In 1598, het jaar van zijn dood, tekende Filips II de Akte van Afstand, waarmee hij zijn dochter Isabella van Spanje en haar man groothertog Albrecht van Oostenrijk het landvoogdijschap der Nederlanden als bruidsschat meegaf, hoewel dit in feite slechts de Zuidelijke Nederlanden betrof. Deze Akte was overigens geen afstand van soevereiniteit; de Spaanse koning bleef de bevoegdheid houden opvolgers voor de landvoogd te benoemen.
Oorlog met Engeland.
Na de dood van zijn echtgenote Maria Tudor in 1558 was de verhouding met Engeland steeds verder verslechterd; niet alleen wilde haar halfzus Elizabeth I van Engeland niet met hem trouwen, zij bevorderde ook het protestantisme in haar eigen land; bovendien eisten Engelse kapers een zware tol van de Spaanse scheepvaart op de koloniën. De katholieke Schotse koningin Maria Stuart was door Maria Tudor in haar testament aangewezen als haar opvolger op de Engelse troon. Maria Stuart werd ook door Filips geschikt geacht om Elizabeths troon erbij te nemen. Zij kwam echter in eigen land ten val vanwege haar rampzalige keuzes van huwelijkspartners en moest daarom in 1568 naar Engeland vluchten en bescherming vragen aan haar aartsrivale Elizabeth. In 1585 brak de Spaans-Engelse Oorlog uit, waarvan noch Filips noch Elizabeth het einde zouden meemaken. Deze oorlog werd aanvankelijk vooral ter zee uitgevochten.
De executie van Maria Stuart in 1587, in opdracht van Elizabeth wegens staatsgevaarlijke intriges, alsmede Elizabeths steun in dat jaar aan de Nederlandse Opstand, brachten Filips II ertoe om een invasie in Engeland te wagen. Als Engeland eenmaal op de knieën was gedwongen, zou met de opstandelingen in de Nederlanden afgerekend kunnen worden. Met een enorme vloot, de Armada, stuurde hij in 1588 een groot leger naar Engeland, waarbij eerst de Hertog van Parma met zijn leger vanuit de Zuidelijke Nederlanden opgehaald moest worden ter versterking van de soldaten aan boord. Na een geslaagde landing zou het Engelse landleger weerloos zijn tegen zo'n overmacht. De Armada leed echter door ongunstige wind, ineffectieve tactiek van een onervaren admiraal en weinig geoefende kanonniers een nederlaag in de slag bij Grevelingen en kon niet eens Parma's troepen laten inschepen. Van een invasie in Engeland kwam niets terecht en hoogstens een derde van zijn schepen en manschappen keerde, na een rampzalige tocht om Schotland en Ierland naar Spanje terug. Elizabeths positie was in haar eigen land door deze externe dreiging sterker dan ooit. Filips nam de verantwoordelijkheid voor deze mislukking op zich en strafte zijn bevelhebbers nauwelijks. Hij zag de nederlaag als Gods straf voor zijn slechte levenswandel en ook in Engeland en in de Nederlandse Republiek werd Gods hand hierin gezien. Er werden daar herdenkingspenningen geslagen met het opschrift: 'Gods adem heeft hen verstrooid'. Twee andere invasievloten, in 1596 en 1597, bereikten door slecht weer evenmin hun doel.
Annexatie van Portugal.
In 1580 ontstond in Portugal een opvolgingsprobleem, omdat de koninklijke familie van Portugal uitstierf. Filips' moeder was een Portugese prinses en Filips benoemde zichzelf op grond daarvan tot koning van Portugal. Dit werd in eerste instantie door de Portugese bevolking niet geaccepteerd, waardoor Filips II overging tot een invasie en bezetting van het land. Hij zette met succes de toen al oude 'ijzeren hertog' van Alva voor de laatste maal in. Deze won de Slag bij Alcantara. Portugal zou 60 jaar deel uitmaken van het Spaanse Rijk. De annexatie van Portugal leverde nieuwe koloniën en rijkdommen op, waardoor de financiële problemen van Filips enigszins verlicht werden.
Interventie in Frankrijk.
Vanaf augustus 1589 mengde Spanje zich in de Hugenotenoorlogen in Frankrijk, omdat daar de protestant Hendrik van Navarra zich na de moord op Hendrik III van Frankrijk als wettig erfgenaam had uitgeroepen tot koning Hendrik IV en Parijs belegerde. Filips' beste veldheer, Alexander Farnese, de hertog van Parma, werd uit de Nederlanden weggeroepen om Parijs te ontzetten. Dat deed hij ook, maar raakte later gewond en stierf te Atrecht in 1592. Filips schoof in 1593 zijn eigen dochter Isabella van Spanje, die een Franse moeder had, naar voren als pretendent voor de Franse troon. Dit viel echter in slechte aarde en Hendrik IV bekeerde zich enkele maanden later tot het katholicisme om zich aanvaardbaar te maken als koning. Zodoende kon hij het binnenlandse religieuze conflict omzetten in een bilateraal conflict met Spanje. In 1595 verklaarde hij openlijk de oorlog. Pas in het jaar van Filips' dood, 1598, werd in Frankrijk met het Edict van Nantes een religieus compromis bereikt, waarmee een eind kwam aan de Hugenotenoorlogen. Daarmee kwam ook een eind aan de Spaanse en de Engelse interventie.
Nalatenschap.
Aan het einde van zijn leven had Filips II maar weinig van zijn doelen bereikt. Hij had de Ottomanen weerstaan, maar geenszins uitgeschakeld; Frankrijk was een katholieke mogendheid gebleven, maar werd geregeerd door de in religieus opzicht notoire opportunist, Hendrik IV. Bij zijn (tweede) bekering in 1593 tot het katholicisme werden hem de gevleugelde woorden "Parijs is mij wel een mis waard" toegeschreven, terwijl hij een zekere godsdienstvrijheid aan de protestanten bleef gunnen. Door Filips' interventie in Frankrijk was hem de kans ontglipt af te rekenen met de protestantse opstandelingen in de Nederlanden.
Bij de katholieke Engelse koningin Maria Tudor, ook bekend als Bloody Mary, had hij geen Engelse troonopvolger kunnen verwekken, wat aanzienlijk heeft bijgedragen aan de overwinning van het protestantisme in Engeland; na de ramp met de Armada in 1588 begonnen Engeland en de Republiek der Zeven Verenigde Nederlanden zich te ontwikkelen tot wereldwijde maritieme mogendheden, die niet alleen weigerden zich te bekeren, maar bovendien zijn koloniën en scheepvaartroutes bedreigden. Zijn overgebleven Zuidelijke Nederlanden werden door de nieuwe Republiek der Nederlanden geplaagd met een blokkade van de haven van Antwerpen, terwijl Frankrijk vanuit het zuiden een potentiële dreiging vormde.
Toch zijn er ook successen te melden. De vereniging van de Portugese en de Spaanse troon, waardoor zijn koloniale rijk enorm werd uitgebreid, zou 60 jaar stand houden en het Spaanse koloniale rijk zou nog tot in de 19e eeuw het grootste ter wereld blijven, waardoor het katholicisme in Latijns-Amerika en in de Filipijnen vaste voet aan de grond kreeg en het Spaans een wereldtaal werd.
Wat hij zelf ongetwijfeld ook als een succes heeft beschouwd, was de afscherming van zijn rijk ten zuiden van de Pyreneeën van het protestantisme en van vroegmoderne intellectuele ontwikkelingen. Dit isolement is tot ver in de 20e eeuw merkbaar gebleven.
Filips II werd opgevolgd door zijn 20-jarige zoon Filips III, in wiens bekwaamheid hij geen vertrouwen had. Hij liet hem een dodelijk verarmd Spanje en het immense paleis Escorial nabij Madrid na. Cervantes' beroemde roman "Don Quichot" wordt wel beschouwd als een uiting van de desillusie die zich meester maakte van zijn meest loyale aanhangers.
Huwelijken en kinderen.
Koning Filips II huwde viermaal en kreeg acht kinderen:
Filips II wilde na de dood van prinses Anna nogmaals trouwen. Zijn adviseurs vreesden dat zijn enige zoon die nog in leven was zou sterven, waardoor de prins zonder opvolger zou achterblijven. Hij dacht eraan te trouwen met de dochter van zijn zus Maria, zijn nicht Margaretha (1567-1633), maar zij smeekte hem non te mogen worden. Filips gaf toe en trouwde niet meer.
Lijfspreuk Filips II.
De lijfspreuk van Filips II was "DOMINVS MIHI ADIVTOR". Dat betekent "De Heer is mijn helper". Deze lijfspreuk is terug te vinden op oude munten, ook op het glas-in-loodraam van de Grote of Sint-Janskerk (Gouda), het zogeheten Koningsglas. Dit raam werd vervaardigd door Dirck Crabeth in 1557 en is geschonken door Filips II en Mary Tudor.
Zijn kernspreuk was "Nec spe, nec metu". Dit betekent "Noch door hoop, noch door vrees". Dit is terug te vinden op het belfort te Aalst, naar aanleiding van de eedaflegging en Blijde Intrede van Filips II op 8 september 1555.

</doc>
<doc id="29401" url="https://nl.wikipedia.org/wiki?curid=29401" title="Cornelis Houtman">
Cornelis Houtman



</doc>
<doc id="29403" url="https://nl.wikipedia.org/wiki?curid=29403" title="Thuin">
Thuin

Thuin (Nederlands: "Thuden", verouderd) is een gemeente en een historische vestingstad ten zuidwesten van Charleroi in de Belgische provincie Henegouwen. Thuin is de hoofdplaats van het arrondissement Thuin en is ook het centrum van de historische streek Thudinië waar, zoals in Charleroi in het oosten van Henegouwen, eerder Waals dan Picardisch wordt gesproken. De gemeente telt ruim 14.000 inwoners.
De stad Thuin werd gebouwd op een rotsrichel die de Samber en de Biesmelle scheidt. De historische bovenstad kenmerkt zich door smalle straatjes met kasseien.
Geschiedenis.
Thuin is een oude stad. In het "Bois du Grand Bon Dieu", op een 13 ha grote landtong omspoeld door de Biesmelle, zijn sporen van neolithische bewoning aangetroffen. In de 1e eeuw v.Chr. hebben Kelten een oppidum gevestigd op die plaats. Het ging om een niet-permanent bewoond heuvelfort waar religieus-civiele bijeenkomsten werden gehouden. Een versterking die de kwetsbare oostzijde beschermde, is door koolstofdatering geplaatst in 75-25 v.Chr. In deze periode is het oppidum door de Romeinen belegerd, zoals blijkt uit drie begraven goudschatten en enkele tientallen loden slingerkogels. De gevonden gouden staters zijn gemunt door de Nerviërs, in wier gebied Thuin doorgaans wordt gesitueerd. Niettemin hebben onderzoekers de topografie geïdentificeerd als de plek waar Julius Caesar de Aduatuci in 57 v.Chr. belegerde, zoals beschreven in "De bello Gallico" (II.29-31). Andere archeologen menen dat dit voorbarig is en associëren de site eerder met een niet-beschreven actie tegen de Nerviërs.
Na het verlaten van het oppidum hebben de Gallo-Romeinen later aan de toegangshelling een begraafplaats aangelegd, ontdekt in de wijk "Petit Paradis". Ze wijst op bewoning in de 2e en 3e eeuw. Onder de naam "Tudinium Castellum" is Thuin voor het eerst vermeld in de 9e eeuw, als eigendom van de abdij van Lobbes: de versterkte bovenstad diende in tijden van nood als vluchtoord voor de monniken, en ze bleef dan ook nauw verbonden met de geschiedenis van de abdij.
In 888 ging Thuin samen met Lobbes deel uitmaken van het prinsbisdom Luik. De stad bereikte haar grootste bloeiperiode rond de millenniumwisseling onder prins-bisschop Notger, die haar snel van indrukwekkende vestingwerken voorzag, gezien haar strategische ligging aan de grens van zijn prinsbisdom. Hij bouwde ook een nieuw castrum. Sindsdien was Thuin de meest westelijke van de Goede Steden van het prinsbisdom Luik.
De Slag van Thuin in 1048 ging tussen Godfried II van Lotharingen en Adalbert van Lotharingen, welke laatste het onderspit delfde en sneuvelde. De graven van Henegouwen veroverden Thuin in 1053, 1298 en 1408, maar konden de stad niet definitief inlijven.
De naburige abdijen van Lobbes en Aulne hadden allebei in de 16e eeuw een refugiehuis te Thuin, die nog steeds bestaan (in de Grande-Rue in de bovenstad, respectievelijk de huisnummers 27/29 en 22). Nog meer dan eens werd de stad militair belaagd. Eind 1653 kwam de graaf van Duras Thuin belegeren in het kader van de brandschatting van het Luikse platteland door Condé, een opstandige Franse prins in Spaanse dienst. Een uitval van de Thudinezen in januari 1654 verdreef de belegeraars. In 1675 werd Thuin ingenomen door troepen van Lodewijk XIV. Drie jaar later dienden hij de stad weer op te geven door de Vrede van Nijmegen.
De Franse Revolutie bereikte Thuin op 10 mei 1790. Die dag overrompelden de troepen van generaal Marceaux met een massale bajonettenaanval het keizerlijk leger van de Oostenrijkse Nederlanden. In 1810-1811 werd de collegiale Sint-Theodarduskerk op de "Place du Chapitre" afgebroken op bevel van burgemeester Martin om plaats te maken voor een balzaal. Het romaans-gotische gebedshuis was in 1754-1756 nog gerenoveerd door de lokale architect Jean-Baptiste Chermanne. De klokkentoren, die ook dienst deed als belfort, bleef overeind. Enkele jaren later was Thuin weer een strijdtoneel. In de aanloop naar de Slag bij Waterloo dreef een divisie van het Franse leger gecommandeerd door Jérôme Bonaparte op 15 juni 1815 de Pruisen terug.
De Engelse industrieel Thomas Bonehill richtte begin 19e eeuw verschillende metaalfabrieken op in de bossen rond Thuin, waar historisch veel laagovens actief waren. Er was ook een kanonfabriek en een spoorontsluiting via het station Hourpes. Koning Willem I der Nederlanden, die aandeelhouder was, kwam in 1829 op bezoek. De 19e eeuw kende grote spanningen tussen de benedenstad, waar de arbeiders woonden, en de bovenstad van aristocraten, religieuzen en militairen. De arbeiders werkten in molens op de Biesmelle, in leerlooierijen en in de tabakskweek. Ze werden denigrerend "makas" genoemd (smeedhamers). Zelf spraken ze over de hoogstedelingen als "catulas" (dieven).
De kanalisering van de Samber in 1829 zorgde voor tewerkstelling in de scheepsbouw. In Thuin waren niet minder dan vijf werven waar binnenschepen werden gebouwd. Ook de spoorwegen brachten welvaart. Thuin lag op de lijn Parijs-Brussel-Keulen en kreeg mondaine allures toen de gemeente eind 19e eeuw een casino opende. In het kielzog kwam ander vermaak, zoals luxewinkels, pedalo's en een "strand". Het casino werd in 1901 gesloten en in 2018 afgebroken.
Tijdens de Eerste Wereldoorlog werd hevig gevochten tussen de Fransen en de Duitsers in de driedaagse Slag bij Charleroi. Op 23 augustus 1914 verloor het Franse vijfde leger haast duizend man in Thuin en raakte het bijna ingesloten. Tegen zijn orders in besloot generaal Lanzerac zich terug te trekken, wat enkele weken later bijdroeg aan de Franse overwinning in de Eerste Slag bij de Marne.
In de Achttiendaagse Veldtocht lag Thuin op 14 mei 1940 onder een Duits bombardement. Veel inwoners sloegen op de vlucht naar Frankrijk, zodat de Wehrmacht op 17 mei een haast verlaten stad innam. Op 3 september 1944 was de bezetting voorbij.
Op de autoweg N59 werd in 1972 een S-vormig viaduct over de Samber geconstrueerd dat nogal wat protest veroorzaakte. Het 248 meter lange gevaarte sneed de stationswijk af van de benedenstad en vergde de afbraak van de oude hefbrug en een halve straat.
Kernen.
Naast Thuin zelf liggen in de fusiegemeente nog zeven deelgemeenten
Overige kernen.
Op het grondgebied van Thuillies ligt historisch het gehucht Ossogne, net ten zuidoosten van de dorpskern van Thuillies, en er tegenwoordig mee vergroeid.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bezienswaardigheden.
De stad is verdeeld in 'la Ville-Haute' en 'la Ville-Basse': de bovenstad en de benedenstad. De belangrijkste bezienswaardigheden zijn de stadswallen (met Notgertoren) en het belfort uit de 17e en 18e eeuw (vroeger de toren van de collegiale Sint-Theodarduskerk). Het belfort van Thuin staat sinds 1999 op de Werelderfgoedlijst van de UNESCO.
Ook de "hangende tuinen" tegen de zuidelijke omwallingen zijn beroemd. Er zijn ongeveer 200 ommuurde tuintjes, aangelegd in terrasbouw, waartussen geplaveide paadjes lopen. Boven komen ze uit op afsluitbare poortjes in de stadsmuren "(postys)". De "Posty des soeurs grises" werd gebruikt door de grauwzusters als verbinding tussen hun klooster in de bovenstad en hun gasthuis in de benedenstad. Er is ook de "Posty Bury". De hangende tuinen zijn gebouwd in de middeleeuwen om de rotshellingen te beschermen tegen erosie en om ruimte te bieden voor moestuinen. De zoninval en de warmte opgeslagen in de zandstenen muren zorgen voor weelderige groei. Sinds 2001 is er in de hangende tuinen weer een kleine wijngaard aangelegd, waarvan de zoete rode "Clos des Zouaves" wordt gemaakt.
In Thuin is het buurtspoormuseum van de ASVi gevestigd. Er wordt regelmatig met museumtrams op de oude tramlijn van Thuin naar Lobbes gereden.
Gastronomie.
De "spantôles", een soort biscuits, zijn de lokale specialiteit van Thuin. De lekkernij kreeg haar naam van "La Spantôle", een kanon (te zien in de rue Alphonse-Liégeois) dat door de inwoners in 1654 zou buitgemaakt zijn op de troepen van Condé, toen in dienst van de Spaanse koning. In werkelijkheid is het tuig een stuk ouder en zou het uit 1466 dateren. De naam "spantôle" lijkt een verbastering te zijn van het Spaanse "espantoso" (dat is 'angstaanjagend').
Evenementen.
De derde zondag van mei wordt in Thuin de "Marche Saint-Roch" gehouden, een militaire mars gecombineerd met een processie ter ere van de heilige Rochus. Dit folkloristische gebeuren vindt zijn oorsprong in de 17e eeuw, toen de stad werd getroffen door een pestepidemie en men de bescherming van de pestheilige inriep. Aanvankelijk ging het enkel om de processie. Ze werd verzorgd door de "Confrérie de Saint-Roch" verbonden aan de kerk van Notre-Dame del Vaux in de benedenstad. Op 16 augustus, daags na de traditionele processie voor Maria-Tenhemelopneming, droegen ze het beeld van de heilige door de straten. In de Franse tijd werd de traditie afgeschaft. Ze herleefde wanneer Thuin in 1866 te maken kreeg met een epidemie van cholera. De nieuwe datum was de derde zondag van mei. Op vraag van de pastoor werd vanaf 1868 aan het religieuze gebeuren een militaire optocht toegevoegd, verzorgd door het civiele "Comité Saint-Roch". De "Marche Saint-Roch" is een van de vijftien folkloristische stoeten van de Marches de l'Entre-Sambre-et-Meuse die in 2012 door UNESCO opgenomen zijn als werelderfgoed op de Representatieve lijst van het immaterieel cultureel erfgoed van de mensheid. Er zijn doorgaans zo'n 2.000 deelnemers.
Thuin is langs de bevaarbare Samber gelegen en is een binnenvaartcentrum. Elk jaar worden er door lokale ploegen watersteekspelen gehouden op het kanaal.
Politiek.
Resultaten gemeenteraadsverkiezingen sinds 1976.
&lt;br&gt;

</doc>
<doc id="29407" url="https://nl.wikipedia.org/wiki?curid=29407" title="Amsterdammertje (paaltje)">
Amsterdammertje (paaltje)

Een amsterdammertje is een paaltje op een trottoir dat dient om ongewenst parkeren te verhinderen en om rijbaan en trottoir duidelijk van elkaar te scheiden. Amsterdammertjes, voorzien van de drie kruisen van het stadswapen (vandaar de naam), zijn een van de symbolen van de stad Amsterdam en worden bijvoorbeeld ook in de vorm van chocolaatjes en andere kleine souvenirs verkocht aan toeristen. Door de vormgeving wordt in de paaltjes ook wel een fallussymbool gezien.
Ook elders worden de paaltjes vaak amsterdammertjes genoemd, ze staan in Leiden, Den Haag, Gent, Leuven en veel andere plaatsen, veelal gesierd met het eigen stadswapen.
Geschiedenis.
In de tijd van het paard met wagen en een niet duidelijk afgebakende weg of stoep, kwam het geregeld voor dat de gevel van een hoekhuis werd geschampt. Om dat te voorkomen werden schamppalen geplaatst. 
De eerste amsterdammertjes verschenen in de 18e eeuw in het straatbeeld van Amsterdam. Aanvankelijk waren ze donker van kleur, later wit, en ten slotte roodbruin. Het oudste bekende document waarin een gietijzeren amsterdammertje met kruisen voorkomt, is een bestektekening van de Melkmeisjesbrug over de Brouwersgracht uit 1903. In vergelijking met het huidige amsterdammertje was dit paaltje slanker. Het had een vierkante voet en liep minder taps toe. De kruisen en de kraag waren hoger opgelegd. Vanaf 1915 werd dit het basistype voor Amsterdamse brugpaaltjes.
In de jaren na de Tweede Wereldoorlog werden de paaltjes in toenemende mate toegepast om ongewenst parkeren van auto's tegen te gaan. Vanaf de jaren 1970 werden de gietijzeren paaltjes vervangen door exemplaren van 4 millimeter dik plaatstaal. Hiermee werd het gewicht van 70 kilogram tot 20 kilogram gereduceerd en kosten bespaard. Deze paaltjes zijn 1,06 meter lang, waarvan 75 centimeter boven het trottoir uitsteekt.
Amsterdam telde in 1984 zo'n 100.000 amsterdammertjes. Door het toenemende verkeer werden er veel omver gereden, vooral door vrachtauto's. In de jaren 1990 werd daarom een nieuw straatprofiel ingevoerd met hogere hardstenen stoepranden. In Amsterdam zijn de amsterdammertjes deels uit het straatbeeld verwijderd. Bij herinrichting van straten in het centrum, een project dat jaren duurt, worden de paaltjes vervangen. Door het geïntensiveerde parkeerbeheer zijn ze minder noodzakelijk, en veranderde inzichten voor de straatinrichting maken de lange rijen paaltjes langs de trottoirs minder gewenst. In 2003 was het aantal onder de 40.000 gedaald. Overbodig geworden paaltjes worden aan particulieren verkocht. Inmiddels is in 2010 het miljoenste amsterdammertje van de band gerold. Het werd in goudkleur geschilderd cadeau gedaan aan toenmalig burgemeester Eberhard van der Laan Er zijn ten minste twee fabrikanten die de obstakels produceren.
Mythe.
Het verhaal wil dat het amsterdammertje van oorsprong een kleine kanonsloop was die verticaal in de grond werd geplaatst. Anneke van der Stoel, een historica die onderzoek deed naar de herkomst van de paaltjes, heeft deze stadsmythe echter ontkracht.
Vlaanderen.
In Vlaanderen spreekt men ook van amsterdammertjes voor kleine paaltjes. Daar dragen ze niet het symbool XXX voor Amsterdam. Een variant vormen de lichtgevende witgele paaltjes, die vanwege hun nachtelijke verschijning 'spookjes' worden genoemd.
Vernoemingen.
In Amsterdam en omgeving zijn diverse restaurants en cafés die zich 'Amsterdammertje' noemen.

</doc>
<doc id="29409" url="https://nl.wikipedia.org/wiki?curid=29409" title="Dementie">
Dementie

Dementie is een verzamelnaam voor aandoeningen die gekenmerkt worden door combinaties van meervoudige stoornissen in verstandelijke vermogens (waaronder het geheugen), stemming en gedrag. Dementie komt voor bij klinische syndromen die door verschillende hersenziekten worden veroorzaakt.
De specifieke kenmerken van de verschillende combinaties worden bepaald door de aard, lokalisatie en ernst van de afwijkingen in de hersenen.
Dementie is de snelst groeiende doodsoorzaak in Nederland, gevolgd door hartfalen en longkanker. 
Symptomen en kenmerken.
Bij dementie worden de symptomen onderverdeeld in eerste en tweede orde symptomen.
Symptomen van de eerste orde.
De benaming "symptomen van de eerste orde" wordt gebruikt voor de symptomen die zich meestal als eerste bij alle vormen van dementie openbaren:
Symptomen van de tweede orde.
De benaming "symptomen van de tweede orde" wordt gebruikt voor de overige symptomen die zich kunnen voordoen:
Dementie en leefsituatie.
Dementie openbaart zich vooral op latere leeftijd. Naarmate mensen ouder worden, neemt dus ook de kans toe dat ze met een bepaalde vorm van dementie te maken krijgen. Aangezien het percentage ouderen in de bevolking van westerse landen toeneemt, krijgen steeds meer mensen met deze aandoening te maken. Omdat vrouwen gemiddeld ouder worden dan mannen, komt bij hen dementie ook vaker voor dan bij mannen. Te verwachten is dat als gevolg van de vergrijzing de prevalentie van dementie in de komende 20 jaar met 45% zal toenemen.
Uit recente statistische gegevens ontleend aan bevolkingsonderzoek in de Verenigde Staten blijkt ten slotte dat hoogopgeleide mannen en vrouwen niet alleen ouder worden, maar gemiddeld ook op latere leeftijd dement worden dan laagopgeleiden.
In april 2012 legden wetenschappers een verband tussen vroege dementie en een ongezonde leefstijl.
Dementie op jonge leeftijd.
In Nederland zijn ongeveer 15.000 mensen met dementie die jonger zijn dan 65 jaar. Dat noemen we jong-dementie. Dit begint als iemand tussen de 40 en 65 jaar is. De eerste verschijnselen zijn meestal veranderingen in gedrag of taal, moeite met concentreren en/of organiseren. In eerste instantie wordt vaak gedacht aan overspannenheid of een depressie.
Casemanager
Mensen met dementie hebben steeds meer zorg nodig. Hulp kan verkregen worden via een casemanager dementie. Dit is een begeleider voor de persoon met dementie en de mantelzorger. De casemanager wordt vergoed vanuit de basisverzekering.  
Frequentie.
In België zijn er ruim 150.000 patiënten met dementie.
Afhankelijk van de leeftijd kan de aandoening vastgesteld worden bij:
In Nederland wordt op basis van bevolkingsonderzoek geschat dat er ruim 179.000 patiënten met dementie leven, 52.700 mannen en 126.400 vrouwen. Dat wil zeggen 6,7 gevallen per 1.000 mannen en 15,7 per 1.000 vrouwen. Een deel woont thuis en een deel in een verpleeghuis. Het aantal personen met dementie neemt sterk toe met de leeftijd; tot wel 30-35% van de 85-plussers.
Woonvormen voor mensen met dementie.
Als thuis wonen met dementie niet meer gaat en er is 24 uur per dag zorg dichtbij of toezicht nodig kan men verhuizen naar een woon-/zorgcentrum gespecialiseerd in het begeleiden van mensen met dementie. Deze zorg wordt betaald vanuit de Wet Langdurige Zorg (Wlz). 
Er zijn veel verschillende woonsoorten voor mensen met dementie:
Oorzaken.
Oorzaken van dementie kunnen zijn: alcohol, roken, syfilis, trauma capitis ("letterlijk: letsel aan het hoofd"), een tumor, encefalitis, aids of de ziekte van Creutzfeldt-Jakob.
Een exacte diagnose is pas na de dood te stellen na sectie. Met behulp van beeldvormend medisch onderzoek kan de diagnose in combinatie met neuropsychologisch onderzoek "waarschijnlijk" dementie gesteld worden. Zonder beeldvormend medisch onderzoek kan het type dementie slechts als "mogelijk" bestempeld worden. Bij het vaststellen van dementie, wordt dikwijls een combinatie van oorzaken gevonden, bijvoorbeeld mengbeelden van vasculaire dementie en de ziekte van Alzheimer.
Hoge bloedsuikerspiegels zijn direct gerelateerd aan het risico op dementie.
Pseudo-dementie.
Met "pseudo-dementie" wordt bedoeld dat het verminderde verstandelijke functioneren het gevolg is van medicatie of een psychisch of psychiatrisch probleem, zoals een depressie. Er is dan geen sprake van echte dementie, maar van symptomen die sterk op dementie lijken. Er wordt ook wel van omkeerbare dementie gesproken als de achteruitgang van de verstandelijke vermogens een behandelbare oorzaak heeft, zoals onjuist gebruik van slaapmiddelen of andere geneesmiddelen, slecht ingestelde suikerziekte, te langzaam werkende schildklier, vitaminegebrek (bijvoorbeeld tekort aan de vitamines B1, B6, D of B12), bloeding onder het schedeldak, uitdroging enzovoorts.
Diagnose.
De mini-mental state examination (MMSE) wordt gewoonlijk gebruikt als deel van het diagnostisch proces, zoals ook vermeld wordt in het DSM-handboek. Deze MMSE is een cognitieve test die op papier wordt afgenomen. De maximumscore is 30. Lage scores duiden op meer ernstige cognitieve problemen. Bij een score van 24 spreekt men gewoonlijk van een "normaal" cognitief functioneren. In een Cochrane-review van 2016 werd bevestigd dat de MMSE kan gebruikt worden om te besluiten of een 65-plusser wel of niet dementie heeft. De testresultaten moeten daarbij echter steeds in een bredere context worden gesteld. Er moet rekening worden gehouden met de persoonlijkheid, het gedrag en de zelfredzaamheid van de patiënt in zijn dagelijks leven.
Preventie.
Een wetenschappelijke commissie van het vakblad "The Lancet" pleitte in 2024 nogmaals voor meer maatregelen om dementie te voorkomen. Naast de bekende invloedsfactoren als roken, gebrek aan beweging, depressie, sterk overgewicht, hoge bloeddruk, suikerziekte, beperkte scholing, sociaal isolement en gehoorproblemen noemt de commissie uitdrukkelijk luchtvervuiling, overmatig alcoholgebruik, en hersenletsel door ongevallen als risicofactoren. Preventie kan dementie minstens uitstellen, zoniet voorkomen, aldus de wetenschappers.
Hulp van lotgenoten.
België.
De Vlaamse Alzheimer Liga is pluralistisch en niet gebonden aan andere organisaties. Ze heeft samenwerkingsverbanden met andere zelfhulpgroepen en organisaties. De Liga ondersteunt de uitwisseling van kennis over en ervaring met de ziekte van Alzheimer aan de hand van familiegroepen en doet ook aan mediavoorlichting.
Nederland.
Alzheimer Nederland is de organisatie voor mensen met dementie en hun naasten. Deze stichting geeft informatie &amp; hulp en biedt online en offline lotgenotencontact. Daarnaast is de stichting belangenbehartiger en financiert wetenschappelijk onderzoek.
Uitspraak dementie of dementie?
Tegenwoordig is er in medische en paramedische kring een sterke trend om het woord met de klemtoon op de laatste lettergreep uit te spreken, net als "afasie", "epilepsie", "geriatrie" enz. Deze laatste woorden komen echter uit het Grieks, terwijl "dementie" van het Latijnse "deméntia" komt. "Dement" en "dementie" zijn vergelijkbaar met eveneens aan het Latijn ontleende woordparen als "coherent/coherentie", "frequent/frequentie" en "intelligent/intelligentie". De aanbevolen uitspraak is dan ook "dementie", met de klemtoon op de tweede lettergreep.

</doc>
<doc id="29410" url="https://nl.wikipedia.org/wiki?curid=29410" title="DBC Pierre">
DBC Pierre

DBC Pierre (Adelaide, juni 1962) is het pseudoniem van de Australische schrijver Peter Warren Finlay.
DBC staat voor Dirty But Clean ('smerig maar schoon'; maar "clean" kan ook 'niet meer verslaafd' betekenen) en Pierre is de bijnaam die de schrijver van zijn vrienden kreeg. Hij werd in Australië geboren, maar groeide op in een rijke Britse gemeenschap in Mexico en ziet zichzelf nog steeds meer als Mexicaan dan als Australiër.
Hij heeft echter niet lang kunnen genieten van de rijkdommen die zijn familie had in Mexico. Toen hij 16 jaar was, werd zijn vader ziek. Bovendien schreef de Mexicaanse president José López Portillo een decreet uit waarin hij het banksysteem van het land nationaliseerde. Dit kostte Finlays familie haar fortuin en hij noemt deze gebeurtenis zelf het begin van al zijn problemen.
Hij is namelijk zowel drugs- als gok-verslaafd geweest. Om aan geld te komen, heeft hij zelfs het huis van een van zijn vrienden verkocht en de opbrengst in eigen zak gestopt. "Ik heb mensen teleurgesteld, die in mij geloofden", zei DBC Pierre. Hij dacht dat als zijn debuutroman "Vernon God Little" zou gaan lopen, hij kon beginnen met terugbetalen.
Op 14 oktober 2003 wint hij met deze roman de Britse Booker Prize, waar een prijs van 50.000 pond (71.000 euro) aan gekoppeld is. De jury prijst het boek als een zwart, humoristisch verhaal, dat in directe bewoordingen is geschreven. Het boek gaat om Vernon, van wie een vriend (een 15-jarige Mexicaan) beschuldigd wordt van een bloedbad op een middelbare school in Texas. Deze vriend pleegt direct na het bloedbad zelfmoord. Vernon heeft een waterdicht alibi, maar verzwijgt dit en komt in de gevangenis terecht.

</doc>
<doc id="29412" url="https://nl.wikipedia.org/wiki?curid=29412" title="FBI">
FBI



</doc>
<doc id="29415" url="https://nl.wikipedia.org/wiki?curid=29415" title="Electra (waterschap)">
Electra (waterschap)

Electra was een waterschap dat in 1913 werd opgericht om de afwatering van het gebied van de toenmalige waterschappen Hunsingo, Reitdiep en Westerkwartier te verbeteren.
In 1920 stichtte Electra het boezemgemaal De Waterwolf bij Lammerburen. Het waterschap had slechts drie ingelanden: de drie genoemde waterschappen, wat het in de waterschapsgeschiedenis uniek maakte. Het voorzitterschap en het secretariaat werden om en om door de drie waterschappen gevoerd. Het noorden van Drenthe waterde ook af via het gemaal, maar nam geen deel aan het bestuur. Het gemaal werd geopend door koningin Wilhelmina, die met het schip de "MS Swastika" naar Electra kwam gevaren. De eerste bestuurder van het waterschap was landbouwer en Eerste Kamerlid Rembertus Pieter Dojes, wiens beeltenis in 1939 in het gemaal werd geplaatst.
De naam van het waterschap is ontleend aan het feit dat het gemaal het eerste elektrisch aangedreven exemplaar in Nederland was.
Behalve De Waterwolf beheerde het waterschap twee wegen, twee daarin gelegen bruggen, een schutsluis (de Sluis Lammerburen) en twee polders, de Noorder en de Zuider Reitdiepspolder.
In 1995 zijn de genoemde waterschappen opgegaan in het nieuwe waterschap Noorderzijlvest. Het waterschap Reitdiep was overigens al eerder gesplitst en ondergebracht bij Hunsingo en Westerkwartier. 
De beide wegen zijn overgegaan naar de gemeenten Ulrum (vanaf 2019 Het Hogeland) en Oldehove (vanaf 2019 Westerkwartier).
Electrastreefpeil.
Het peil (-0,93 mNAP) van het waterschap Noorderzijlvest, de huidige beheerder van het gemaal, wordt nog steeds "Electrastreefpeil" of "Electrapeil" genoemd.

</doc>
<doc id="29417" url="https://nl.wikipedia.org/wiki?curid=29417" title="Haley Joel Osment">
Haley Joel Osment

Haley Joel Osment (Los Angeles, 10 april 1988) is een Amerikaans filmacteur. Hij werd in 2000 genomineerd voor onder meer een Academy Award en een Golden Globe voor zijn rol in "The Sixth Sense". Meer dan twintig acteerprijzen werden hem daadwerkelijk toegekend, waaronder Saturn Awards voor zowel "The Sixth Sense" als "" en een Satellite Award in 2000 voor excellerend nieuw talent.
Osment is de zoon van acteur Eugene Osment en lerares Theresa Osment. Voordat hij op elfjarige leeftijd zijn meest memorabele filmprestatie neerzette, deed hij op diverse gebieden ervaring op in de filmwereld. Zo acteerde hij niet alleen in televisieseries als Walker, Texas Ranger (1993), Chicago Hope (1994) en Ally McBeal (1997) maar is hij ook te zien in diverse speelfilms.
Forrest Gump.
Osment speelde zijn eerste filmrol in de met zes Oscars bekroonde hitfilm Forrest Gump. Hierin vertolkte hij de rol van de zoon van Gump, gespeeld door Tom Hanks. Een kans om te laten zien wat hij nog meer kan kreeg Osment van regisseur Norman Jewison, die hem in 1996 koos voor de hoofdrol in zijn film "Bogus".
Sixth Sense en Artificial Intelligence.
Het grote publiek bereikte Osment met zijn rol als de jonge "Cole Sear" die last heeft van spookverschijningen in "The Sixth Sense" (1999). Zijn prestatie leverde hem een Oscarnominatie op. De uiteindelijke winnaar Michael Caine zei in zijn winnaarsspeech dat zijn jonge collega hem meer verdiend had. Na "The Sixth Sense" koos de jonge acteur voor de familiefilm "I'll Remember April", waarin hij samen met drie vriendjes op een gestrande Japanse marinier stuit tijdens de Tweede Wereldoorlog. In 2000 speelde Osment samen met Oscarwinnaars Kevin Spacey en Helen Hunt in "Pay It Forward" en het jaar erop was hij te zien als kinderrobot in het door Steven Spielberg geregisseerde "Artificial Intelligence: A.I.".
Stemacteur.
Osment heeft ook verscheidene keren een rol gehad als stemacteur voor tekenfilmseries. Zo deed hij de Engelse stem van Mowgli voor Jungle Book 2 en deed hij een stem in de film De Klokkenluider van de Notre Dame II.
Ook doet hij de stem van hoofdpersonage Sora in de videospelserie Kingdom Hearts en tevens in Super Smash Bros. Ultimate.

</doc>
<doc id="29418" url="https://nl.wikipedia.org/wiki?curid=29418" title="Queensland">
Queensland

Queensland is een deelstaat in het noordoosten van Australië. Queensland is in oppervlakte op een na de grootste en in bevolking op twee na de grootste deelstaat van Australië. De staat is genoemd naar koningin Victoria, de monarch ten tijde van de vestiging van de voormalige kolonie. De hoofdstad en grootste stad van Queensland is Brisbane, gelegen in het zuidoosten van de staat. Het noordelijke gedeelte van de staat, gescheiden door de Steenbokskeerkring is tropisch. Het zuiden is subtropisch.
Queensland was oorspronkelijk een Britse kroonkolonie die in 1859 ontstond na afscheiding van New South Wales. De stad Brisbane startte oorspronkelijk als de Moreton Bay strafkolonie, waar "convicts" werden vastgehouden die opnieuw de fout ingingen terwijl ze in New South Wales hun straf uitzaten.
Queensland is de staat met de grootste bevolkingsgroei van Australië. In 2018 bereikte de bevolking een omvang van 5 miljoen. Naar verwachting zal de staat in 2051 een bevolkingsomvang hebben van 7,5 miljoen en daarmee de staat Victoria passeren.
Demografie.
Bevolking.
Queenslands bevolking is minder gecentraliseerd dan de rest van Australië. De hoofdstad Brisbane herbergt 45,5% van de totale bevolking van Queensland (2001). In de rest van Australië herbergen hoofdsteden gemiddeld 63,8% van de totale bevolking in een staat.
De totale bevolking van Queensland bedroeg op 7 augustus 2001 3.655.139, waarvan 1.627.535 in Brisbane. Hier komt jaarlijks 1,3 procent bij.
Religie.
Volgens de census in 2002 was de religie van de staat als volgt verdeeld:
Geografie.
De staat Queensland is als volgt begrensd:
Steden.
De hoofdstad en grootste stad van Queensland is Brisbane. Brisbane ligt circa 100 kilometer ten noorden van de grens tussen Queensland en New South Wales. Zuidoost Queensland kent verder een tweetal grotere bevolkingscentra: de Gold Coast ten zuiden van Brisbane, en de Sunshine Coast ten noorden van Brisbane.
Gebieden.
Queensland kan grofweg gezien in drie delen verdeeld worden:
Werelderfgoedmonumenten.
De staat herbergt vijf werelderfgoedmonumenten:
Economie.
In 2001 had Queensland een bruto nationaal product van ongeveer € 68.278.000.000 (A$ 115.530.000.000), wat overeenkomt met ongeveer € 12.000 (AU$ 20.400) per hoofd van de bevolking. Dit maakt Queensland na Tasmanië en Zuid-Australië de op twee na minst rijke staat van Australië.
Onderstaand overzicht vertelt ons wat de belangrijkste bedrijfstakken zijn in de primaire, secundaire en tertiaire sectoren.
"Primaire sector:"
"Secundaire sector:"
"Tertiaire sector:"
Overheid.
Queensland is een Constitutionele monarchie, met de Britse Koning als staatshoofd. Koning Charles wordt vertegenwoordigd door een Gouverneur, sinds 2003 is dit Quentin Bryce. Het gekozen hoofd van de regering is de Premier, die een "Executive Council" (kabinet) aanwijst vanuit de 89 leden tellende "Legislative Assembly" (tweede kamer). Sinds 1998 is dit Peter Beattie van de Australian Labor Party. Het parlement van Queensland bestaat sinds 1922, toen de "Legislative Council" (eerste kamer) werd ontbonden, uit één kamer.

</doc>
<doc id="29419" url="https://nl.wikipedia.org/wiki?curid=29419" title="Tasmanië">
Tasmanië

Tasmanië (Engels: "Tasmania") is een eiland en staat van het Gemenebest van Australië. Het ligt 240 kilometer (150 mijl) ten zuidoosten van het Australische vasteland en is ervan gescheiden door de Straat Bass. De hoofdstad van Tasmanië is Hobart. Het eiland wordt gezien als scheiding tussen Grote en Indische Oceaan. Langs de westkust stroomt de Zeehanstroom, langs de oostkust de Oost-Australische stroom.
In Tasmanië spreekt men vooral Engels, maar er wordt ook nog Wororan gesproken, een taal van Aboriginals.
Geschiedenis.
Tasmanië was het grootste deel van de afgelopen 100.000 jaar verbonden met het Australische vasteland. Daardoor werd het waarschijnlijk vrij snel bevolkt na de aankomst van de eerste ontdekkingsreizigers in Australië. De eerste Australiërs zouden reeds 60.000 jaar geleden op het continent kunnen zijn aangekomen. Tasmaniërs zagen eruit als donkere Afrikanen. Ze waren vrij groot: de mannen waren gemiddeld 1,63 tot 1,70 meter, maar sommigen waren tot 2 meter lang. De oudste archeologische vindplaatsen van het eiland zijn de Warreengrot, met vondsten van naar schatting 34.790 jaar oud, en de Parmerpar Meethaneergrot met vondsten die tussen 44.200 en 34.000 jaar oud zijn.
De stenen werktuigen van de Tasmaniërs waren vrij primitief in vergelijking met die van andere moderne mensen. Het eiland raakte ongeveer 8.000 jaar geleden opnieuw gescheiden van het vasteland. Dat maakte nadien nog een aanzienlijke ontwikkeling door, terwijl op Tasmanië sommige technieken, zoals die van werktuigen met heft, zelfs verloren gingen.
De Tasmaniërs leefden als jagers en verzamelaars. Ze waren, naargelang de schatting, met tussen de 3.000 en 10.000 mensen. Er leefden verschillende stammen die regelmatig onderling oorlog voerden. De Tasmaniërs maakten zoals mensen elders kunst, onder andere rotskunst.
De gouverneur van Nederlands-Indië, Antonie van Diemen, gaf Abel Tasman opdracht voor een ontdekkingsreis naar het vasteland van Australië. Op zijn reis ontdekte Tasman het later naar hem vernoemde eiland op 24 november 1642. Hij noemde het naar zijn opdrachtgever: Van Diemensland. Aan het einde van de 18e eeuw koloniseerden de Engelsen het eiland en brachten er Engelse en Ierse gedeporteerden onder. Nadat deze deportaties vanuit Engeland werden stopgezet, veranderden de Vandiemenslanders de naam van het eiland op 1 januari 1856 in 'Tasmanië', naar zijn Nederlandse "ontdekker". De hoofdstad Hobart is, na Sydney, de oudste stad van Australië.
In 1803 kondigde de Engelse gouverneur, John Bowen, de krijgswet af. De oorspronkelijke Tasmaniërs (Aboriginals) werden tot 1830 bijna volledig uitgeroeid. Er leven geen rechtstreekse afstammelingen van Tasmaniërs meer, enkel nog mensen die afstammen van vrouwelijke Tasmaniërs en Europeanen. De laatste volbloed Tasmaanse, Trucanini, stierf in mei 1876.
Natuur.
Natuurbescherming.
Hoewel het eiland de kleinste deelstaat is, zijn er ongeveer 500 zelfstandige beschermde gebieden, met een totale oppervlakte van 40% van de landoppervlakte van Tasmanië. Het eiland werd lange tijd gezien als vooruitstrevend op het gebied van de natuurbescherming, maar inmiddels is dat niet meer het geval.
Zo wordt de Styxvallei bedreigd door houtkapbedrijven en worden ook veel andere natuurgebieden die niet beschermd zijn, bedreigd met vernietiging. De status van de beschermde gebieden wordt zelfs als argument gebruikt om de ecologische diversiteit van de aangrenzende gebieden teniet te doen. Desalniettemin staat de Tasmaanse wildernis qua natuur en cultuur op de Werelderfgoedlijst.
Roofbuideldieren.
Op Tasmanië komen twee soorten roofbuideldieren voor. Zo is het eiland de enige plek waar de Tasmaanse duivel nog rondloopt, een 60 cm lang, vleesetend en zwart-wit gekleurd buideldier, bekend om zijn grote vraatzucht en wreedheid. Sinds eind 20e eeuw neemt het aantal Tasmaanse duivels zienderogen af. Dit is onder meer het gevolg van een tumorziekte. Een ander roofbuideldier dat hoofdzakelijk op Tasmanië wordt aangetroffen is de gevlekte buidelmarter, een buidelmarter van gemiddeld 35 cm lengte met een wit gevlekte, lichtbruine kleur.
Tot begin jaren 30 van de 20e eeuw was Tasmanië ook het enige gebied waar de buidelwolf (of Tasmaanse tijger) zich nog ophield, maar het laatste exemplaar van dit eveneens tot de roofbuideldieren behorende dier stierf in 1936 in de dierentuin van Hobart.
Andere dieren.
Tasmanië herbergt nog een aantal andere dieren die nergens anders (meer) voorkomen. De Pseudomys higginsi is een ongeveer 13 cm groot knaagdier, dat vooral in de hoger gelegen bossen leeft. De roodbuikpademelon is een bruinachtige kangoeroe van zo'n 60 cm hoogte die alleen nog op Tasmanië rondspringt. De Tasmaanse borstelstaartkangoeroerat is een ruim 30 cm lange, bruingrijze kangoeroerat die slechts Tasmanië nog als leefgebied heeft en zich 's nachts en op de grond voortbeweegt.
Verkeer en vervoer.
De belangrijkste luchthavens zijn Hobart International Airport en Launceston Airport. Op Tasmanië is geen personenvervoer per trein, wel is er een smalspoornet alleen bestemd voor het goederenvervoer. De Spirit of Tasmania is de veerboot naar Geelong en vertrekt vanuit Devonport. Verder is er alleen openbaar vervoer per bus. De Tasman Highway en Midlands Highway zijn belangrijke wegen voor het verkeer.

</doc>
<doc id="29420" url="https://nl.wikipedia.org/wiki?curid=29420" title="Zuid-Australië">
Zuid-Australië

Zuid-Australië (Engels: "South Australia") is een deelstaat van Australië en is gelegen aan de zuidkust van Australië. Met een oppervlakte van 983.482 km² is het de op twee na grootste staat van het land. Het inwonersaantal bedraagt 1,7 miljoen. Gemiddeld wonen er daardoor minder dan twee mensen op een vierkante kilometer in de staat. In het oosten grenst Zuid-Australië aan Victoria en New South Wales, in het noordoosten aan Queensland, in het noorden aan het Noordelijk Territorium en in het westen aan West-Australië. Ongeveer een achtste deel van Zuid-Australië wordt ingenomen door het militair testterrein "Woomera Prohibited Area".
Veel namen in en rond deze staat verwijzen naar Matthew Flinders en Nicolas Baudin. Deze ontdekkingsreizigers waren, door respectievelijk Engeland en Frankrijk, uitgestuurd om de zuidkust van Australië te verkennen en het land op te eisen. Flinders kwam als eerste aan in wat sinds 1836 de naam draagt van Adelaide.
Geografie.
De hoofdstad Adelaide ligt in het zuidoosten aan de St.- Vincentgolf. De oorspronkelijke hoofdstad Kingscote, op Kangaroo Island, bleek niet te kunnen voldoen aan de watervereisten van de inwoners en werd daarom vervangen door Adelaide. Een andere plaats is Oodnadatta.
De beruchte Nullarborvlakte strekt zich gedeeltelijk uit over het westen van Zuid-Australië.
Klimaat.
Zuid-Australië is de droogste staat van Australië, en een groot gedeelte ervan is dor en woestijnachtig.
Het oostelijk gedeelte van de Grote Victoriawoestijn ligt in deze staat. In het noordoosten liggen de beruchte Simpsonwoestijn en de Tirariwoestijn.
De deelstaat Zuid-Australië heeft Local Government Area's.
Wijn.
In de deelstaat zijn veel wijndruiven aangeplant. Ongeveer 50% van de nationale wijnproductie vindt in deze deelstaat plaats. De meeste wijnboeren zijn te vinden in het zuidoosten van de deelstaat tegen de grens met Victoria.

</doc>
<doc id="29421" url="https://nl.wikipedia.org/wiki?curid=29421" title="Wapenhandel">
Wapenhandel

Wapenhandel is de handel in wapens, en belangrijk voor de defensie-industrie. De term wordt vaak gebruikt voor de internationale handel in militaire goederen tussen landen. De term kan ook worden gebruikt voor alle handel in militaire goederen, inclusief de aankoop van wapens door regeringen in eigen land.
De totale globale jaarlijkse omzet in militaire goederen (de gecombineerde verkoop van wapens van de wapenproducerende ondernemingen) bedraagt tegenwoordig meer dan 300 miljard dollar. Wereldwijd wordt er tussen landen elk jaar voor naar schatting rond de 45 miljard euro aan wapens verhandeld. De Verenigde Staten is de grootste wapenexporteur, daarna volgen de Europese Unie en China. Grote exporteurs zijn Verenigd Koninkrijk, Rusland, Frankrijk en Duitsland. In 2019 waren de grootste wapenbedrijven ter wereld allen in de Verenigde Staten gevestigd: Lockheed Martin, Boeing, Northrop Grumman, Raytheon en General Dynamics. Samen verkochten ze voor $166 miljard aan militaire goederen.
Nederland.
Nederland is gemiddeld de 11e wapenexporteur ter wereld. Volgens een rapport van de Campagne tegen Wapenhandel zou Nederland, per hoofd van de bevolking gemeten, de grootste wapenexporteur in 2008 zijn. In de periode 2003-2007 was Nederland grofweg de op vijf na grootste wapenexporteur ter wereld, gemeten naar het volume van geëxporteerde zware wapens. De relatief hoge Nederlandse wapenexport was in deze periode verklaarbaar aan de verkoop van overtollig krijgsmachtmaterieel door de Nederlandse staat, onder meer aan Chili, Duitsland, België, Portugal en Egypte. De Nederlandse overheid rapporteerde in haar jaarlijkse overzichten van de nationale wapenexport voor de periode 2003-2007 een export van overtollig militair materieel ter waarde van rond de 1,5 miljard euro. Overigens is de export van wapens vanuit Nederland aanzienlijk minder dan de wapenexport vanuit de VS, Rusland, Duitsland en Frankrijk. In 2007 bedroeg de export 874 miljoen euro. In 2008 was Nederland de op vier na grootste wapenexporteur. In 2019 gaf de Nederlandse regering voor een totale waarde van €923 miljoen vergunningen af voor uitvoer van militaire goederen. Dit is fors hoger dan de €751 miljoen aan vergunningen in 2018,maar komt overeen met het gemiddelde van de afgelopen tien jaren.
In Nederland zijn er zo'n 250 bedrijven actief op het gebied van de productie en export van wapens of wapenonderdelen. In 1998 werd er door de overheid voor minstens 160 miljoen euro aan subsidie besteed aan deze industrie, die werk verschaft aan ongeveer 12.000 mensen. TNO is het bekendste en grootste onderzoeksinstituut dat zich met wapens bezighoudt. Verder zijn onder andere het Nationaal Lucht- en Ruimtevaartlaboratorium (NLR) en Stork betrokken bij de ontwikkeling van de Joint Strike Fighter. Scheepswerf Damen Shipyards is leverancier van marineschepen aan onder meer Indonesië, Egypte en Pakistan. Vaak worden deze schepen uitgerust met commando- en communicatieapparatuur van wapenbedrijf Thales. Deze apparatuur is een essentieel onderdeel van moderne oorlogvoering. 
Nederlandse wapenexport moet voldoen aan de EU Gedragscode Wapenexport.
België.
In 2001 heeft België voor 235 miljoen euro aan wapens geëxporteerd. Hiervan werd voor 29 miljoen euro geëxporteerd naar landen met burgeroorlogen, ernstige gewapende conflicten, of zware interne spanningen die kunnen leiden tot een gewapend conflict:
Algerije, Colombia, Democratische Republiek Kongo, Filipijnen, India, Indonesië, Israël, Marokko, Mexico, Nigeria, Rusland en Turkije.
Verder ging er voor 87,6 miljoen euro naar landen met ernstige en systematische mensenrechtenschendingen volgens rapporten van Amnesty International, Human Rights Watch of de Europese Unie: Argentinië, Bangladesh, Brazilië, Chili, Dominicaanse Republiek, Ecuador, Egypte, Jamaica, Kameroen, Kenia, Maleisië, Syrië en Venezuela.
Vredesactie heeft in juli 2003 de Belgische staat gedagvaard voor openbaarheid van alle wapenexportlicenties.
Het forum is bezorgd over de wapenexport naar conflictgebieden en landen met ernstige mensenrechtenschendingen.
Misdaadbendes.
De handel in handvuurwapens richt zich in belangrijke mate op misdaadbendes. In de Verenigde Staten, met hun vrije wapenbezit, zijn particulieren vaak tussenpersonen bij de grootscheepse wapensmokkel naar buurland Mexico, waar sinds jaar en dag met deze wapens vele bendeoorlogen worden uitgevochten. De Mexicaanse regering heeft daarom in augustus 2021 de Amerikaanse wapenfabrieken aangeklaagd en een schadevergoeding van tien miljard dollar geëist.

</doc>
<doc id="29422" url="https://nl.wikipedia.org/wiki?curid=29422" title="West-Australië">
West-Australië

West-Australië (Engels: "Western Australia") is een deelstaat van Australië. Zoals de naam al zegt, beslaat de deelstaat het meest westelijke gedeelte van het Australische continent. De eerste Nederlanders die er voet aan wal zetten noemden het Nieuw-Holland. De hoofdstad is Perth.
Geografie.
Met 2.529.875 km² is het in oppervlakte de grootste staat van Australië en beslaat ruwweg een derde van het continent. Toch woonden er in 2016 slechts ongeveer 2.474.410 inwoners. West-Australië wordt in het zuiden, westen en noorden omgeven door de Indische Oceaan. In het oosten grenst de staat aan het Noordelijk Territorium en Zuid-Australië; bij Surveyor General's Corner bevindt zich het punt waar de drie deelgebieden elkaar raken.
Het meest noordelijke punt is kaap Londonderry en de meest noordelijke plaats Wyndham. Het meest zuidelijke punt is 'Torbay Head' en de meest zuidelijke plaats Albany. Het meest westelijke punt is Steep Point en de meest westelijke plaats Denham. De hele 1.862 kilometer lange oostelijke grens van West-Australië is het meest oostelijke punt en Eucla de meest oostelijke plaats. De hoogst gelegen plaats op ongeveer 750 meter hoogte is het mijnwerkersdorp Tom Price en de hoogste berg is de 1.249 meter hoge Mount Meharry in het Hamersleygebergte.
De 865 kilometer lange Gascoyne en de 820 kilometer lange Murchison zijn de twee langste rivieren van West-Australië. Het grootste meer, waarvan 80% in West-Australië ligt en 20% in het Noordelijk Territorium, is 3.494 km² grote Mackaymeer. Het op een na grootste meer is het 1.980 km² grote 'Lake Barlee'. Er liggen ongeveer 3.747 eilanden voor de West-Australische kust. Het 613 km² grote Dirk Hartogeiland is daarvan het grootste en het 222 km² grote Barroweiland het op een na grootste eiland. Rottnesteiland nabij Perth is het bekendste eiland. De kust van het West-Australische vasteland is 12.889 kilometer lang en de eilanden hebben ook nog 7.892 kilometer kust, samen goed voor 20.781 kilometer kust.
West-Australië wordt in een tiental bestuurlijke regio's opgedeeld. Er is de stadsregio Perth die in het zuiden aan de westkust ligt. Hier woont ongeveer driekwart van de totale bevolking van de deelstaat. De andere regio's zijn:
West-Australië wordt afhankelijk van het doel nog op andere manieren onderverdeeld.
Geschiedenis.
De Aborigines leven reeds meer dan 40.000 jaar in het westen van Australië. De eerste Europeanen kwamen er waarschijnlijk per toeval aan, ze leden schipbreuk op weg naar Nederlands-Indië. De Hollandse zeevaarder Dirck Hartog zette vermoedelijk als eerste Europeaan voet aan wal. In oktober 1616 liet hij er een tinnen bord achter met de inscriptie ‘1616 den 25 october is hier aengecomen’, op het eiland voor Shark Bay dat nu zijn naam draagt. Australië werd toen Nieuw Holland genoemd. In 1696 landde Willem de Vlamingh op Dirk Hartogeiland, hij verving er het bord door een nieuw exemplaar. Hij nam het oude mee terug en dit is nu te zien in het Rijksmuseum in Nederland. Hier bleef het echter bij, het kale land was commercieel niet interessant.
Pas in 1826 maakten de Britten aanspraak op het westelijk deel van het continent. Zij stichtten Fredrickstown, het huidige Albany, en drie jaar later de kolonie aan de rivier de Swan, nu Perth. De drijvende kracht achter de kolonisatie van het westen van Australië was James Stirling. Het land had weinig te bieden en de eerste kolonisten hadden het enorm zwaar. Er werden vanuit Perth in alle richtingen verkenningstochten ondernomen. De eerste kolonisten probeerden landbouw te bedrijven, schapen te telen en groenten te verkopen aan Amerikaanse walvisvaarders of zelf walvisvangst te bedrijven. Vanaf de jaren 1840 sneed men sandelhout om het in China aan de man te brengen en fokte men paarden voor Indië.
Vanaf 1850 werd West-Australië een gevangenenkolonie vanwege een gebrek aan arbeidskrachten. Ze bouwden wegen en publieke gebouwen of werden als arbeidskrachten in de extensieve veeteelt ingezet. Rond 1870 begon men ook inkomsten uit de parelvisserij en uit het kappen van de enorme loofbossen te verkrijgen. De eerste spoorwegen werden aangelegd om het hout te kunnen uitvoeren. Maar de West-Australische bevolking en economie begon pas echt te groeien nadat goud gevonden werd in de jaren 1880, eerst nabij Halls Creek, langs de rivier Murchison, in de Yilgarn en de Pilbara en uiteindelijk in de oostelijke goudvelden.
Dankzij de goldrush was er geld om te investeren in publieke gebouwen, havens, onderwijs en openbaar vervoer. C.Y. O'Connor ontwierp de haven van Fremantle en legde rond de eeuwwisseling een meer dan 500 kilometer lange waterpijpleiding tot Kalgoorlie aan. Dankzij deze pijpleiding, de nieuwe droogtebestendige graanvariant 'Federation' en de introductie van superfosfaten werd de ontwikkeling van de landbouw in de regio Wheatbelt mogelijk. Tijdens de Eerste Wereldoorlog trok ongeveer 10 % van de bevolking naar het front. Na de oorlog werden middels Soldier Settlement Schemes en soortgelijke programma's voor niet-militairen in het zuidwesten van de deelstaat boerderijen opgestart en een melkindustrie ontwikkeld. De crisis van de jaren 30 zorgde voor innovatie en graan werd daarna in bulk vervoerd. De automobiel begon aan zijn opmars en er werd aan het wegennetwerk gewerkt.
De West-Australische industrialisatie begon eigenlijk pas tijdens de Tweede Wereldoorlog. Er werden raffinaderijen en hoogovens opgestart en wapens geproduceerd. Terugkerende soldaten na de oorlog zorgden voor een hoogconjunctuur in de bouw. Het spoorwegnetwerk werd echter stilaan afgebouwd door de opgang van de automobiel. In de jaren 1950 werd landbouw in het zuiden van de regio Goldfields-Esperance mogelijk nadat bleek dat een tekort aan sporenelementen in de ondergrond kon aangepakt worden. In de jaren 1960 werd olie gevonden rond Barroweiland en werd het vooroorlogse verbod op de uitvoer van ijzererts opgeheven. Vanaf de jaren 1980 begon de West-Australische economie en welvaart serieus te stijgen dankzij de Aziatische economische groei en vraag naar grondstoffen en landbouwproducten. De deelstaat krijgt sindsdien wel te maken met milieuproblemen. Er treedt verzilting op in de landbouwgebieden en ook de klimaatverandering laat zich voelen. In de droge gebieden valt meer en in het nattere zuidwesten minder neerslag.
Bestuur.
West-Australië kreeg zelfbestuur in 1889. Er zijn twee kamers, de “Legislative Assembly” (of lower house), die 59 leden telt en de “Legislative Council” (of "upper house") met 36 leden. Alle inwoners van de staat boven de 18 jaar hebben stemrecht.
In 1901 keurde Australië een federale grondwet goed en werd een zelfregerend deel (dominion) van het Britse Rijk. West-Australië werd een deelstaat en diverse bevoegdheden werden overgedragen aan de federale regering. Alle taken die niet in de sectie 51 van de grondwet zijn toebedeeld aan de federale regering blijven het exclusieve domein van de deelstaatregering. Hieronder vallen onder andere scholen, politie, rechtspraak, wegen, openbaar vervoer en lokaal bestuur. De West-Australische regering wordt geleid door de premier van West-Australië. De Britse monarchie wordt door de gouverneur van West-Australië vertegenwoordigd.
Bevolking.
Tijdens de volkstelling van 2021 telde West-Australië 2.660.026 inwoners. 88.693 inwoners of 3,3 % van de bevolking gaf aan van inheemse afkomst te zijn, 37,6 % gaf aan een Engelse afkomst te hebben, 29,7 % een Australische, 8,8 % een Ierse, 8,7 % een Schotse en 5,5 % een Italiaanse. 62 % van de bevolking was geboren in Australië, 7,4 % in Engeland, 2,8 % in Nieuw-Zeeland, 2,3 % in Indië, 1,7 % in Zuid-Afrika en 1,4 % in de Filipijnen. De mediaanleeftijd van de gehele bevolking is 38 jaar en van de inwoners van inheemse afkomst 24 jaar.
Van de bevolking gaf 42,5 % aan geen religie te hebben, 18,7 % katholiek te zijn en 10,1 % Anglicaans. Drie kwart van de bevolking zegde Engels als thuistaal te hanteren, iets meer dan een vijfde zegde thuis geen Engels te spreken. Bijna de helft van de inwoners ouder dan 15 jaar is getrouwd.
Landschap.
West-Australië bestaat voor een groot deel uit woestijn en halfwoestijn, waaronder de Grote Zandwoestijn in het noorden, de Kleine Zandwoestijn en de Gibsonwoestijn in het centrum en de Grote Victoriawoestijn in het zuidoosten. Een klein gedeelte van de Tanamiwoestijn ligt in het noordoosten. Verder zijn er ook de Kimberley, een verweerd plateau in het uiterste noorden en de Pilbara, een rijk mineralengebied in het westen. De enorme Nullarborvlakte in het zuidoosten wordt gedeeld met Zuid-Australië.
Het zuidwesten van de staat, bestaande uit de regio's South West en Great Southern, bestond voornamelijk uit enorme loofbossen die in de 19e en 20e eeuw gerooid werden voor de houtproductie en/of om landbouwgrond te creëren. Het landschap bestaat er begin 21e eeuw uit resten bos, landbouwareaal en boom- en wijngaarden. Het landschap van de meer noordelijk en oostelijk gelegen regio Wheatbelt en het zuidelijk deel van de regio Goldfields-Esperance bestaat voornamelijk uit wijde vlakten met graanvelden waar ook schapen gekweekt worden.
Het Swanbekken rondom Perth is verstedelijkt.
Economie.
Mijnbouw.
West-Australië is een belangrijk mijnbouwgebied. Er zijn meer dan 1.000 mijnen actief en zo'n 50 verschillende mineralen worden er aan de grond onttrokken. In de 12 maanden tot 1 juli 2013 werd er voor AU$ 102 miljard aan mineralen, metalen en olie en gas geproduceerd en dit was het derde jaar op rij dat de waarde de $ 100 miljard overtrof. Het belangrijkste product is ijzererts, in 2012-13 werd meer dan 500 miljoen ton geëxporteerd met een waarde van $ 56 miljard. Petroleumproducten, inclusief aardolie, lng, aardgascondensaat en lpg, vertegenwoordigden een waarde van $ 24 miljard. Goud bezette de derde plaats met een waarde van $ 9 miljard. Het aandeel van mijnbouwproducten in de totale export van West-Australië was bijna 90% en was iets minder dan de helft van de totale export uit Australië. Bijna de helft van de goederen gaat naar China, gevolgd door Japan met een aandeel van een vijfde in de West-Australische export.
Pilbara is het belangrijkste mijnbouwgebied binnen West-Australië. Het Hamersleygebergte is rijk aan ijzererts. BHP en Rio Tinto Group zijn de twee grootste spelers en hebben een aandeel van 80% van de ijzerertsproductie in de deelstaat. Het erts wordt per trein naar de havens van Port Hedland en Dampier vervoerd en daar zijn terminals om de bulkcarriers te laden. BHP’s "Mount Whaleback" is de grootste dagbouw-ijzerertsmijn ter wereld met een lengte van vijf kilometer en een breedte van 1½ kilometer. In 2019 was de West-Australische ijzerertsproductie goed voor 33% van de totale wereldwijde ijzerertsproductie.
Voor de kust liggen grote olie- en gasvoorraden. De olie en gas worden met pijpleidingen naar het land vervoerd en in Dampier staan diverse installaties voor het verwerken tot 20 miljoen ton vloeibaar aardgas. Voor de ontwikkeling van de gasvelden ten noorden van Broome heeft Royal Dutch Shell gekozen voor een drijvende vloeibare aardgasfabriek, de Prelude FLNG die omstreeks 2019 in productie kwam. Van de gehele Australische goudproductie komt 60% uit deze deelstaat.
Afgezien van de mijnbouw ligt het economische zwaartepunt van West-Australië in Perth.
Agricultuur (Landbouw, bosbouw en visserij).
De landbouwsector is, op de mijnbouwsector na, West-Australiës grootste uitvoersector en was in 2016/17 goed voor een omzet van 8,5 miljard. De Aziatische markt is de grootste afnemer.&lt;ref name="2016/17"&gt; &lt;/ref&gt;
Wijnbouw.
In het uiterste zuidwestelijke punt van West-Australië, tussen de steden Perth en Albany wordt wijn geproduceerd. Het is een relatief klein wijngebied. Minder dan 5% van de totale Australische wijnproductie komt hiervandaan, maar het aandeel kwaliteitswijnen ligt hoger. Uit de Swan River Valley ten noorden van Perth komen voornamelijk dessertwijnen en droge witte wijnen, vooral als gevolg van de hoge temperaturen. Dit is het oudste wijnbouwgebied in de regio. Vroege kolonisten van de Swan River Colony verbouwden al wijn, maar dit gebied verliest aan belang. Ongeveer 250 kilometer meer naar het zuiden, nabij het kustplaatsje Margaret River tussen Kaap Naturaliste en Kaap Leeuwin, ligt een grote cluster van wijngaarden die van de koele zeewind profiteren. Meer dan 4.000 hectare is in gebruik voor de wijnbouw. Het klimaat is vergelijkbaar met dat van de Bordeaux-streek en druivenrassen uit die streek doen het hier goed. Helemaal in het zuiden nabij Albany liggen de wijngaarden in een mild klimaat waar de temperaturen iets lager zijn dan in andere Australische wijngebieden. In de jaren 1950 werd ook hier begonnen met de wijnbouw.
Veeteelt.
Van bij het begin van de kolonisatie wordt in West-Australië aan extensieve veeteelt gedaan. Dit gebeurt op grote stations op verpacht kroonland en wordt pastoralisme genoemd. 20 % van de totale agriculturele productie, 15 % van de agriculturele export bestond in 2016/17 uit vee of vleesproducten en bijna 10 % uit wol. In 2017 telde West-Australië 2 miljoen runderen en 14,2 miljoen schapen.
In het zuidwesten van West-Australië is er melkindustrie rond Harvey, Margaret River en Denmark.
Graanteelt.
De teelt van verschillende soorten granen was in 2016/17 goed voor 40 % van de totale agriculturele productie en voor bijna de helft van de agriculturele export. De graanteelt vindt vooral plaats in de regio Wheatbelt en in het zuiden van de regio Goldfields-Esperance. De gebieden waar granen worden geteeld worden afwisselend ook gebruikt voor de teelt van schapen, peulvruchten en de productie koolzaadolie.
Tuinbouw.
Groenten en fruit worden vooral in het zuidwesten van West-Australië gekweekt al zijn er elders ook nog drie gebieden waar dankzij irrigatie aan tuinbouw gedaan wordt. Zo is rondom Carnarvon, Kununurra en Broome dankzij de aanwezigheid van ondergrondse rivieren of grote dammen ook tuinbouw mogelijk.
Toerisme.
Toerisme was in 2017-18 goed voor 108.800 banen en een omzet van $ 12,9 miljard.
De bekendste toeristische trekpleisters in West-Australië zijn:
Klimaat.
Door West-Australiës enorme oppervlakte kent het verschillende klimaattypes. Het meest dominante is het mediterraan klimaat. Onder dat klimaat leven de meeste inwoners vermits de hoofdstad Perth er onder valt. De verschillende klimaattypes zijn:
Flora en fauna.
Er leeft een grote kudde verwilderde dromedarissen (zo'n miljoen dieren) in Midden- en West-Australië. Hier is de soort vanaf 1849 ingevoerd, vergezeld door kameeldrijvers uit Beloetsjistan, om bij te dragen aan de verkenning en kolonisatie van het droge continent. Later werden de dromedarissen gebruikt om voedsel te brengen naar geïsoleerde nederzettingen en om materiaal te vervoeren voor de aanleg van spoorlijnen en telegraafpalen. Toen de dromedarissen niet meer nodig waren, werden ze grotendeels vrijgelaten. De ongeveer 12.000 oorspronkelijke dromedarissen vermenigvuldigden zich en vormen zelfs een plaag in Australië.

</doc>
<doc id="29423" url="https://nl.wikipedia.org/wiki?curid=29423" title="Noordelijk Territorium">
Noordelijk Territorium

Het Noordelijk Territorium (Engels: "Northern Territory") is een territorium van Australië dat bestaat uit het oorspronkelijk noordelijke gedeelte van de deelstaat Zuid-Australië. Dit wordt echter weer door de deelstaat West-Australië, als erfgenaam van Nieuw-Holland, bestreden. Het is thans een gebied met beperkt zelfbestuur, heeft een oppervlakte van 1.349.129 km² en een kwart miljoen inwoners. De bevolkingsdichtheid is met één inwoner op vijf vierkante kilometer extreem laag. De hoofdstad is Darwin, de noordelijkst gelegen stad van het land.
"The Territory", zoals het in Australië bekend is, heeft het imago van een groot natuurgebied en de weinige inwoners zien zichzelf graag beschreven als stoere, geharde natuurmensen. Twee van de meest bezochte natuurgebieden in Australië liggen in het Noordelijk Territorium: het tropische Nationaal park Kakadu in het noorden en het wereldberoemde Nationaal park Uluṟu-Kata Tjuṯa in het zuiden (Uluṟu stond vroeger bekend als Ayers Rock). Verder herbergt de provincie ook nog het wonderlijke Devils Marbles Conservation Reserve.
Het grootste gedeelte van de Simpsonwoestijn ligt in de zuidoostelijke hoek, terwijl de Tanamiwoestijn in het westen ligt. Het MacDonnellgebergte strekt zich ten oosten en ten westen van Alice Springs uit. Arnhemland, een groot gebied dat aan de aboriginalbevolking toebehoort, ligt in het noorden van het territorium, en het Barklyplateau in het noordoosten.
Het hele Noordelijk Territorium telt maar twee steden: Darwin en Palmerston. Andere plaatsen zijn Alice Springs, Katherine, Tennant Creek en Jabiru.
Bevolking.
In het Noordelijk Territorium woont slechts 1% van de totale bevolking van Australië, waarvan meer dan de helft in de hoofdstad Darwin.
De bewoners zijn de jongste van Australië met een mediaanleeftijd van 31 jaar. 32,5 % zijn Aboriginals.

</doc>
<doc id="29424" url="https://nl.wikipedia.org/wiki?curid=29424" title="Australian Capital Territory">
Australian Capital Territory

Het Australian Capital Territory (vaak afgekort tot "ACT") is het Australisch Hoofdstedelijk Territorium. Het is een klein, zelfbesturend gebied, gecreëerd naar het voorbeeld van het District of Columbia in de VS, voor het bouwen van de federale hoofdstad van het Gemenebest van Australië, Canberra. Het ligt in het zuidelijke gedeelte van de deelstaat New South Wales tussen Sydney en Melbourne.
Het gebied werd in 1911 afgestaan door New South Wales, twee jaar voordat Canberra de officieel hoofdstad van het land werd. Omdat Canberra niet aan zee grenst, werd in 1915, ook van New South Wales, het gebied van het Jervisbaaiterritorium gekocht. Dit omdat de grondwet voorschrijft dat een deelstaatshoofdstad toegang tot zee moet hebben in verband met mogelijke aanvallen door vijandige mogendheden.
Het heeft tot 1927 geduurd voordat het Australische parlement naar zijn tijdelijke gebouw in Canberra kon verhuizen. De tijdelijke federale hoofdstad was tot dan Melbourne geweest, waar het federale parlement vanaf 1901 het parlementsgebouw van de voormalige kolonie Victoria had gebruikt. Het heeft tot na de Tweede Wereldoorlog geduurd, voordat alle federale departementen naar Canberra waren verhuisd.
Het gebied werd bestuurd op federaal niveau, aanvankelijk door het ministerie van binnenlandse zaken (Department of the Interior) en later door het Department of the Capital Territory, tot 1989 toen het zelfstandigheid verwierf. Dit gold echter alleen voor het Australian Capital Territory zelf, het Jervisbaaiterritorium maakt geen deel uit van het zelfstandig geworden gebied.

</doc>
<doc id="29425" url="https://nl.wikipedia.org/wiki?curid=29425" title="District of Columbia">
District of Columbia



</doc>
<doc id="29427" url="https://nl.wikipedia.org/wiki?curid=29427" title="ACT">
ACT



</doc>
<doc id="29428" url="https://nl.wikipedia.org/wiki?curid=29428" title="Fadrique Álvarez de Toledo (4e hertog van Alva)">
Fadrique Álvarez de Toledo (4e hertog van Alva)

Don Fadrique Álvarez de Toledo (21 september 1537 - 11 december 1585), hertog van Huescar en 4e hertog van Alva, doorgaans aangeduid als Don Frederik, was een Spaans bevelhebber van de infanterie ten tijde van het begin van de Tachtigjarige Oorlog. Hij is vooral bekend als leider van de troepen tijdens de veroveringen van Mechelen, Zutphen, Naarden en Haarlem ("zie Don Frederiks veldtocht"). Ook was hij aanvoerder van de Spaanse troepen tijdens het beleg van Alkmaar.
Don Frederik werd in 1537 geboren als tweede zoon van Don Fernando Álvarez de Toledo, hertog van Alva. Over de jeugd van Don Frederik is weinig bekend. Wel is bekend dat hij maar weinig vrienden had en vele vijanden. Een groot deel van de machthebbers in Spanje, waaronder koning Filips II, had ronduit een hekel aan hem. Hij zou in 1566 een trouwbelofte aan Magdalena de Guzmán gebroken hebben. Filips II was hier zo kwaad over dat hij Magdalena in een klooster liet plaatsen en Don Frederik gevangen zette. Het lukte de hertog van Alva echter om zijn zoon naar de Nederlanden te krijgen en hij maakte hem direct opperbevelhebber van de infanterie. Alva hoopte dat door militaire successen zijn zoon weer in genade zou worden opgenomen door Filips II.
In de Nederlanden viel Don Frederik op door zijn bloedige veroveringen van steden: in Mechelen, Zutphen, Naarden en Haarlem werd door de Spaanse veroveraars vreselijk huisgehouden. Volgens sommige historici was dit een wanhopige poging om eerherstel te krijgen.
Nadat Don Frederik het beleg van Alkmaar moest opgeven doordat de dijken werden doorgestoken, was het snel afgelopen met Don Frederik. De hertog van Alva werd vervangen door Luis de Zúñiga y Requesens en keerde met zijn zoon terug naar Spanje. In Spanje kreeg vooral Don Frederik de schuld van de nederlaag: de hertog van Alva stond nog in een hoog aanzien en het was voor de tegenstanders van Alva veel makkelijker de pijlen te richten op de veel kwetsbaardere zoon. Don Frederik hielp zelf een handje door opnieuw een schandaal te veroorzaken. Hij verleidde een hofdame van de koningin zonder met haar te trouwen. De koning liet hem gijzelen in de gevangenis van Tordesillas. Enige tijd later ontsnapte hij en huwde, met hulp van zijn vader, met zijn nicht. Nu was voor Filips de maat vol. Don Frederik werd opnieuw naar Tordesillas gebracht en zijn vader kreeg arrest in Uceda.
Na zijn dood volgde zijn neef Antonio Álvarez de Toledo y Beaumont hem op als 5e hertog van Alva.

</doc>
<doc id="29429" url="https://nl.wikipedia.org/wiki?curid=29429" title="Rodrigo Pérez (Spaans militair)">
Rodrigo Pérez (Spaans militair)

Don Rodrigo Pérez (15?? - (vermoedelijk) 31 januari 1573) was een kapitein (officier) in het Spaanse leger onder leiding van Don Fadrique. 
Zijn naam wordt genoemd als de leider van de vijftig haakschutters, die na de inname van Naarden, achter de Geuzen aan moesten. Dit ging over het ijs en het Spaanse leger kende geen schaatsen en verloor mede daardoor deze slag.
Bij de belegering van Haarlem kort daarna wordt gesproken over een kapitein Rodrigo Pérez die sneuvelde tijdens de bestorming van 30 en 31 januari 1573. Bij de feitelijke meerdere bestormingen verloren veel Walen, die voor het Spaanse leger meevochten, hun leven. Ook diverse Spaanse officieren lieten het leven. Rodrigo Pérez en Esteban de Illánes waren daar twee van, deze zouden op 31 januari zijn gesneuveld en zouden vanaf de stadsmuur zijn gevallen tijdens de aanval. De twee lagen zo dicht bij de muur zelf dat ze niet door de Spaanse leger teruggehaald konden worden, de twee zouden daarna door de Batavieren en/of Haarlemmers zelf met haken door de stad zijn gesleept.
Volgens sommige verhalen heeft de legendarische Kenau Simonsdochter Hasselaer een rol gespeeld bij de bestorming, maar het is hier de vraag in hoeverre waarheid en fictie door elkaar lopen.

</doc>
<doc id="29430" url="https://nl.wikipedia.org/wiki?curid=29430" title="Le Carnaval des Animaux">
Le Carnaval des Animaux

Le Carnaval des Animaux - Grande Fantaisie Zoologique ("Het Carnaval der Dieren") uit 1886 is een 14-delige compositie voor ensemble of klein orkest van de Franse componist Camille Saint-Saëns (1835-1921).
Saint-Saëns beeldt in de compositie, op een paar stukken na, een aantal dieren uit. Het zijn voornamelijk de karakteristieke eigenschappen van de dieren die, een beetje spottend maar soms ook zeer treffend, weergegeven worden.
Saint-Saëns schreef het werk puur en alleen voor het plezier van zichzelf en zijn vrienden. Tijdens zijn leven werd het stuk slechts één keer voorgedragen, en dat was binnen de privésfeer. Saint-Saëns stond publicatie van het werk tijdens zijn leven niet toe. De waarschijnlijke reden is dat Saint-Saëns een dergelijk satirisch en humorvol stuk niet vond passen bij een componist op het hoogtepunt van zijn carrière. Het werk bleef bijna 30 jaar liggen en werd pas in 1922 voor het eerst uitgegeven. In de loop der tijd won het enorm aan populariteit.
Bezetting.
"Pour Ensemble de chambre ou petit Orchestre" (voor kamerensemble of klein orkest). In de partituur zijn de volgende instrumenten voorgeschreven: 1 piccolo, 1 fluit, 2 klarinetten (in B en in C), 1 glasharmonica, 1 xylofoon, 2 piano's, violen 1 en 2, altviolen, cello's, en contrabassen. De inzet van de instrumenten varieert per deel. In plaats van de glasharmonica wordt ook wel gebruikgemaakt van een glockenspiel of een celesta.
Bespreking.
I. "Introduction et Marche Royale du Lion".
"Introductie en Koninklijke Mars van de Leeuw" - "Andante maestoso". De tremolo van de piano's gaat mee in de toonsterkte van de strijkinstrumenten, hierdoor wordt een bepaalde spanning opgebouwd tot aan de speelse glissando's van de piano.
De mars ("allegro non troppo, piú allegro") wordt geopend met de piano's die in een matig snel tempo C-majeurakkoorden achter elkaar spelen, hierna wordt het majestueuze deel ingezet waar de piano en strijkinstrumenten te horen zijn. Hierna volgen 4 chromatische toonladders die worden gespeeld door violoncello, contrabas en piano. Met tussendoor akkoorden die door piano en viool worden gespeeld, hierna is het majestueuze thema nog een paar keer te horen, maar nu hoger, tot een chromatische toonladder het deel op een plotse wijze afsluit.
II. "Poules et Coqs".
"Kippen en Hanen" - "allegro, animato". Een snel, tikje schertsend deel dat door strijkinstrumenten met tussendoor solo-pianostukjes wordt onderbroken. Het deel lijkt te zijn geïnspireerd op J.-Ph. Rameaus "La Poule" uit diens klavecimbelsuite in G-majeur. Na een tempowisseling komt het deel onverwacht tot een einde.
III. "Hémiones (Animaux véloces)".
"Muilezels of Snelle Dieren" - "presto furioso". Een zeer snel stuk voor pianosolo dat furieus en erg gelijk gespeeld moet worden. Het stuk heeft twee partijen, elk voor één piano. Partij 1 begint op C3, Partij 2 op C2. Het moet ondanks de snelheid wel helder en gelijk gespeeld worden. Het sluit af met een ongelijkmatige toonladder en twee akkoorden.
IV. "Tortues".
"Schildpadden" - "andante maestoso". Langzaam, majestueus en helder. De piano speelt het hele stuk door akkoorden aan die langzamerhand steeds hoger worden. De melodiepartij wordt gespeeld op strijkinstrumenten en citeert - sterk vertraagd - Offenbachs "Galop Infernale" uit diens operette "Orphée aux Enfers" (tegenwoordig vooral bekend als de "Can-Can"). Het stuk sluit helder af met akkoorden op de piano die steeds trager tot een afsluiting komen.
V. "Éléphant".
"Olifant" - "allegretto pomposo". Voor piano en contrabas. Pompeus, 'log' en vrolijk. De lage contrabasmelodie en de zware akkoorden op de piano verbeelden de omvangrijke en onwendbare olifant. Ook in dit deel citeert de componist andere werken, namelijk Berlioz' "Danse des sylphes" uit diens opera "La Damnation de Faust" en Mendelssohns "A Midsummer Night's Dream" (op. 61). Het geheel sluit op marcante wijze af met sterk geaccentueerde slotakkoorden.
VI. "Kangourous".
"Kangoeroes" - "moderato." Mysterieus, strikt en wringend. Voor twee piano's. De voorslagnoten spelen de chromatische tonen voor een omkering van het c-mineur-akkoord. Wordt geaccelereerd en daarna sterk vertraagd tot aan het korte middenstuk in driekwartsmaat waar weliswaar met akkoorden 'gespeeld en gegoocheld' wordt. Er zitten zowel harmonische als wringende tonen bij. Het is daar erg langzaam en slepend. Dan wordt het thema weer herhaald en dat een keer opnieuw, hierna komt een toonladder van G tot G met bij elke noot de voorslagnoten tot een volledige vertraging tot een zeer langzaam eindstuk dat te vergelijken valt met de middenstukken.
VII. "Aquarium".
"Andantino". Mysterieus, harmonisch en zeer helder. Twee piano's, strijkinstrumenten, dwarsfluit en glasharmonica (vaak vervangen door glockenspiel of celesta). De piano speelt loopjes die beginnen met de melodievormende noten als eerste en de strijkinstrumenten die de mysterieuze melodie spelen, tot een chromatisch middenstuk op de piano, hierna het voorafgaande ongeveer herhaald met hierna een variatie op het eerste thema, waarop een helder stuk volgt op twee piano's, gracieus met glissando's en arpeggio's die elkaar snel opvolgen. Hierna een variatie op het chromatische thema waarna het helder wordt afgesloten in A-majeur.
VIII. "Personnages à Longues Oreilles".
"Personages met Lange Oren" - "ad libitum" (meestal ongeveer Moderato uitgevoerd). Niet melodisch, vreemd, niet harmonisch. De hoge noten op de violen doen denken dat deze anders gestemd zijn, want ze zijn zo snel met de voorslagnoten dat ze nog hoger lijken dan ze zijn. Hierna komen lage gedeelten op de andere strijkers die zich lijken te accelereren en daarna weer lijken te vertragen, dit is echter niet zo, de nootwaarden veranderen alleen. De strijkers imiteren zo het balken van ezels.
IX. "Le Coucou au Fond des Bois".
"De Koekoek in het Diepst van het Woud" - "Andante". Harmonieus, droef en schertsend. De piano speelt langzame akkoorden die elkaar op een trieste wijze opvolgen. De klarinet, in de coulissen gepositioneerd, speelt het thema van de noten Bis-Gis (of C-As) die het geheel een schertsend tintje geven. De akkoorden op de piano worden langzamerhand dringend en dreigend. Het thema van de koekoek onderbreekt dit echter steeds weer. Dit thema wordt in totaal 21 keer gespeeld. Het stuk sluit met een harmonieus E-majeurakkoord af.
X. "Volière".
"Moderato grazioso". Gracieus, snel en doortastend. Dit is absoluut een soort 'expositie' van de instrumenten die aan het werk meedoen. De strijkers spelen steeds tremolo's in F-majeur terwijl de dwarsfluit een vrolijke melodie speelt met snelle noten. Met een sierlijke afwisseling door akkoorden op de piano en de chromatische toonladders wordt het een speels maar erg sierlijk geheel. Je herkent er meteen vogeltjes in als je het hoort.
XI. "Pianistes".
"Pianisten" - "allegro moderato". Schertsend, beginnend, irritant. Dit is een soort overzicht van etudes, beginnersoefeningen van pianisten die stumperig gespeeld worden en steeds verbeteren naarmate het deel vordert. De akkoorden duiden steeds aan dat het verandert. Het laatste stuk bestaat uit tertsen die steeds afgewisseld worden met een melodietje van de altviool en cello ertussen door, het wordt op markante wijze afgesloten door drie akkoorden.
XII. "Fossiles".
"Fossielen" - "allegro ridicolo". Veelzijdig, snel, harmonieus. In dit stuk spelen alle instrumenten mee. Het hoofdthema, een citaat uit Saint-Saëns' symfonisch gedicht "Danse Macabre" (op. 40), wordt direct geïntroduceerd. Net als in "Danse Macabre" verbeelden de klanken van de xylofoon (versteende) beenderen. Hierna volgen verschillende (variaties op) ouderwetse volksliedjes, zoals "J'ai du bon tabac", "Ah, vous dirai-je, maman?" (bij ons bekend als "Kortjakje"), "Au clair de la lune" en "Partant pour la Syrie". Ook Rossini's aria "Una voce poco fa" uit diens opera "Il barbiere di Siviglia" passeert de revue. Een en ander wordt zo nu en dan afgewisseld met het hoofdthema. De titel van dit deel verwijst wellicht niet alleen naar fossielen, maar (vooral) ook naar het archaïsche karakter van genoemde liedjes.
XIII. "Cygne".
"Zwaan" - "adagio". Langzaam, zéér gracieus en lieflijk. De piano speelt loopjes in verschillende akkoorden, terwijl de cello de melodie speelt, die opbouwt naar een bepaald hoogtepunt dat er eigenlijk niet echt is. De melodie vordert steeds meer als deze wordt afgesloten op een zeer gracieuze en langzame manier. Met daaropvolgend nog een pianosolo die uit dezelfde loopjes bestaat die steeds dalen. Aleksandr Ziloti en Leopold Godowsky maakten transcripties voor piano solo van dit deel.
De Russische choreograaf Michel Fokine zette "Cygne" onder de titel "De stervende zwaan" in 1907 om in een bekende balletsolo voor ballerina Anna Pavlova. "De stervende zwaan" is nog steeds de meest gedanste balletsolo in de wereld.
XIV. "Finale".
"Molto allegro". Begint al opwindend met opzwepende tremolo's op de piano's en melodietjes uit de introductie op strijkinstrumenten en snel op elkaar volgende glissando's (vgl. de "Introduction"), gevolgd door het ludieke hoofdthema. Hierna komt het voornaamste thema uit "Hémiones" nog een keer naar voren met kleine variaties. Met hierna weer het hoofdthema. Hierna een gemengd stuk dat bestaat uit thema's uit "Poules et Coqs" en "Pianistes" Hierna een thema uit "Kangourous", dan glissando's en thema's uit "Le marche royale du lion" en "Personnages à longues oreilles". Afgesloten door een paar akkoorden.

</doc>
<doc id="29431" url="https://nl.wikipedia.org/wiki?curid=29431" title="Don Juan">
Don Juan



</doc>
<doc id="29434" url="https://nl.wikipedia.org/wiki?curid=29434" title="Het Carnaval der dieren">
Het Carnaval der dieren



</doc>
<doc id="29435" url="https://nl.wikipedia.org/wiki?curid=29435" title="Ruy López de Segura">
Ruy López de Segura

Ruy López de Segura leefde in de 16e eeuw en was een Spaanse priester. In 1558 schrijft hij een boek over de Ruy López opening. In 1560 bezoekt hij Rome en introduceert hij het begrip gambiet. In 1561 voert hij de 50-zetten regel in met het begrip remise. In 1580 overlijdt hij. In 1584 wordt zijn boek vertaald in het Italiaans.
De schaakopening Ruy López, in niet-Engelstalige landen beter bekend als de Spaanse opening, wordt vaak gespeeld door Garri Kasparov, Bobby Fischer en Nigel Short. De beginzetten zijn: 1.e4 e5 2.Pf3 Pc6 3.Lb5. "(diagram)"

</doc>
<doc id="29442" url="https://nl.wikipedia.org/wiki?curid=29442" title="Vladas Mikenas">
Vladas Mikenas

Vladas Mikenas (Tallinn, 17 april 1910 – Vilnius, 3 november 1992) was een Estlandse schaker.
Op jonge leeftijd vertrok Mikenas naar Litouwen van welk land hij vijf maal kampioen werd. In 1950 werd hij FIDE meester en in 1971 internationaal meester correspondentieschaak. Hij speelde ook vijf keer in de schaakolympiade mee.
Vladas Mikenas heeft een variant op zijn naam staan in de Engelse opening met de zetten: 1.c4 Pf6 2.Pc3 e6 3.e4.

</doc>
<doc id="29443" url="https://nl.wikipedia.org/wiki?curid=29443" title="Schaakolympiade">
Schaakolympiade

In de schaakolympiade wordt om de twee jaar door landenteams bestaande uit vier, vijf of zes schakers gespeeld. In 1924 vond in Parijs de eerste niet-officiële schaakolympiade plaats. Vanaf 1927 verzorgt de FIDE deze wedstrijden, met een onderbreking van 1939 tot 1950 wegens de Tweede Wereldoorlog. Sinds 1957 zijn er ook schaakolympiades voor dames, de eerste zes apart van het open toernooi, vanaf 1976 samen met dat laatste. 
In 2020 werd in plaats van de gebruikelijke schaakolympiade een online toernooi georganiseerd. Er werd deelgenomen door 163 landen en de winnaars waren Rusland en India. Vanwege internet-problemen kon geen van beide landen als definitieve winnaar worden aangemerkt. 

</doc>
<doc id="29445" url="https://nl.wikipedia.org/wiki?curid=29445" title="Pacificatie van Gent">
Pacificatie van Gent

De Pacificatie van Gent (ook: "Bevrediging van Gent") is een op 8 november 1576 gesloten overeenkomst tussen de gewesten Holland, Zeeland en Utrecht en een twaalftal andere gewesten van de Nederlanden, om zich aaneen te sluiten in een zogeheten Generale Unie tegen de katholieke koning Filips II van Spanje. Ze werd ondertekend en bezegeld in een zaal van het Stadhuis van Gent, later de pacificatiezaal genoemd. Het wordt gezien als een politiek succes van stadhouder Willem van Oranje, die als bestuurder in zijn ambt werd bevestigd en in de tekst liet opnemen dat alle verdragssluitende partijen de veiligheid van de Hervormde godsdienst zo goed mogelijk zouden borgen.
De samenwerking werd mogelijk dankzij muiterij van soldaten in dienst van de Spaanse koning bij het Leger van Vlaanderen, die hun achterstallige soldij door grootschalige plunderingen wilden aanvullen. Hierdoor was onder alle gezindten in de Lage Landen een sterk anti-Spaanse stemming ontstaan.
Aanleiding.
De pogingen van Filips II om het protestantisme te onderdrukken en om regering, rechtspraak en belasting te hervormen en te centraliseren, leidden tot een opstand in de Lage Landen. De ontevreden edelman Willem van Nassau, prins van Oranje, liep over naar de openlijk opstandige provincies Holland (Den Briel op 1 april 1572) en Zeeland. Hoewel er ook in het zuiden veel wrevel tegen de koning was, bleef men in naam loyaal. Koning Filips II behaalde wat militaire successen, maar de opstand werd er niet mee bedwongen. In 1575 ging Spanje bankroet aan de hoge kosten van de huurlingen. Deze gingen in juli 1576 muiten wegens gebrek aan soldij. Na de Plundering van Aalst brachten de Staten van Brabant troepen op de been. In overleg met Oranje pleegden ze op 4 september een coup door de gevangenname van de Raad van State, toen het hoogste gezag in de Nederlanden. In de dagen daarna riepen ze op eigen initiatief de Staten-Generaal bijeen in Brussel. Die stuurden een negenkoppige delegatie naar Gent om te onderhandelen met Holland, Zeeland en hun stadhouder Oranje over een vredesregeling. De hoofdlijnen werden overeengekomen van 19 tot 28 oktober, terwijl het plaatselijke Spanjaardenkasteel werd belegerd en uitgehongerde Spaanse troepen Maastricht plunderden. Toen vervolgens op 4 november ook Antwerpen geplunderd en in vlammen gezet werd (Spaanse Furie) was de laatste twijfel weggenomen over de bekrachtiging van het akkoord.
Met de "Pacificatie van Gent" sloten aan de ene kant Marnix van Sint-Aldegonde met acht andere gemachtigden vanwege de Prins van Oranje en de Staten van Holland en Zeeland, en aan de andere kant Elbertus Leoninus en andere afgevaardigden vanwege Brabant, Vlaanderen, Artesië (Artois), Henegouwen, Valencyn, Rijssel, Douay, Orchies, Namen, Doornik, Utrecht en Mechelen.
Inhoud van de pacificatie.
De 'Pacificatie van Gent' zorgde in alle delen van West-Europa voor ophef. In de vredesregeling werd onder meer vastgelegd dat zonder tussenkomst van de vorst de Nederlanden konden beslissen over vrede en hun politieke toekomst. 
Het Verdrag omvatte de volgende 25 artikelen:
Vervolg.
De godsdienstkwestie, die te doen had met de tegenstellingen tussen katholieken en protestanten. werd niet opgelost, maar doorgeschoven naar de eerste vergadering van de Staten-Generaal. De reden hiervoor was de interne verdeeldheid: de gewesten Holland en Zeeland werden overheerst door calvinisten en eisten godsdienstvrijheid voor calvinisten, de overige gewesten waren nog grotendeels katholiek en eisten godsdienstvrijheid voor iedereen, ook in Holland en Friesland. In Friesland waren de Doopgezinden of "dopersen", volgelingen van de Friese reformator Menno Simonsz, sterk vertegenwoordigd. Wel werd afgesproken dat tot een definitieve overeenkomst de beide geloven naast elkaar zouden moeten kunnen bestaan, waarbij in Holland en Friesland de gereformeerde godsdienst de openbare religie was en in de overige gewesten de katholieke. De Pacificatie wordt traditioneel beschouwd als het einde van de Rooms-Katholieke vervolgingen, de inquisitie in de Nederlanden.
Het vredesverdrag werd bekrachtigd op 7 januari 1577 in Brussel door de Staten-Generaal van de Nederlanden. Deze Eerste Unie van Brussel hield in dat in Zeeland en Holland, Buren en Bommel alleen het calvinisme werd toegestaan en in de andere gewesten ook de katholieke godsdienst, maar de besturen mochten de calvinisten niet vervolgen. De prins van Oranje werd erkend als stadhouder van Holland en Zeeland.
De Pacificatie van Gent leek het grote ideaal van Willem van Oranje, met name eenheid van de 17 gewesten van de Lage Landen op basis van godsdienstvrijheid, binnen handbereik te brengen. Al snel bleek dit ideaal niet haalbaar. Drie jaar later vielen de Nederlanden uiteen in respectievelijk de Unie van Atrecht en de Unie van Utrecht (Nadere Unie).

</doc>
<doc id="29446" url="https://nl.wikipedia.org/wiki?curid=29446" title="Faroer Eilanden">
Faroer Eilanden



</doc>
<doc id="29447" url="https://nl.wikipedia.org/wiki?curid=29447" title="Electra (plaats)">
Electra (plaats)

Electra is een gehucht in de gemeente Westerkwartier in het noordwesten van de Nederlandse provincie Groningen, gelegen op een kunstmatig schiereiland aan de zuidzijde van een meander van het Reitdiep, in het noordoostelijkste puntje van de Oude Ruigezandsterpolder. Aan de oostzijde stroomt vanuit het zuiden de Kommerzijlsterriet in het Reitdiep. Bij Electra werd tussen 1918 en 1920 het gemaal De Waterwolf gebouwd voor de bemaling van bijna 100.000 hectare land in de provincies Groningen en Drenthe. De aanleg van schiereiland en gemaal vormden destijds een megaproject. Bij de bouw behoorde De Waterwolf met het Ir. D.F. Woudagemaal tot de grootste gemalen van Europa. Ten oosten van Electra ligt de buurtschap Lammerburen. Vroeger werd deze naam ook gebruikt voor Electra.
De naam Electra is afkomstig van het waterschap Electra dat dit gemaal beheerde en dat zijn naam weer ontleent aan het feit dat dit het eerste gemaal van Nederland was dat elektrisch werd aangedreven. Dit waterschap is uiteindelijk opgegaan in het waterschap Noorderzijlvest. Tussen 1975 en 1978 werden de elektrische motoren van het gemaal echter door dieselmotoren vervangen.
De plaats heeft, naast het bekende gemaal, drie huizen (oorspronkelijk dienstwoningen), een zwembad (in 1946 ontstaan als natuurbad), een camping, een jachthaven met boothuis (uit 1930) en een hertenkampje. In 1967 werd het natuurbad verbouwd tot een zwembad. In 1975 werd het geheel uitgebreid met een recreatiegebied van ongeveer 4,5 hectare.
Bij Electra ligt ook een schutsluis, die werd gebruikt als het boezemwater hoog stond. Dit gebeurde nogal eens bij langdurige westenwinden, waardoor het water in de voormalige Lauwerszee te hoog was om bij Zoutkamp voldoende te kunnen spuien. Door de afsluiting van de Lauwerszee is de boezem van het gemaal aanmerkelijk uitgebreid en kan er vrijwel altijd gemalen worden.

</doc>
<doc id="29449" url="https://nl.wikipedia.org/wiki?curid=29449" title="Lammerburen">
Lammerburen

Lammerburen is een gehucht in de gemeente Westerkwartier in de Nederlandse provincie Groningen. Het bestaat uit twee boerderijen en een huis ten zuiden van het Reitdiep en de Oldehoofsterpolder en ligt deels binnen en deels buiten de 16e-eeuwse dijk van het Humsterland.
Geschiedenis.
Lammerburen lag historisch gezien rond de wierde "Jelamer", waarvan bewoningsporen zijn teruggevonden uit de 2e eeuw v.Chr. Bij opgravingen in 1958 werden funderingen, kloostermoppen en brandplekken uit de middeleeuwen aangetroffen, in 1965 een maalsteen en in 1971 bolpotscherven. Lange tijd vormde het onderdeel van het eiland Humsterland, maar na verschillende dijkdoorbraken werd rond 1560 de dijk teruggelegd en de wierde prijsgegeven aan de zee. De wierde zou destijds plaats hebben geboden aan vijf boerderijen, waarvan drie eigenaren meteen vertrokken en de twee andere enkele jaren later. De onder de grietenij van Niehove vallende kluft ernaast bleef de naam 'Jelumer cluft' behouden. In de 19e eeuw noemt Van der Aa de buurtschap Jelamerburen nabij Niehove ten zuidwesten van Oldehove (dus zuidelijker), maar tevens een Lammerburen ("voorheen Lammerhuizen") tussen de Kommerzijlsterriet en Aalsum, bestaande uit twee boerderijen en drie daglonerswoningen. Tevens maakt hij melding van een "Lammerbult" en een "Jolamabult" buiten de dijk en vermeldt een overlevering dat er een huis en een baken zou hebben gestaan voor de scheepvaart. Ter plekke is echter slechts een wierde bekend en in 1828 wordt in de schoolmeestersrapporten een Jolamer- óf Lamerbult vermeld, wat meer voor de hand ligt. Waarschijnlijk is Lammerburen dan ook afgeleid van de vroegere wierde Jolama.
Nadat in 1877 de dijk van Zoutkamp naar de Nittershoek gereed kwam, viel het land rond de wierde weer droog en in 1879 werd er een boerderij direct buiten de dijk gebouwd. Sinds 2001 is daarin natuurboerderij Lammerburen gevestigd. Op de boerderij broeden naar zeggen sinds ongeveer 1945 jaarlijks steenuilen. Dat zou een record zijn voor de provincie Groningen.
In 1920 werd ten noordwesten van de wierde het gemaal De Waterwolf gebouwd, waaromheen het gehucht Electra ontstond. In de Humsterlanddijk werd kort na de bouw van het gemaal een coupure gemaakt voor het doortrekken van de weg over het Kommerzijlsterriet. In 2001 werd de slaperdijk weer op hoogte gebracht. Deze is nu opengesteld als natuurgebied.

</doc>
<doc id="29453" url="https://nl.wikipedia.org/wiki?curid=29453" title="Ingeland">
Ingeland

Een ingeland is iemand die eigendommen ("land") heeft binnen ("in") een (Nederlands) waterschap.
Een ingeland hoeft dus niet per se in het waterschap te wonen, zolang hij maar eigendom heeft binnen het waterschap. Traditioneel hadden de ingelanden als enigen actief en passief kiesrecht binnen het waterschap. Sinds de invoering van de Waterwet kent echter meerdere categorieën, zodat ook ingezetenen stemgerechtigd zijn.
Ingeland komt uit het Middelnederlands. Gelant betekende 'eigenaar zijnde van een stuk land'.

</doc>
<doc id="29455" url="https://nl.wikipedia.org/wiki?curid=29455" title="Oostenrijk-Hongarije">
Oostenrijk-Hongarije

Oostenrijk-Hongarije (ook bekend als de Donaumonarchie, het Oostenrijks-Hongaarse Rijk, de Oostenrijks-Hongaarse monarchie of de k.u.k.-Monarchie) was een constitutionele monarchistische unie tussen de kronen van het keizerrijk Oostenrijk en koninklijk Hongarije in Centraal-Europa. 
De unie was een gevolg van de Ausgleich (1867), waarin het huis Habsburg toestond de macht te delen met de gescheiden Hongaarse regering, en zo dus toestond het grondgebied van het voormalige keizerrijk Oostenrijk te verdelen onder hen. De Oostenrijkse en Hongaarse landen werden onafhankelijke entiteiten die een gelijke status genoten. De monarchie bestond uit het hedendaagse Oostenrijk, Hongarije, Bosnië en Herzegovina, Kroatië, Tsjechië, Slowakije, Slovenië en delen van Italië, Montenegro, Polen, Roemenië, Servië en Oekraïne.
Oostenrijk-Hongarije was een multinationale monarchie en een van 's werelds grootste mogendheden op dat moment. De dubbelmonarchie bleef 51 jaar bestaan, tot ze op 31 oktober 1918 werd ontbonden na een militaire nederlaag op het Italiaans front van de Eerste Wereldoorlog.
Voorgeschiedenis.
De vereniging van Oostenrijk met Hongarije werd omstreeks 1510 ingeleid met een erfovereenkomst tussen de vader van aartshertogin Anna van Bohemen, Vladislav II, koning van Bohemen en Hongarije en de grootvader van aartshertog Ferdinand van Oostenrijk, keizer Maximiliaan I van Oostenrijk. Aangevuld met een huwelijksovereenkomst die regelde dat Anna in 1521 trouwde met Ferdinand, broer van de latere keizer Karel V. Na de dood van Vladislav en Anna's broer Ludwig in de Slag bij Mohács in 1526 vererfden Bohemen en Hongarije aan Anna (Hongarije was toen deels bezet door het Ottomaanse Rijk). Zo werd zij de stammoeder van de Oostenrijkse lijn van de Habsburgers.
In die tijd was Oostenrijk nog het dominante deel van het Heilige Roomse Rijk en Ferdinand I droeg onder andere de keizerskroon na de abdicatie van zijn broer. Hongarije stond buiten dit Heilige Roomse Rijk, Bohemen niet.
Na overlijden van Anna en later de niet hertrouwde Ferdinand, werd hun oudste zoon Maximiliaan keizer van het Heilige Roomse Rijk, koning van Bohemen en Hongarije en aartshertog van Oostenrijk. Door een lange rij strategische huwelijken bleven alle grondgebieden in handen van de dynastiën Habsburg en Wittelsbach.
Met de Franse Revolutie ging Oostenrijk zich meer richten op Hongarije. Het Heilige Roomse Rijk hield op te bestaan in 1806 en de laatste keizer, Frans II, ook aartshertog van Oostenrijk, werd als Frans I keizer van Oostenrijk. Met de toenemende invloed van Pruisen in de Duitse Bond (een confederatie van Duitse staten), ten koste van Oostenrijk, werd de belangstelling voor Hongarije verder aangewakkerd.
De Hongaren zelf waren niet tevreden met de unitaire staat Oostenrijk. In het revolutiejaar 1848 kwamen ze in opstand, net als de Slavische volkeren in de monarchie. De opstand kon alleen met steun van Rusland worden neergeslagen. De innerlijke samenhang van het rijk was echter sterk verzwakt, en Oostenrijk werd verder verzwakt door de opkomst van het Duitsland van Bismarck en de eenwording van Italië. De Hongaren bleven erkenning eisen van Hongarije als apart koninkrijk onder de heerschappij van de Habsburgers en gingen in passief verzet tegen de Oostenrijkse onderdrukkers.
Het Habsburgse rijk was een door veroveringen en vooral erfenissen verzameld gebied in Midden- en Oost-Europa. Totdat in 1867 de dubbelmonarchie van Oostenrijk en Hongarije werd gesticht, was er geen duidelijke staatkundige samenhang in wat de "Kroonlanden" werden genoemd. De Habsburgers regeerden over Duitsers waaronder Tirolers, Hongaren, Italianen, Tsjechen, Slowaken, Polen, Slaven en Oekraïners. De monarchie kon niet op de steun van de Hongaren rekenen en bouwde veeleer op de Duitssprekende bevolking.
Omdat voor het gezag van een Hongaars koning de kroning met de Heilige Stefanskroon allesbepalend was, werd Ferdinand I van Oostenrijk al op 28 september 1830, vóór de dood van zijn vader, tot koning van Hongarije gekroond. Frans Jozef I werd pas op 8 juni 1867 gekroond maar de politiek en militair in het nauw gebrachte Karel van Oostenrijk liet zich in 1916 haastig kronen.
Alleen van de officieren in het leger, een bevoorrechte kaste binnen de maatschappij, konden de Habsburgse heersers volledige loyaliteit verwachten. Aan het einde van de Eerste Wereldoorlog riepen de nieuwe regeringen in Praag en Boedapest hun soldaten op om naar huis te gaan en zo viel het leger uiteen.
Dubbelmonarchie.
Na de Oostenrijkse nederlaag tegen Pruisen in de oorlog van 1866 was de keizerlijke regering niet langer in staat de eisen van de Hongaren te negeren. Deze kregen hun zin in 1867, toen door het Oostenrijks-Hongaars Compromis (de "Ausgleich") Frans Jozef aan Hongarije dezelfde status gaf als Oostenrijk. De Slavische volkeren in de monarchie werden in dit proces echter geheel buiten spel gezet.
Met de Ausgleich kregen de Duitse en Hongaarse bevolkingsgroepen een geprivilegieerde positie. De andere volken, die samen een kleine meerderheid vormden, werden in de dubbelmonarchie op een zijspoor gezet, hetgeen met name bij de Tsjechen op groeiende weerstand stuitte. In mei 1867 hield Frans Jozef een rede in de Rijksraad waarin hij "gleiche Sicherheit (als de Hongaren hadden gekregen) für die übrigen Königsreiche und Länder" beloofde. De scheidingslijn ging niet langs historische lijnen (Bohemen ressorteerde tot 1526 onder dezelfde dynastie als Hongarije), maar werd getrokken langs de rivier de Leitha. Oostenrijk (samen met onder meer Bohemen, dat deel uitmaakte van Oostenrijk) werd "Cisleithanië", Hongarije (inclusief Slowakije, Kroatië, Transsylvanië en het Banaat) werd "Transleithanië". De Hongaren kenden een zeer grote interne autonomie. Defensie, buitenlandse zaken en financiën werden federale aangelegenheden. Nadat Bosnië in 1908 geannexeerd was, werd dit gebied op federaal niveau bestuurd (vanuit het ministerie van financiën).
De volgende historische bestuurseenheden (de kroonlanden) maakten deel uit van de rijksdelen:
Zie ook: "Lijst van vlaggen van Oostenrijks-Hongaarse deelgebieden"
Interne zaken.
Oostenrijk-Hongarije moest voortdurend afrekenen met communautaire kwesties, wat - ondanks de grote populariteit van Frans Jozef I - het rijk voortdurend verzwakte. Frans Jozef was niet per se tegen verdere decentralisatie, onder andere door de Slaven zelfbestuur te willen toekennen. Hierdoor kon de invloed van de Hongaren worden beperkt. Verdere decentralisatie, in concreto trialisme (met de Tsjechen als derde partner), werd echter tegengegaan door de Oostenrijkse en Hongaarse elites, die uiteindelijk aan het langste eind trokken. Een politiek van verzwakking van Hongarije en versterking van de positie van de Slavische volkeren werd ook bepleit door de troonopvolger Frans Ferdinand. Hij had een plan gemaakt voor een federatie waarin elke bevolkingsgroep autonomie zou krijgen binnen de Verenigde Staten van Oostenrijk.
Eerste Wereldoorlog.
Frans Ferdinand werd echter in 1914 in Sarajevo (in deelstaat Bosnië en Herzegovina) vermoord. Deze moord was een katalysator in verschillende vijandelijkheden en bondgenootschappen, en vormde de aanleiding tot de Eerste Wereldoorlog. Oostenrijk-Hongarije wilde afrekenen met Servië, dat voor de moord aansprakelijk werd gehouden. Het kreeg onvoorwaardelijke steun van de kant van Duitsland, ook al zou dit tot oorlog met Rusland leiden.
Al vroeg in de oorlog verging het Oostenrijk-Hongarije zeer slecht. Bij de Slag bij Lemberg werd het Oostenrijks-Hongaarse leger gedecimeerd en gaven veel Slavische soldaten zich over aan de Russen en boden zelfs aan om voor hen te vechten.
Frans Jozef overleed in 1916 en werd opgevolgd door kroonprins Karel. Maar Oostenrijk-Hongarije overleefde de oorlog niet. Het land was te heterogeen om de last van een totale oorlog te kunnen dragen. Doordat het land veel verschillende bevolkingsgroepen binnen zijn grenzen had, was er weinig gevoel van eenheid. De meeste bevolkingsgroepen eisten echter slechts autonomie en wilden zich niet per se losmaken van het keizerrijk.
De Centralen, waaronder Oostenrijk-Hongarije, verloren de oorlog. Het Verdrag van Saint-Germain (1919) bezegelde het lot van het imperium.
Dit laatste leidde tot streven naar onafhankelijkheid, of aansluiting zoeken bij een land waarin mensen van dezelfde bevolkingsgroep leefden.&lt;br&gt;
Oostenrijk-Hongarije viel na de nederlaag uiteen in Tsjecho-Slowakije (de noordelijke Slaven), de Staat van Slovenen, Kroaten en Serven (de zuidelijke Slaven), Oostenrijk, Hongarije. Transsylvanië viel toe aan Roemenië. Andere delen van het land gingen naar Polen (Galicië ) en Italië (Trentino, Zuid-Tirol, West-Slovenië, Istrië en delen van Dalmatië).
Politiek.
Oostenrijk was oorspronkelijk een unitaire staat, maar werd opgesplitst in twee delen in 1867. Deze politiek heet dualisme. Dit was nodig, omdat de Hongaren steeds nadrukkelijker om autonomie vroegen en de macht van het immense rijk taande. Deze politiek was succesvol, doordat ze de Hongaren suste. Anderzijds werd het verworpen door de Slavische volkeren, met name de Tsjechen, Slowaken, Kroaten en Slovenen, die een eigen derde rijksdeel verlangden. Dit trialisme, dat mede verwoord werd door de aanhangers van het austroslavisme, zou een Tsjechische ( Bohemen en Moravië) respectievelijk een Zuid-Slavische (Kroatië en Slovenië omvattende) entiteit vormen, naast de al bestaande Oostenrijkse en Hongaarse rijksdelen.
Bij de Hongaarse en Oostenrijkse elites, die vreesden hun macht te verliezen ten gunste van de Tsjechen, was dit idee niet populair. Zo mondde het protest van de Tsjechen in aanloop naar de grondwet van 1867 na jaren ruzie uit in een voorstel voor een zwakke autonomie voor de Tsjechen (1871), maar werd dit weer getorpedeerd door de regering met goeddunken van Frans Jozef I.
Kroonprins Frans Ferdinand pleitte na de eeuwwisseling voor autonomie ten gunste van de Slaven (de Tsjechen, ook de Kroaten en de Bosniërs na de inlijving van Bosnië en Herzegovina, maar niet de Slovenen). Ook het idee van een Oostenrijkse federatie dook in de omgeving van de kroonprins op, in de tijd toen deze tegen de Duits-Oostenrijkse christen-socialen van Wilhelm Miklas aanschurkte. Dit idee moet eerder worden gezien als een herstel van een unitair Oostenrijk op basis van de vaak etnisch gemengde kroonlanden en dus als een afschaffing van de Hongaarse status aparte, dan als een verwezenlijking van het zelfbeschikkingsrecht van de verschillende Slavische aspiraties.
Dit idee van de troonopvolger, zowel het trialisme noch de "unitair-federale" monarchie, heeft nooit kans van slagen gehad. Het dualisme is sinds zijn invoering feitelijk nooit hervormd en vormde zelfs een obstakel op weg naar enige verdere federalisering. Men neemt aan dat verdere decentralisatie zich zou hebben doorgezet indien het land was blijven bestaan, al dan niet door externe inmenging. Tegen het eind van de Eerste Wereldoorlog werd met name door de Amerikanen onderzoek in deze richting verricht.
Het land zelf was een zeer losse federatie, haast een confederatie. Buitenlandse politiek was een federale materie, net als het leger. Binnen hun grenzen hadden de Oostenrijkers en de Hongaren een zeer grote autonomie.
Beiden voerden dan ook een zeer verschillende politiek. Oostenrijk kende aan zijn minderheden bepaalde autonomie toe. De Tsjechen konden vrijuit hun taal spreken, werden er ook in onderwezen op eigen scholen en zelfs een eigen universiteit. De situatie was voor de Kroaten, Slowaken, Slovenen, Italianen, Oekraïners niet dezelfde. Hongarije daarentegen voerde een zeer strenge magyarisatie door, die de Hongaarse taal en cultuur wilde opleggen in het hele gebied van het koninkrijk Hongarije, hoewel de Hongaren maar de helft van de inwoners waren van dat gebied. Alleen de Kroaten konden via het Hongaars-Kroatische Compromis van 1868 rekenen op een beperkte autonomie, maar dat akkoord werd al snel door de Hongaren opzij geschoven.
Deze communautaire twisten kenmerken het hele bestaan van Oostenrijk-Hongarije, en zouden zonder de Eerste Wereldoorlog uiteindelijk tot separatisme of een verdere decentralisatie hebben geleid.
Demografie.
Oostenrijk-Hongarije was een multinationale staat, met verschillende etnische groepen op zijn grondgebied, hoofdzakelijk Duitsers, Hongaren en Tsjechen, maar ook Polen, Kroaten, Slowaken, Italianen, Slovenen en Roemenen. Van deze groepen hadden enkel de Duits-Oostenrijkers en de Hongaren reële politieke macht.
Bestuur.
Ministers van Buitenlandse Zaken.
Dit ambt was een gezamenlijke aangelegenheid.
Heraldiek.
In de 19e eeuw waren nationale symbolen zoals wapens en vlaggen nog van groot belang. Voor de dubbelmonarchie werd een wapen gekozen waarin het met een beugelkroon versierde wapenschild van het huis Habsburg-Lotharingen de verbinding tussen het "Oostenrijkse" en het Hongaarse wapen was. Zo werd de daaromheen gehangen keten van de Orde van het Gulden Vlies waarvan het hoofd van het huis Habsburg de souverein is ook in het wapen opgenomen. Vier andere ordetekens, de Militaire Orde van Maria Theresia aan een lint, de Orde van Sint-Stefanus en de Leopoldsorde, beiden aan hun keten, hangen daar volgens anciënniteit onder. Zo wordt gezondigd tegen de regel dat de hoogste orde de langste keten heeft en onderaan hangt.
In het "Oostenrijkse" schild zijn alle kroonlanden door een kwartier of veld vertegenwoordigd.
De wapenspreuk is in het Latijn en Hongaars "Ondeelbaar". Door voor Latijn te kiezen werd vermeden dat er tussen Duits en Tsjechisch moest worden gekozen.
Als schildhouders zijn een griffioen en een engel naast de schilden geplaatst.

</doc>
<doc id="29456" url="https://nl.wikipedia.org/wiki?curid=29456" title="Grigori Löwenfisch">
Grigori Löwenfisch

Grigori Jakovlevitsj Löwenfisch (Russisch: Григорий Яковлевич Левенфиш), ook "Levenfisj", (Piotrków Trybunalski (Polen), 7 maart 1889 – Moskou, 9 februari 1961) was een Russische schaker afkomstig uit Polen.
In 1950 werd hij grootmeester FIDE en hij is drie keer schaakkampioen van Leningrad geweest. Hij behaalde ook goede resultaten in het kampioenschap van de Sovjet-Unie maar hij is het niet geworden. Toch was hij een sterk schaker: in 1911 won hij een sterk toernooi in Karlsbad en in 1937 speelde hij een match tegen Michail Botvinnik die onbeslist eindigde.
Löwenfisch heeft ook een aantal varianten op zijn naam staan, onder andere de Löwenfisch-variant in de schaakopening Siciliaans:
1.e4 c5 2.Pf3 d6 3.d4 cd 4.Pd4 Pf6 5.Pc3 g6 7.f4

</doc>
<doc id="29457" url="https://nl.wikipedia.org/wiki?curid=29457" title="Kg">
Kg



</doc>
<doc id="29463" url="https://nl.wikipedia.org/wiki?curid=29463" title="Elisie">
Elisie

Elisie (ook "elisio" of "hiaat") is het weglaten van een of meer klanken. Dit wordt veel gedaan in de poëzie.
Moderne poëzie.
Elisie is een stijlfiguur waarbij een klank weg wordt gelaten, om bijvoorbeeld een beter metrum te krijgen. De weggelaten klank wordt veelal aangegeven met een apostrof ('). Het niet aangeven komt ook voor, al bevordert dat de leesbaarheid niet. Vroeger gaf men het ook wel aan met een circumflex (^).
Voorbeelden.
Omdat de elisie tegenwoordig als gekunsteld wordt gezien, komt zij nog nauwelijks voor in de moderne poëzie. Dat wil niet zeggen dat deze hierdoor minder metrisch is; het wordt nu meer aan de lezer overgelaten een metrum te ontdekken.
Klassieke poëzie.
Wanneer een woord eindigt op een klinker (a, e, i, o, u) , op "-m" of een tweeklank (ae, oe) en het volgende woord begint met een klinker, een "h" of een tweeklank, dan wordt de eindlettergreep niet meegerekend in de versmaat. De twee lettergrepen worden dus 1 lettergreep. Ook in de voordracht werd ze niet of nauwelijks uitgesproken. Qu- telt als één lettergreep. X en Z tellen als 2.
Verwante begrippen.
Het weglaten van de hele laatste lettergreep is een sterke vorm van elisie, die ook wel apocope of "abissio" wordt genoemd.
Bij crasis vindt vaak ook uitstoting van een eindklinker plaats, maar deze klinker verdwijnt niet echt. In plaats daarvan wordt hij één geheel met de eropvolgende klank (bijvoorbeeld in het Portugees).
Elisie dient als stijlfiguur te worden onderscheiden van syncope. Deletie is de algemene benaming voor natuurlijke fonologisch processen waarbij bepaalde klanken onder invloed van naburige klanken (sandhi) worden weggelaten.
Elisie is het tegenovergestelde van paragoge.
 

</doc>
<doc id="29464" url="https://nl.wikipedia.org/wiki?curid=29464" title="Grenada">
Grenada

Grenada, officieel Staat Grenada (Engels: "State of Grenada") is het op tien na kleinste land ter wereld. De eilandengroep ligt in het Caraïbisch gebied ten noorden van Trinidad en Tobago en ten zuiden van de Grenadines. Grenada maakt deel uit van de Bovenwindse Eilanden van de Kleine Antillen.
Geschiedenis.
De geschiedschrijving van Grenada begint 1498, toen Christoffel Columbus het eiland aandeed tijdens een van zijn tochten naar de Nieuwe Wereld. Hij noemde het eiland Grenada. De Spanjaarden stichtten geen permanente nederzetting op het eiland.
Later poogden de Engelsen Grenada te bezitten, maar zij faalden jammerlijk, omdat de bevolking van Grenada, de Cariben dit verhinderden. De Fransen bevochten de Cariben en vestigden in 1630 een kolonie op Grenada. Bijna geen enkele oorspronkelijke bewoner van Grenada overleefde de invasie van de Fransen.
In 1763, bij het Verdrag van Parijs, kreeg het Koninkrijk Groot-Brittannië Grenada in handen. Dit zou duren tot aan de onafhankelijkheid in 1974. Het eiland maakte van 1886 tot 1960 deel uit van de Britse Bovenwindse Eilanden, daarna werd het tot 1974 een afzonderlijke Britse kolonie. Van 1974 tot 1979 werd Grenada geregeerd door een dictatoriale regering onder leiding van Sir Eric Gairy. In 1979 pleegde Maurice Bishop, leider van het linkse "New Jewel Movement" (NJM), een staatsgreep. Dat Bishop er niet in slaagde verkiezingen te organiseren, marxistisch-leninistische denkbeelden had, en bovendien sympathiseerde met het communistische Cuba, maakte Grenada niet populair bij zijn buurlanden.
In 1983 werd een tweede staatsgreep gepleegd, ditmaal door generaal Huson Austin, en voor de Verenigde Staten was het duidelijk dat Cuba erachter zat. Een interne strijd binnen de NJM leidde tot de moord op Bishop en enkele medestanders door een extreemlinkse vleugel van de partij (19 oktober 1983). Met steun van Dominica en enkele andere Caraïbische landen, volgde hierop onmiddellijk een militaire interventie door 1900 Amerikaanse en 300 OECS-militairen. Na een interregnum onder de Amerikaanse supervisie werden in december 1984 verkiezingen gehouden, die de NNP van Herbert Blaize won. Na de dood van Blaize (december 1989) werd Nicholas Brathwaite van het NDC premier (maart 1990). De regering poogde de enorme buitenlandse schuld (in 1992 51% van het bnp) terug te dringen door bezuinigingen op o.a. het ambtenarenapparaat. Na de militaire interventie gaven de Verenigde Staten miljoenen dollars aan economische steun.
In 2004 werd Grenada getroffen door orkaan Ivan. Negentig procent van de bebouwing op het eiland raakte beschadigd of werd verwoest.
Bestuurlijke indeling.
Grenada is onderverdeeld in zes parishes en één "dependency" (afhankelijk gebied):
Politiek.
Omdat Grenada een Commonwealth realm is, is de Britse koning het staatshoofd als de Koning van Grenada. Hij wordt vertegenwoordigd door een gouverneur-generaal. Sinds 2013 is dit Dame Dr. Cecile La Grenade. De dagelijkse, uitvoerende macht ligt in handen van de regeringsleider, Dickon Mitchell (2022-), die doorgaans de leider is van de partij met de meeste zetels in het parlement.
Het parlement bestaat uit de Senaat (dertien zetels) en The House of Representatives (vijftien zetels).
Demografie.
De bevolking van Grenada stamt grotendeels af van Afrikaanse slaven. De oorspronkelijke bevolking werd volledig uitgeroeid door de Franse invasie.
Grenada heeft, net als veel Caraïbische eilanden, te maken met emigratie naar andere landen. Jongeren emigreren vaak naar Westerse of andere delen van het Caraïbisch gebied. Dit heeft tot gevolg dat twee derde van de bevolking van Grenada buiten Grenada leeft.
Geografie.
Het hoofdeiland Grenada is het grootste eiland van het land. Andere eilanden van de eilandengroep zijn: Carriacou, Petit Martinique, Rhonde-eiland, Caille-eiland, Diamond eiland, Large Island, Saline-eiland en Frigate-eiland. Het landschap is heuvelachtig. Het hoogste punt is de oude vulkaan Mount Saint Catherine (840 m).
Economie.
De economie is voornamelijk gebaseerd op het verbouwen van landbouwproducten en op toerisme. De weinige industrie richt zich op de verwerking van landbouwproducten. Het werkloosheidscijfer bedraagt officieel ruim 15 %, maar is eigenlijk hoger. In 2020 waren de belangrijkste exportartikelen nootmuskaat, vis, cacao, bananen en foelie. De belangrijkste handelspartners zijn de Verenigde Staten, Trinidad en Tobago en Saint Vincent en de Grenadines. De handelsbalans vertoont een chronisch tekort. Er zijn vijf handelsbanken. Het voor autoverkeer geschikte wegennet bedraagt 1127 km. De belangrijkste havens zijn Saint George's en Grenville (beide op Grenada). De belangrijkste (internationale) luchthaven is Maurice Bishop International Airport.
Sport.
Grenada heeft op de Olympische Zomerspelen 2012 in Londen een keer goud gewonnen. Deze gouden medaille werd behaald door Kirani James op de 400 meter hardlopen voor mannen, onderdeel van het atletiektoernooi. Verder is cricket een populaire sport, Grenada speelt internationaal mee als deel van het West-Indisch cricketelftal. 
Trivia.
De vader van 7-voudig Formule 1 kampioen Lewis Hamilton is geboren in Grenada.

</doc>
<doc id="29467" url="https://nl.wikipedia.org/wiki?curid=29467" title="Elektra (mythologie)">
Elektra (mythologie)

In de Griekse mythologie zijn er diverse personen die Elektra (Oudgrieks: , "Ēléktrā" (van "barnsteen"); Latijn: Electra) worden genoemd. Soms is niet geheel duidelijk of dezelfde persoon bedoeld wordt.
Zo is er een Elektra die genoemd wordt als de dochter van Atlas en moeder van Dardanus, de stichter van de stad Troje. Misschien is zij zelf de stichtster van deze stad.
Een Elektra wordt genoemd als dochter van de zeegoden Oceanus en Tethys. Als oceanide is ze de partner van Thaumas en de moeder van Iris en de harpijen ("harpuiai"). Verder is Elektra een Pleiade en één der Danaïden.
Bij Euripides, Sophocles en Aischylos is Elektra de dochter van Clytaemnestra en Agamemnon en de zus van Orestes. Zij redt haar broer van hun moorddadige moeder. Bij Euripides trouwt ze met Pylades die een vorm is van Hermes. Zij kregen twee kinderen: Strophios en Medon.
Elektra was een van de Pleiaden. Dat waren zeven zussen. Merope, Elektra, Taygete, Alkyone, Celaeno, Sterope en Maia.

</doc>
<doc id="29469" url="https://nl.wikipedia.org/wiki?curid=29469" title="Dubbelmonarchie">
Dubbelmonarchie

Een dubbelmonarchie ontstaat wanneer twee "afzonderlijke" koninkrijken, die door dezelfde monarch worden geregeerd, hetzelfde buitenlands beleid volgen, een douane-unie vormen en een gezamenlijke krijgsmacht hebben, maar verder autonoom van elkaar functioneren. De term wordt meestal gebruikt om te verwijzen naar Oostenrijk-Hongarije, een dubbelmonarchie die bestond van 1867 tot 1918.
In de jaren 1870-1879 stelden de Prins van Wales (de latere koning Eduard VII) en William Ewart Gladstone voor, dat Ierland en Groot-Brittannië een dubbelmonarchie zouden vormen, daarbij de dubbelmonarchie van Oostenrijk-Hongarije als model nemend. Hun politieke streven had geen succes, maar het idee werd in 1904 verwerkt door de Ierse auteur en politicus Arthur Griffith in zijn geschiedenis van Hongarije: "The Resurrection of Hungary". Griffith beschreef, hoe in 1867 Hongarije van een deel van het keizerrijk Oostenrijk evolueerde naar een apart, gelijkwaardig koninkrijk in de dubbelmonarchie Oostenrijk-Hongarije. Hoewel zelf geen monarchist, pleitte Griffith voor een dergelijke aanpak van de Anglo-Ierse relaties. Het idee werd niet overgenomen door de Ierse politieke leiders. Ierland verliet uiteindelijk in 1922 het Verenigd Koninkrijk van Groot-Brittannië en Ierland om een aparte staat te vormen, de Ierse Vrijstaat.
Historici hebben na 1867 de term "dubbelmonarchie" gebruikt om te verwijzen naar andere voorbeelden waarbij een koning over twee staten heerste, zoals Hendrik V en Hendrik VI. Zij waren in de 15e eeuw gedurende de Honderdjarige Oorlog koning van zowel Engeland, als Frankrijk, als gevolg van de vorming van een marionettenstaat in een groot deel van Frankrijk . Ook het gecombineerde koninkrijk Denemarken-Noorwegen was een dubbelmonarchie; het bestond van 1536 tot 1814.
Een dubbelmonarchie is overigens niet gelijk aan een personele unie. In een personele unie wordt over twee of meer koninkrijken geheerst door dezelfde persoon, maar er zijn geen andere, gedeelde overheidsstructuren. Staten die in een personele unie met elkaar zijn verbonden, hebben aparte legers, een apart buitenlands beleid en aparte invoerrechten. De dubbelmonarchie Oostenrijk-Hongarije vormde dus "geen" personele unie, daar beide staten een kabinet deelden dat besliste over buitenlands beleid, het leger en gezamenlijke financiën.

</doc>
<doc id="29471" url="https://nl.wikipedia.org/wiki?curid=29471" title="Enjambement">
Enjambement

Enjambement is het doorlopen van een zin over twee (of eventueel meer) versregels.
De mogelijke redenen om dit te doen zijn onder andere:

</doc>
<doc id="29472" url="https://nl.wikipedia.org/wiki?curid=29472" title="Paleografie">
Paleografie

De paleografie (Grieks: "palaios" - 'oud', "graphein" - 'schrijven') is een hulpwetenschap van de geschiedschrijving. Ze houdt zich bezig met het bestuderen en ontcijferen van oude handschriften en archiefstukken. Paleografie ontstond in de late 17e eeuw als wetenschapstak van de mediëvistiek. 
Bij het ontstaan was de paleografie een specialisatie van de oorkondeleer, een hulpwetenschap die dankzij de studie "De re diplomatica" (1681) van de benedictijn Dom Jean Mabillon voor het eerst vorm kreeg. De paleografie bestudeert de geschiedenis van het handschrift, onder andere de vraag in hoeverre de schrijfstof (perkament, papier) en schrijfmiddelen (ganzenveer, pen, inkt) de vorm van de letters en het schrift hebben beïnvloed. Zo worden bijvoorbeeld de oorkonden van een bepaalde heerser of instelling uiterlijk gekenmerkt door het gebruikte kanselarijschrift. Bepaalde soorten schrift, zoals de Karolingische minuskel en de humanistische cursief, werden vanaf specifieke momenten gebruikt en vanuit bepaalde centra verbreid. Deze kennis draagt bij aan de ontcijfering van oude stukken en teksten. Het resultaat van de ontcijfering is een "transcriptie" in modern schrift.
Om het handschrift te leren lezen is een cursus een goed begin. Niet het minst leert men daarbij om de vele vormen van afkortingen en interpunctie juist te interpreteren, lettertypes te onderscheiden en door ligaturen verbonden letters te herkennen.

</doc>
<doc id="29475" url="https://nl.wikipedia.org/wiki?curid=29475" title="Knittelvers">
Knittelvers

Een knittelvers is een gedicht dat nagenoeg geen enkel regelmatig metrum bezit.
Het volgende knittelvers is een gedicht van De Schoolmeester, pseudoniem van: Gerrit van de Linde, een bekende knittelverzenschrijver.
Een kreupelrijm is een gedicht, waarbij daarentegen de rijm ontbreekt.

</doc>
<doc id="29480" url="https://nl.wikipedia.org/wiki?curid=29480" title="Wings (band)">
Wings (band)

Paul McCartney and Wings, later alleen Wings, was een band die werd opgericht in 1971 door Paul McCartney, zijn vrouw Linda McCartney (meisjesnaam Linda Eastman), Denny Laine en Denny Seiwell. Ondanks de vele personele wisselingen, was Wings in de jaren 70 zeer succesvol. De enige drie permanente leden van Wings waren Paul McCartney, Linda McCartney en Denny Laine.
Beginjaren.
Nadat de Beatles in 1970 uit elkaar waren gegaan, maakte Paul McCartney twee soloalbums: "McCartney" en "Ram". Reeds bij de opnamen van "Ram" speelde Denny Seiwell op drums. Voor zijn derde album werd Denny Laine (ex-Moody Blues) erbij gevraagd en zo ontstond Wings. Volgens Paul McCartney viel de naam van de groep hem in tijdens de moeilijke geboorte van zijn dochter Stella in 1971.
Het debuutalbum van Wings, "Wild Life", verscheen in december 1971 maar werd slecht ontvangen. Met de toevoeging van gitarist Henry McCullough ging de band op "verrassingstournee": de groep ging scholen en universiteiten langs en speelde daar onaangekondigd.
Vervolgens bracht Wings in 1972 een aantal singles uit. De eerste single "Give Ireland Back to the Irish" werd geboycot door de BBC maar haalde toch een 16e plaats in de top-40. Als reactie daarop werd een kinderliedje uitgebracht "Mary Had a Little Lamb". De volgende single "Hi, Hi, Hi" werd opnieuw geboycot door de BBC, nu wegens de vermeende seksuele lading en de verwijzing naar drugs. De B-kant "C Moon" werd in plaats daarvan wel gedraaid. In oktober 1972 werd het nummer "Live and Let Die" opgenomen als soundtrack van de gelijknamige James Bondfilm.
Succesjaren.
In 1973 kwam de eerste nummer 1-hit met "My Love". Dit nummer kwam van het album "Red Rose Speedway". Na een succesvolle tournee door Groot-Brittannië verlieten Henry McCullough en daarna ook Denny Seiwell de groep. Wings reisde daarom als trio af naar Lagos, waar de opnamen plaatsvonden van het volgende album "Band on the Run". Dit album kreeg goede kritieken en werd het meest succesvolle album van de band. Zowel het titelnummer als "Jet" werden grote internationale hits. Het album zette Wings als groep op de kaart. Wings werd vervolgens aangevuld door Jimmy McCulloch op gitaar en Geoff Britton op drums (die later weer werd vervangen door Joe English).
In die bezetting toog de groep in januari van 1975 naar New Orleans om het album "Venus and Mars" op te nemen. Van dit album werd het nummer "Listen to What the Man Said" een hit. In het najaar van 1975 ging Wings op een wereldtournee: "Wings over the World". Deze tournee startte in het najaar van 1975 in Bristol, trok daarna naar Australië, Europa, Amerika en eindigde terug naar Europa in september van 1976. Het Amerikaanse deel van de tournee werd vastgelegd op het 3-dubbellivealbum "Wings over America". Een van de shows in Seattle voor 60.000 mensen werd op video vastgelegd met de naam "Rockshow". De live-versie van "Maybe I'm Amazed" werd in Engeland, de Verenigde Staten, Duitsland en Frankrijk met succes op single uitgebracht, maar niet in Nederland.
Na het Australische deel van de tournee "Wings over the World" nam Wings een korte vakantie en in januari 1976 werd tijd gereserveerd in de Abbey Road Studios in Londen om "Wings at the Speed of Sound" op te nemen. Het was de eerste keer dat Wings weer een album in Engeland opnam sinds "Red Rose Speedway". Van dit album kwamen twee grote hits: "Silly Love Songs" en "Let 'em in". "Silly Love Songs" was een reactie van Paul McCartney op critici dat zijn liedjes te oppervlakkig zouden zijn. 
Vanaf februari 1977 werkte Wings aan het vervolgalbum "London Town", maar de derde zwangerschap van Linda McCartney betekende dat er veel meer tijd was voor de opnamen dan gepland. De opnamesessies werden daarom voortgezet op de boot "Fair Carol" in de Maagdeneilanden. Tijdens de opnamen verliet Jimmy McCulloch Wings voor Small Faces en Joe English keerde met heimwee terug naar Amerika. Tijdens de opnamesessies, in september 1977, werd ook het nummer "Mull of Kintyre" opgenomen als ode aan het gelijknamige schiereiland in Argyll, Schotland, waar Paul McCartney een huis had. De single "Mull of Kintyre" was een enorme hit, maar kwam niet op het album. De single was de meest verkochte single ooit, tot deze in 1984 voorbij werd gestreefd door "Do They Know It's Christmas?" van Band Aid. Tot op de dag van vandaag blijft "Mull of Kintyre" een van de bestverkochte platen die niet voor liefdadigheid werd geproduceerd. Uiteindelijk werd het album "London Town" in maart 1978 uitgebracht. Het titelnummer en vooral "With a Little Luck" werden hits.
Einde.
Later in 1978 kwamen Laurence Juber en Steve Holly bij de band. Beïnvloed door punk en new wave werd het geluid van Wings ruiger, wat blijkt uit het album "Back to the Egg" uit 1979. Dit album werd goed ontvangen maar verkocht verhoudingsgewijs matig. Op deze plaat staan twee nummers van het speciaal opgerichte Rockestra met John Bonham en John Paul Jones van Led Zeppelin en Gary Brooker en Pete Townshend van The Who. In 1979 lag Wings verder grotendeels stil en werkte Paul McCartney aan zijn soloplaat "McCartney II". Dit album bevat vooral experimentele muziek die sterk leunt op synthesizers. In november en december van 1979 trad Wings voor het laatst op in Groot-Brittannië. Tijdens een show in Glasgow werd een live-versie van het nummer "Coming Up" afkomstig van het album "McCartney II" opgenomen. Dit nummer werd in 1980 een grote hit, maar het zou tevens de laatste single van Wings worden.
Plannen voor een nieuwe wereldtournee in 1980 werden in januari 1980 afgelast toen Paul McCartney op het vliegveld van Tokio werd aangehouden wegens het bezit van drugs. Hij werd na tien dagen vrijgelaten, maar de tournee werd toch afgezegd. In 1980 werkte Wings door aan nieuwe nummers, maar die werden niet uitgebracht. Laurence Juber en Steve Holly verlieten daarom Wings. Uiteindelijk werd op 27 april 1981 bekendgemaakt dat ook Denny Laine Wings zou verlaten en dat daarmee Wings ophield te bestaan.
Bezetting.
In de beginjaren werd Wings vaak beschouwd als een soort begeleidingsband voor Paul McCartney. Na het succes van "Band on the Run" werd Wings echter steeds meer beschouwd als een echte band. Zo schreven zowel Denny Laine als Jimmy McCulloch enkele liedjes voor de groep. Daarnaast verzorgden Denny Laine, Jimmy McCulloch, Joe English en Linda McCartney enkele malen de 'lead vocal'. Het was echter duidelijk dat Paul McCartney de leider en de ster van Wings was. Gedurende de tien jaar dat Wings bestond, waren er nogal wat personele wisselingen, waarbij Wings tweemaal werd gereduceerd tot een trio.

</doc>
<doc id="29483" url="https://nl.wikipedia.org/wiki?curid=29483" title="Augias">
Augias

Augeias (Oudgrieks: ) of Augias (Latijn) is een personage uit de Griekse mythologie. In de mythe van Herakles (Hercules) is hij een koning, die woonde in het stadje Elis, dat vlak bij Olympia lag in het westen van de Peloponnesos. Hij was getrouwd met Epicaste. Hij was volgens Hyginus ook een van de Argonauten.
Mythe.
Augias bezat de grootste kudde van het land. De kudde telde wel drieduizend ossen, maar de stallen van de kudde waren al in geen dertig jaar uitgemest. De opdracht van Herakles was om de stallen in één dag schoon te maken. Hij kreeg dat voor elkaar door twee rivieren die erlangs stroomden om te leiden, de Alpheüs en de Peneios.
De stroom water, die daardoor ontstond, spoelde de mest weg. Op die manier werden de stallen van Augias in één dag schoongemaakt en vervulde Herakles het vijfde van zijn twaalf werken.
Augias was woedend vanwege het succes, omdat hij Herakles als beloning een tiende deel van zijn land had beloofd. Hij kwam deze afspraak echter niet na. Daarom werd Augias door Herakles gedood. Herakles gaf zijn koninkrijk toen aan Phyleus, de zoon van Augias. Deze was door zijn vader verbannen vanwege zijn steun aan Herakles. Doordat Herakles zich liet betalen, vond Eurystheus dat het werk niet goed uitgevoerd was, en moest Herakles er een ander vervullen. Normaal moest Herakles er maar 10 vervullen, maar bij het doden van de Hydra kreeg hij hulp, en dat telde dus ook niet mee.
Taal.
De mythe leeft altijd nog voort, ook in het Nederlands met de uitdrukking: "een augiasstal", waarmee gedoeld wordt op een ongeordende bende (puinhoop).

</doc>
<doc id="29484" url="https://nl.wikipedia.org/wiki?curid=29484" title="Augiasstal">
Augiasstal



</doc>
<doc id="29487" url="https://nl.wikipedia.org/wiki?curid=29487" title="Keizer Matthias">
Keizer Matthias

Matthias van Oostenrijk (Wenen, 24 februari 1557 — aldaar, 20 maart 1619), aartshertog van Oostenrijk (1608 - 1619), was keizer van het Heilige Roomse Rijk, koning van Hongarije (als Matthias II) en enige tijd landvoogd van de Nederlanden. Matthias probeerde zich tijdens zijn keizerschap in te zetten voor een verzoening tussen de protestanten en de katholieken, maar deze pogingen faalden. Dit zou in 1618 leiden tot de Boheemse Opstand, de eerste fase van de Dertigjarige Oorlog.
Biografie.
Jeugd.
Matthias werd geboren als de vierde zoon van keizer Maximiliaan II en diens vrouw Maria van Spanje. Hij verkreeg zijn scholing samen met zijn jongere broers van de Vlaamse humanist Ogier Gisleen van Busbeke.
Landvoogd van de Nederlanden.
In 1577 werd hij op 19-jarige leeftijd door de Staten-Generaal van de opstandige Habsburgse Nederlanden gevraagd om als landvoogd op te treden. De toenmalige landvoogd Don Juan had het "Eeuwige Edict", waarin de opstandige gewesten afspraken met de Spaanse landvoogd hadden gemaakt, geschonden met een aanval op Namen en Antwerpen. Hierna weigerden de Staten-Generaal Don Juan nog als landvoogd te erkennen en werd op voorspraak van Filips III van Croÿ Matthias van Oostenrijk benaderd. Hij werd als een ideale compromiskandidaat gezien, die wellicht ook op de instemming van Filips II kon rekenen.
Matthias ging gretig op het aanbod in en vertrok zonder zijn broer keizer Rudolf II op de hoogte te stellen naar de Nederlanden. Daar was Filips III van Croÿ inmiddels gevangen genomen en niet in staat om de nieuwe landvoogd in te halen. In dit vacuüm stapte Willem van Oranje: omstreeks 21 november 1577 ontmoette Matthias de prins van Oranje in Antwerpen. De jonge en onervaren landvoogd bleek politiek geen partij te zijn voor Oranje en deze wist het vertrouwen van de nieuwe landvoogd te winnen. Hij ging de prins weldra beschouwen als een tweede vader en kwam in de volksmond dan ook bekend te staan als "de griffier van de prins".
Een jaar voor zijn vertrek naar de Lage Landen was in 1576 zijn vader Maximiliaan II overleden, maar diens erfenis was voor zijn dood nog niet verdeeld onder zijn kinderen. Rudolf II had de koninkrijken Bohemen en Hongarije al vergaard en kocht de aanspraken van zijn broers in april 1578 op deze gebieden af door hun een jaarlijkse toelage van 45.000 Duitse gulden te bieden.
Matthias nam aanvankelijk zijn intrek in de Sint-Michielsabdij in Antwerpen en kreeg op 8 december het formele verzoek om de landvoogdij op zich te nemen. De voorwaarden waaronder Matthias de landvoogdij had geaccepteerd, waren behoorlijk groot. Willem van Oranje werd aangesteld als zijn luitenant-generaal en op 18 januari 1578 werd de nieuwe landvoogd feestelijk onthaald in Brussel. De beperkte regeringsbevoegdheid van Matthias was dusdanig dat hij gezien kan worden als een constitutioneel vorst "avant la lettre".
In Antwerpen kreeg Matthias te maken met de verscherpte verhoudingen tussen katholieken en calvinisten in de Nederlanden. Zo werd in Antwerpen de Hemelvaartsprocessie van 1579 door de calvinisten onmogelijk gemaakt en raakte hij ingesloten in de Onze-Lieve-Vrouwekathedraal. Hij werd uiteindelijk door Willem van Oranje in veiligheid gebracht. De toelage die Matthias door de Staten was toegezegd werd nauwelijks uitgekeerd en dat leidde ertoe dat hij in 1579 zijn hele hofhouding moest ontslaan.
In 1581 werd Frans van Anjou door de Staten aangesteld als de nieuwe soeverein der Nederlanden en hierdoor kwam ook de periode van Matthias in de Lage Landen ten einde. Gedurende zijn regering als landvoogd had hij niets voor elkaar kunnen krijgen. Voor zijn vertrek werd er van hem geëist dat hij zijn schuldeisers zou betalen. Hierop moest Matthias zijn hele Europese netwerk aanspreken om het geld bij elkaar te krijgen. Tot hij het geld had betaald, stond hij onder huisarrest. Pas op 29 oktober kon hij vertrekken en liet hij zich inschepen naar Keulen.
Stadhouder in Oostenrijk.
Door zijn avontuur in de Nederlanden verkreeg Matthias last van de wrok van zijn neef Filips II van Spanje. Deze blokkeerde de pogingen van Matthias om een prinsbisdom te verwerven. Zo dwarsboomde hij Matthias pogingen om voet aan de grond te krijgen in Keulen, Luik en Münster. De kansen keerden voor hem in 1593 toen hij zijn broer Ernst van Oostenrijk opvolgde als stadhouder van Oostenrijk (de aartshertogdommen Oostenrijk boven de Enns en Oostenrijk beneden de Enns).
Matthias slaagde er in 1606 in om vrede met het Ottomaanse Rijk te sluiten met het Verdrag van Zsitvatorok, dat een einde maakte aan de Vijftienjarige Oorlog. De Habsburgers gingen akkoord met wat gebiedsverlies, maar in ruil hiervoor zou de Ottomaanse sultan de Duitse keizer erkennen als zijn gelijke. Vijf maanden eerder had Matthias ook het Verdrag van Wenen kunnen sluiten met de Hongaarse opstandeling István Bocskai. Hierin werd Bocskai erkend als vorst van Transsylvanië en werd besloten dat Matthias zou fungeren als gouverneur-generaal van het koninklijk Hongarije.
Successiekwestie.
Met de dood van Ernst was ook opvolging van het keizerschap open komen te liggen. Matthias' broer Maximiliaan zou zijn rechten hebben verbeurd toen hij besloot in 1585 om grootmeester van de Duitse Orde te worden. De Spaanse tak van het huis Habsburg had ook invloed op het successieproces en zag het avontuur van Matthias in de Nederlanden als een obstakel voor zijn kandidatuur. Na mislukte huwelijksonderhandelingen met Maria de' Medici sloot Rudolf een akkoord met Matthias over de opvolging, maar uiteindelijk bleek dat Rudolf zijn broer eerder aan het lijntje hield, waarop deze ontgoocheld Praag weer verliet.
Omstreeks 1600 begon keizer Rudolf tekenen te vertonen van een minder goede geestelijke gesteldheid. Uit vrees dat de situatie erger zou worden kwamen Matthias, Maximiliaan en Ferdinand in november 1600 te Schottwien samen om de situatie te bespreken. De heren kwamen overeen dat Rudolf als de situatie verergerde tot abdicatie gedwongen zou worden. Gelukkig verbeterde de gezondheid van Rudolf in januari 1601 alweer. In 1604 leek er weer beweging in de zaak te komen toen Rudolf de rijksdag van Bohemen bij elkaar liet komen om Matthias te kiezen tot zijn opvolger aldaar, maar de vergadering ging weer uiteen zonder een beslissing te hebben genomen.
Met de hulp van de Weense aartsbisschop, Melchior Khlesl, slaagde Matthias erin om op 25 april 1606 een geheim verdrag te sluiten. In dit verdrag verklaarden Matthias, Maximiliaan, Ferdinand en Maximiliaan Ernst dat Rudolf mentaal ongeschikt was en vervingen ze hem als hoofd van de Oostenrijkse Habsburgers door Matthias. Hij kreeg van hen ook de vrije hand in de onderhandelingen met de paus en de Spaanse tak om hun goedkeuring te krijgen.
Greep naar de macht.
In 1607 kwamen de heidukken in Hongarije in opstand: zij eisten de rechten op die zij onder Bocskai hadden verworven. Dit leidde er toe dat de Hongaarse adellijke loyalisten zich verbonden aan de zaak van Matthias en pleitten voor het herstel van de macht van de Habsburgers in Hongarije. De Hongaarse Rijksdag kwam in januari 1608 bijeen in Bratislava en verkoos Matthias tot hun nieuwe koning. Ook enkele andere gebieden volgden het voorbeeld van Hongarije. Zowel Voor- als Opper-Oostenrijk en Moravië erkenden Matthias als hun heerser in februari en april van dat jaar. Rudolf verklaarde dat Matthias en zijn volgelingen hard gestraft zouden worden voor hun verraderlijke daden waarop Matthias met de steun van de staten een leger bijeenbracht waarmee hij optrok naar Praag.
Door de tussenkomst van hun jongere broer Albrecht sloten Rudolf en Matthias op 25 juni 1608 de Vrede van Libeň. In dit verdrag behield Rudolf zijn keizerlijke waardigheid, Bohemen en de gebieden die onder de Kroon van Sint-Wensceslaus vielen. Matthias zou op zijn beurt gekroond worden tot koning van Hongarije en hij verkreeg ook de heerschappij over Habsburgse erflanden in Oostenrijk en Moravië. Ook werd hij erkend als erfgenaam van de Boheemse troon, maar er werden geen afspraken gemaakt over de keizerlijke successie.
In september 1608 werd Matthias in Wenen met de Stefanskroon gekroond tot koning van Hongarije. Direct na zijn troonsbestijging eisten de protestantse minderheden van zijn gebieden godsdienstige privileges van hun nieuwe heerser. Het meest verreikend waren zijn toezeggingen aan de Hongaarse protestanten.
In 1611 arriveerde bisschop Leopold van Passau, een achterneef van Matthias, met een leger van 10.000 soldaten in Bohemen en hij had daar de goedkeuring voor gekregen van keizer Rudolf. Op 14 februari ging Leopold over tot de inname van Praag. Matthias reageerde hier op zijn beurt op en verzamelde zijn eigen leger en arriveerde eind maart in Praag. Tegen die tijd was het leger van de bisschop afbetaald en waren ze vertrokken. De Boheemse staten boden Matthias het koningschap van Bohemen aan en op 23 mei van dat jaar werd hij gekroond tot koning van Bohemen.
Keizer Rudolf overleed op 20 januari 1612. Op 8 juni van dat jaar kwamen de Duitse keurvorsten bijeen. De vier kerkelijke keurvorsten en ook de hertog van Saksen hadden voorafgaand aan de verkiezing een voorkeur voor Matthias' broer Albrecht als nieuwe keizer, maar deze zag van zijn eigen kandidatuur af en steunde zijn oudere broer. Albrecht wist Saksen en de prins-bisschoppen te overtuigen. Op 13 juni verkozen de keurvorsten unaniem Matthias tot de nieuwe keizer van het Heilige Roomse Rijk. Op 24 juni kroonden de keur-bisschoppen van Trier, Mainz en Keulen de nieuwe keizer in de dom van Frankfurt.
Keizer van het Heilig Roomse Rijk.
Nadat Matthias gekroond was tot keizer, trok hij zich terug uit het openbare leven. Bisschop Melchior Khlesl nam de staatszaken over. Gedurende het keizerschap van Rudolf en zijn strijd met Matthias had het Duitse keizerschap de nodige schade opgelopen. Zowel Matthias als Rudolf had in deze periode de nodige concessies gedaan richting de protestanten, waardoor de vanouds belangrijke taak van de keizer als scheidsrechter bij religieuze conflicten in het rijk aan geloofwaardigheid verloor. In de periode dat Matthias aan de macht was, slaagden hij en Khlesl er niet in om deze positie te herstellen. Zo kwam op 13 augustus 1613 de eerste en laatste rijksdag van Matthias regering bijeen, maar de polarisatie tussen de katholieke en protestantse aanwezigen was te groot, waardoor de rijksdag zonder resultaat uiteenging.
Doordat Matthias zelf geen kinderen had, werd zijn successie opnieuw de inzet van verschillende takken van de Habsburgers. Koning Filips III van Spanje was de enige kleinzoon van Matthias' vader, Maximiliaan II, en had daardoor een sterke claim op het keizerschap en Filips gaf ook zelf aan deze te willen bekleden. De Spaanse tak gaf uiteindelijk zijn claim op ten faveure van de tak van Binnen-Oostenrijk en ook Albrecht legde zich neer bij het feit dat Ferdinand van Binnen-Oostenrijk de opvolger van Matthias zou worden. In de herfst van 1616 ging ook Matthias zelf akkoord met deze opvolgingsregeling.
Op 20 juni 1618 namen aartshertog Maximiliaan en hertog Ferdinand kardinaal Melchior Khlesl gevangen, waarop zij de staatszaken van de zieke Matthias overnamen. Op 14 december 1618 overleed eerst keizerin Anna, de huwelijkspartner van Matthias en de keizer zelf overleed enkele maanden later op 20 maart 1619.
Huwelijksleven.
Omstreeks 1604 was er sprake van dat Matthias een morganitisch huwelijk wilde sluiten. Dit huwelijk werd door zijn keizerlijke broer afgewezen, omdat hij het huwelijk ongepast achtte. Hun andere broer Albrecht van Oostenrijk had immers nog geen erfgenaam verwekt bij Isabella van Spanje. Rudolf weigerde dus zijn goedkeuring hiervoor te geven, waardoor hij een einde maakte aan deze plannen van Matthias. Een paar jaar later volgden huwelijksonderhandelingen voor een huwelijk tussen Matthias en de dertig jaar jongere Magdalena van Beieren, maar de onderhandelingen liepen op niets uit.
Matthias huwde in december 1611 met zijn nicht Anna (1585-1618), een dochter van Ferdinand II van Tirol. Zij was op dat moment 26 jaar oud en Matthias zou 55 worden. Vier jaar later was Anna voor het eerst zwanger, maar de zwangerschap eindigde in een miskraam. Het huwelijk bleef kinderloos. Anna en Matthias werden na hun dood bijgezet in de Kapuzinergruft ("Kapucijner Grafkelder") te Wenen.
Persoonlijkheid.
Historicus Luc Duerloo beschreef Matthias als de minst talentvolle van de overlevende zonen van Maximiliaan II. Zijn carrière in de Nederlanden had laten zien dat hij nogal ijdel was en behoorlijk ambitieus. Daarnaast was hij behoorlijk goed beïnvloedbaar door zijn nabije omgeving. In tegenstelling tot zijn broer Rudolf was Matthias gesteld op gezelschap en hield hij van de jacht en de muziek.

</doc>
<doc id="29489" url="https://nl.wikipedia.org/wiki?curid=29489" title="Jacob Mahu">
Jacob Mahu

Jacob Mahu of Jacques (1564 - 23 september 1598) was een Zuid-Nederlandse (?) koopman en ontdekkingsreiziger. Hij leidde tot zijn overlijden de eerste expeditie van de Magelhaense Compagnie in 1598, die niet via Kaap de Goede Hoop maar via Straat Magellaan naar Indië voer. Tijdens deze expeditie was Mahu admiraal, en voer op het schip "De Hoop" met aan boord 130 man, velerlei handelswaar en 34 kanonnen. Simon de Cordes was viceadmiraal en voer op de "Liefde". In het "Wijdtloopigh Verhael" van de reis, geschreven door Barent Potgieter, chirurgijn op de "Geloof", wordt hij 'een ervaren ende geschickt Coopman' genoemd, die geliefd was 'om zijn beleeftheydt, mildtheydt ende goedt regement'.
Toen de vloot in september bij de Kaapverdische Eilanden aankwam gaven de Portugezen geen toestemming voor het innemen van proviand. Er werd toen een aanval uitgevoerd op Praia, waarbij het Portugese fort veroverd werd, huizen in brand gestoken en enkele scheepjes op de rede gekaapt werden. Inmiddels leed een flink deel van de bemanning aan scheurbuik en andere ziektes, vooral op de "Hoop". Ter hoogte van Praia kreeg ook Mahu koorts, die rond de 15e verergerde. In de nacht van 23 op 24 september overleed hij. Simon de Cordes volgde hem op als admiraal, en stapte hiervoor over van de "Liefde" op de "Hoop".
Bij het passeren van de Straat Magellaan raakte de vloot door een storm uit elkaar. De "Hoop" ankerde op 11 november voor het Chileense eiland Mocha. De Cordes en 26 anderen gingen aan wal maar werden allen door Mapuche vermoord. De overigen zeilden naar het eiland Santa Maria en vonden daar de "Liefde". Met behoorlijk uitgedunde bemanningen zeilden de schepen 27 november de Grote Oceaan op richting Japan. Alleen de "Liefde" zou daar aankomen. De "Hoop" verdween spoorloos.

</doc>
<doc id="29490" url="https://nl.wikipedia.org/wiki?curid=29490" title="Jacob Jansz. Quackernaeck">
Jacob Jansz. Quackernaeck



</doc>
<doc id="29491" url="https://nl.wikipedia.org/wiki?curid=29491" title="Jacob Janszoon Quackernaeck">
Jacob Janszoon Quackernaeck



</doc>
<doc id="29492" url="https://nl.wikipedia.org/wiki?curid=29492" title="Jacob Quackernaeck">
Jacob Quackernaeck



</doc>
<doc id="29493" url="https://nl.wikipedia.org/wiki?curid=29493" title="Ruthenië">
Ruthenië



</doc>
<doc id="29494" url="https://nl.wikipedia.org/wiki?curid=29494" title="Simon de Cordes">
Simon de Cordes

Simon de Cordes ( ? - 1598) was een (Zuid-)Nederlands ontdekkingsreiziger en na het overlijden van admiraal Jacques Mahu leider van een expeditie van vijf schepen die Indië wilden bereiken.
Deze eerste grote expeditie, georganiseerd door Pieter van der Hagen of Haegen uit Zeeland en Johan van der Veeken, bestond uit een vloot van vijf schepen en 494 (volgens andere bronnen 507) bemanningsleden om via de Straat Magellaan via Chili en Peru naar Indië te varen. 
De schepen met hun aanvankelijke kapiteins waren:
Het ging de expeditie, die vertrok uit Rotterdam op 27 juni 1598, niet voor de wind. Bij de Kaapverdische Eilanden wilden de Portugezen hen niet laten bevoorraden, wat hen noodzaakte tot de verovering van het fort van Praia. Bij aankomst op de kust van Afrika hadden al vele mannen het leven gelaten door ziekten, waaronder admiraal Mahu. De leiding van de expeditie was overgenomen door Simon de Cordes, met Van Beuningen als viceadmiraal. Een uitbraak van scheurbuik dwong een landing bij Annobón op de kust van Guinea af en pas in januari 1599 werd de oversteek van de Atlantische Oceaan begonnen.
Bij aankomst bij de Straat Magellaan bleek de wind ongunstig te zijn en dit bleef zo voor de volgende vier maanden. Toen in september 1599 eindelijk de Grote Oceaan werd bereikt, kwamen de schepen in een storm terecht en verloren ze elkaar uit het oog. De bemanning kreeg genoeg van de reis en muiterij dreigde.
Twee van de schepen, de "Geloof" en de "Trouwe", werden terug de Straat in geblazen vóór ook zij elkaar kwijtraakten. Het "Geloof", met Sebald de Weert, probeerde met de expeditie van Olivier van Noort mee te varen, maar Van Noorts schepen waren sneller en na aan het oostelijke einde van de Straat nog pinguïns gejaagd te hebben, keerde hij terug naar Nederland. Onderweg ontdekte hij nog de Sebald Eilanden, nu bekend als de Jasoneilanden (nabij de Falklandeilanden).
De "Trouwe", onder Balthasar de Cordes, slaagde er uiteindelijk in de Grote Oceaan te bereiken. Het landde op Chiloé, een eiland voor de kust van Chili. De Nederlanders veroverden daar een Spaans fort, de Spanjaarden werden in de kerk opgesloten en de Nederlanders plunderden het fort. Toen echter de lokale bevolking de Spanjaarden trachtte te doden, gaven de Nederlanders hen de vrijheid terug en verlieten het fort. De Nederlanders veroverden het fort een tweede maal, de Spanjaarden gaven zich over, maar werden vervolgens op verraderlijke wijze gedood. Spaanse versterkingen heroverden het fort en doodden vele Nederlanders. Men stak toen de Grote Oceaan over naar Tidore. Daar werden de meesten door de Portugezen gedood, de overlevenden werden gevangengenomen en naar Goa gevoerd.
De "Blijde Boodschap", ook bekend als het "Vliegend Hart", onder Dirck Gerritszoon Pomp, werd door een tekort aan provisie gedwongen de Spaanse haven Valparaíso aan te lopen, waar de bemanning gevangen werd gehouden.
De "Hoop" en de "Liefde" verloren een groot deel van de bemanning in gevechten met Indianen (die vermoedelijk dachten dat de Nederlanders Spanjaarden waren) en besloten daarna te trachten Japan te bereiken. De "Hoop", onder Jacob Huydecoper (1568-1599), ging verloren, maar de "Liefde", onder Jacob Janszoon Quackernaeck, bereikte Japan. 
Op 4 december 1602 lieten Isaac le Maire, zijn broer Salomon, Balthasar Coymans e.a. een acte bij de notaris opmaken omdat de schepen na drie jaar nog niet terug waren en de verzekeraar zou moeten uitbetalen.

</doc>
<doc id="29496" url="https://nl.wikipedia.org/wiki?curid=29496" title="KVHV">
KVHV



</doc>
<doc id="29498" url="https://nl.wikipedia.org/wiki?curid=29498" title="Kakkerlakken">
Kakkerlakken

Kakkerlakken zijn een groep insecten die, samen met de termieten, behoren tot de Blattodea. Kakkerlakken zijn afgeplatte, vaak donkergekleurde insecten met min of meer verharde voorvleugels. Ze hebben lange, draadvormige voelsprieten en een paar korte, gesegmenteerde aanhangsels (cerci) aan het achterlijf. Er zijn meer dan 4500 soorten beschreven, waarvan er slechts zo'n dertig in de menselijke leefomgeving voorkomen. Alle europese kakkerlakken leven uitsluitend op het land.
Kakkerlakken zijn robuuste, algemeen voorkomende insecten. Ze hebben eenvoudig gevormde monddelen en voeden zich met divers organisch materiaal van plantaardige oorsprong. Kakkerlakken komen wereldwijd voor en kunnen overleven in zeer verschillende omgevingen, van arctische kou tot tropische hitte. Tropische soorten worden vaak veel groter dan de soorten in gematigde gebieden. De meeste soorten zijn nachtactief. Kakkerlakken worden beschouwd als een relatief primitieve groep binnen de Neoptera. 
De kakkerlakken vormen volgens huidige inzichten geen monofyletische groep, omdat op basis van genetische gegevens is ontdekt dat termieten ook tot de kakkerlakken moeten worden gerekend. Termieten (Isoptera) worden beschouwd als een sterk gespecialiseerde familie van sociaal levende kakkerlakken.
Kenmerken.
De lengte van diverse soorten kakkerlakken varieert van minder dan een centimeter tot acht centimeter. In Nederland komen in huizen de Duitse kakkerlak en de Amerikaanse kakkerlak nog weleens voor als plaag. In Nederlandse bossen vindt men vijf soorten uit de familie Blatellidae waarvan vier oorspronkelijk inheems zijn en behoren tot het West-Palearctische geslacht "Ectobius": de heidekakkerlak ("Ectobius panzeri"), de boskakkerlak ("Ectobius sylvestris"), de bleke kakkerlak ("Ectobius pallidus"), en de noordse kakkerlak ("Ectobius lapponicus"). Deze soorten leven vrijwel uitsluitend in de bladstrooisellaag van kruidrijke bermen en bosranden. De vijfde soort, de Duitse kakkerlak ("Blattella germanica"), is al ruim 150 jaar in Nederland te vinden en wordt als ingeburgerd beschouwd. Deze laatste niet-vliegende soort is vooral binnenshuis te vinden en bij geschikte, droge weersomstandigheden ook in de natuur.
Kakkerlakken hebben een eironde en verticaal afgeplatte lichaamsvorm en zijn meestal goed gecamoufleerd, doorgaans bruin tot zwart. Sommige tropische soorten zijn meer bont gekleurd zoals rood en geel, of ook wel groen. Ze kunnen zeer hard lopen en kunnen snelheden van meer dan 5 km/u behalen. Hiermee zijn ze de op twee na snelste loper onder de insecten. Enkele soorten kunnen vliegen. Kakkerlakken zijn alleseters. Sommige soorten kunnen tien tot veertig dagen zonder eten.
Het is bekend dat ze elkaars geursignalen oppikken en hierop reageren, al is dit niet te vergelijken met sociale insecten zoals mieren. De lange voelsprieten zijn ook bij een kakkerlak in rust meestal voortdurend in beweging.
Kakkerlakken hebben een snelle voortplanting. De hoeveelheid kakkerlakken in een eipakketje is soortspecifiek. De snelheid van ontwikkeling hangt af van de omgeving, vooral de temperatuur en het voedselaanbod: het voorkomen van kakkerlakken in een huis kan een teken zijn van te wensen overlatende hygiëne, zoals rondslingerende etensresten. Een vrouwelijke kakkerlak draagt ongeveer dertig kakkerlakken in een eipakket die na 3 à 5 weken van het lichaam worden afgezet. Hoewel kakkerlakken zelf voor de mens onschadelijk zijn, kunnen ze bacteriën en ziektes overbrengen door van voedsel te eten, er hun behoefte op te doen of eroverheen te lopen.
Exoten zoals de Australische kakkerlak en de oosterse kakkerlak of bakkerstor ("Blatta orientalis") zijn hier gekomen door transport van handelswaar. Met name in houtsoorten en kurk kunnen zich grote aantallen eieren bevinden. Daardoor zijn deze exoten in West-Europa verspreid en houden ze zich voornamelijk op in broeikassen, gebouwen en broodbakkerijen.
Bestrijding.
Kakkerlakkenplagen in huis kunnen moeilijk te bestrijden zijn, doordat de kakkerlakken in spleten wegkruipen en verbazend goed tegen de meest gebruikte gifstoffen kunnen. Door massaal en preventief gebruik van bestrijdingsmiddelen treedt namelijk resistentie op. Uit onderzoek is daarnaast gebleken dat kakkerlakken zeer snel resistentie opbouwen. Een andere, zeer efficiënte en niet-giftige methode is de zogenaamde "Vegas roach trap". Deze bestaat eenvoudigweg uit een glazen pot met nauwe opening (bijvoorbeeld een groentepot), gedeeltelijk gevuld met koffiedik (en eventueel water). De buitenkant van de pot kan desnoods worden bedekt met ruw plakband, zodat de kakkerlakken gemakkelijk naar binnen kunnen klimmen. De "Vegas roach trap" is in zoverre insectvriendelijk, dat andere insecten niet aangetrokken worden. In kassen en op andere plaatsen met veel planten wordt tegenwoordig gebruikgemaakt van het kakkerlakkenlokdoosje.
Kakkerlakken als huisdier.
Sommige tropische soorten worden als huisdier of voedseldier in een terrarium in gevangenschap gehouden. Dit zijn bijvoorbeeld de sissende kakkerlak ("Gromphadorhina portentosa"), de Surinaamse kakkerlak ("Pycnoscelus surinamensis"), de doodshoofdkakkerlak ("Blaberus craniifer"), "Blaberus discoidalis" en de kleine grottenkakkerlak ("Blaberus atropos"), die niet klein is, maar wel kleiner dan de reuzengrottenkakkerlak ("Blaberus giganteus"). Tropische kakkerlakken zijn niet moeilijk te houden als men de temperatuur voldoende hoog houdt en ze wat schuilplaatsen geeft. Als voedsel eten ze vrijwel alles wat mensen ook eten. De voortplantingssnelheid hangt af van de temperatuur, maar een generatietijd van enkele maanden tot één à twee jaar voor de grootste soorten is haalbaar. Kakkerlakken gaan zeer zuinig met hun energie om: ze zitten liefst het grootste deel van de tijd verborgen en komen alleen tevoorschijn om even te eten en te paren.
Taxonomie.
De orde van kakkerlakken kent de volgende onderverdeling:
Anekdote.
De kakkerlak staat reeds lang te boek als een ongewenste gast zoals blijkt uit volgende citaat:

</doc>
<doc id="29499" url="https://nl.wikipedia.org/wiki?curid=29499" title="Katholiek Vlaams Hoogstudenten Verbond">
Katholiek Vlaams Hoogstudenten Verbond



</doc>
<doc id="29500" url="https://nl.wikipedia.org/wiki?curid=29500" title="William Adams">
William Adams

William Adams (Gillingham, 24 september 1564 — Hirado, 16 mei 1620), in Japan bekend als Anjin of Miura Anjin, was een Engels zeeman die in 1600 als stuurman op het Nederlandse schip "De Liefde" als eerste Engelsman Japan bereikte, en daar een vertrouweling van shogun Ieyasu Tokugawa werd. Hij wordt beschouwd als de eerste Brit die Japan bezocht.
Adams was succesvol in de Japanse samenleving, kreeg een landgoed in Hemi, nabij Yokosuka en trouwde met een Japanse vrouw. Zijn verzoek in 1605 om naar Europa te mogen terugkeren werd niet ingewilligd; wel was hij vanaf 1614 enkele jaren in dienst van de Britse Oost-Indische Compagnie, en bezocht onder meer Thailand. Later keerde hij naar Japan terug, waar hij stierf.
Jeugdjaren.
Adams werd geboren te Gillingham in Kent, Engeland. Nadat hij zijn vader op twaalfjarige leeftijd verloor werd hij als scheepsjongen in de leer genomen door Nicolas Diggins in Limehouse. De volgende twaalf jaar spendeerde hij aan het bestuderen van scheepsbouw, astronomie en navigatie. Daarna werd hij tewerkgesteld in de Royal Navy, waar hij diende onder Sir Francis Drake, en in 1588 als meester van de "Richarde Dyffylde" vocht tegen de Spaanse Armada. Daarna werd Adams te werk gesteld voor de Barbary Compagny. Volgens jezuïtische bronnen nam Adams tijdens deze dienst deel aan een expeditie naar de Arctis, die 2 jaar duurde, in een zoektocht naar een Noordoostelijke Doorvaart langs de Siberische kust naar het Verre Oosten. Mogelijk was hij aanwezig op de reis van Jan Corneliszoon Rijp naar Spitsbergen.
Expeditie naar het verre Oosten.
Op 34-jarige leeftijd, aangetrokken door de Nederlandse handel met Indië, vertrok hij in opdracht van Nederlandse handelaars door het Goereese Gat met een vloot van vijf schepen in 1598. Hij vertrok op 24 juni 1598 als stuurman aan boord van de "Hoop" en ontmoette de rest van de vloot ("Liefde", "Geloof", "Trouw", en de "Blijde Boodschap"), die geleid werd door Jacques Mahu. De schepen (alle van 75 tot 250 ton) voeren naar de Guineese kust, waar ze het eiland Annobon aanvielen om voedselvoorraden te krijgen, waarna ze verder voeren naar de Straat Magellaan. De "Blijde Boodschap" werd in beslag genomen door de Spanjaarden, nadat het door stormen op drift was geraakt. De "Trouw" stak onder Balthasar de Cordes de Grote Oceaan over naar de Molukken, maar werd op Tidore gekaapt door de Portugezen, waarbij het merendeel van de bemanning vermoord werd. De "Geloof" keerde terug met 36 van de oorspronkelijke 109 bemanningsleden, en kwam in juli 1600 aan in Rotterdam. De volgende lente kwamen aan de kust van Chili de kapiteins van de "Liefde" en de "Hoop", samen met 20 bemanningsleden (onder wie Adams' broer Thomas), om het leven in een conflict met Indianen. William ruilde hier de "Hoop" voor de "Liefde".
Aankomst in Japan.
Door angst voor de Spanjaarden zeilden de overblijvende bemanningsleden via de Stille Oceaan naar Japan. Onderweg stopten de schepen bij bepaalde eilanden (waarschijnlijk de Hawaïaanse eilanden), waar acht mannen deserteerden. Later tijdens deze reis (eind februari) vernietigde een tyfoon de "Hoop" en veroorzaakte de dood van de hele bemanning.
Na meer dan 19 maanden op zee liet de "Liefde" het anker vallen op Kyushu in Japan. De lading bestond onder andere uit wol, spiegels, nagels, ijzer, hamers, 19 bronzen kanonnen, 5000 kanonskogels en 500 musketten. Toen de "Liefde" op 19 april 1600 aanmeerde op het eilandje Kuroshima nabij Bungo (het huidige Usuki, in de prefectuur Oita) konden volgens een brief van Adams uit 1605 nog maar vijf van de overgebleven 24 leden van de bemanning op hun eigen benen staan. De Portugese priesters beweerden dat Adams' schip een piratenschip was en dat ze allen gekruisigd moesten worden. Het schip werd onder bevel van Ieyasu Tokugawa in beslag genomen en de bemanning werd opgesloten in het kasteel van Osaka.
De 19 kanonnen van de "Liefde" werden volgens Spaanse bronnen op 21 oktober 1600 gebruikt in de Slag bij Sekigahara. Tussen mei en juni 1600 ontmoette Adams Ieyasu drie maal in Osaka. Hij werd ondervraagd door Ieyasu en daarna door de voogd van Toyotomi Hideyori (de zoon van de net gestorven Toyotomi Hideyoshi). Ieyasu was geïnteresseerd in Adams' kennis over schepen, scheepsbouw en mathematica. Adams en zijn tweede stuurman Jan Joosten van Lodensteyn mochten het land niet verlaten, terwijl Jacob Quaeckernaeck en Melchior van Santvoort terug mochten naar de Republiek om hen uit te nodigen om handel te drijven.
De eerste westerse Japanse schepen.
In 1604 beval Ieyasu Adams en zijn kompanen een westers zeilschip te bouwen in Ito, aan de oostkust van het schiereiland Izu. Nadat het schip van 80 ton voltooid was, gaf Ieyasu het bevel om het volgende jaar een groter schip (van 120 ton) te bouwen. De overlevenden van de "Liefde" werden beloond en mochten aan internationale handel doen. Adams kreeg pas in 1613 goedkeuring om het land te verlaten, maar keerde er naderhand terug. Melchior van Santvoort en Jan Joosten van Lodenstein maakten een fortuin met handel tussen Japan en Zuidoost-Azië.
De eerste niet-Japanse samurai.
De shogun (Ieyasu Tokugawa) maakte van Adams zijn persoonlijke adviseur en gaf hem verschillende privileges. Na een aantal jaren verving hij zijn tolk, de jezuïet Padre João Rodrigues, door Adams. De shogun besloot dat de loods gekend als William Adams gestorven was en de Samurai genaamd Miura Anjin was geboren. Dit betekende ook dat de vrouw van Adams weduwe was geworden. Adams kreeg ook de titel van Hatamoto. Adams' woning bevond zich naast de haven van Uraga, het toegangspunt tot de baai van Tokio, waar hij handel dreef met buitenlandse schepen. Dankzij zijn positie kon Adams trouwen met Oyuki (Doopnaam Maria), de dochter van Magone Kageyu (een adellijke samoerai). Ze kregen een zoon, Joseph, en een dochter, Susanna.
Contacten met de V.O.C..
De kapitein van de "Liefde", Jacob Quaeckernaek, en Melchior van Santvoort waren door Ieyasu in 1604 op een expeditie naar Patani in Zuidoost-Azië gestuurd om de V.O.C. te contacteren om handel met Japan te drijven. Door conflicten met de Portugezen konden de Nederlanders geen schip vóór 1609 naar de baai van Hirado sturen. Dankzij Adams' onderhandelingen met Ieyasu konden de Nederlanders in Japan vrij handel voeren.
Religieuze conflicten.
De protestant Adams werd door de katholieke Portugezen als hinderlijk beschouwd. In 1614 verbande Ieyasu de jezuïeten uit Japan en stelde een verbod in op het katholicisme. Adams had Ieyasu ook gewaarschuwd voor een mogelijke Spaanse invasie.
Engelse handel.
In 1613 kwam kapitein John Saris met de "Clove" naar Hirado om een Engelse handelsfactorij te bouwen. (Hirado was al de handelsplaats van de V.O.C.). De Engelsen onderhandelden met de shogun om vrij in Japan te verblijven, goederen aan te kopen, te verkopen en te ruilen. Op 24 juni 1613 werd Adams tewerkgesteld in de pasgebouwde handelsfactorij te Hirado. Adams kreeg een jaarloon van £ 100, terwijl anderen maar £ 40 kregen. Van 1613 tot 1623 (zonder de "Clove" mee te rekenen) zijn er maar drie schepen uit Londen naar Japan gevaren. Enkel de handel tussen Zuidoost-Azië, die voornamelijk door Adams werd ondernomen, bracht winst op.
Deelname aan Aziatische handel.
Adams nam deel aan verschillende expedities. Hij werkte de rest van zijn leven voor de V.O.C.. Hij reisde in 1616 naar Siam en in 1617 naar Cochin-China.
De Siamexpeditie van 1614.
Adams kocht voor het bedrijf een schip van 200 ton waarmee hij in november 1614 op expeditie naar Siam vertrok. Het schip was bedoeld om zijde, Chinese goederen, sappanhout en herten- en reeënhuiden aan te kopen en naar Japan vervoeren. Het schip bevatte voor £ 1250 aan zilver en slechts voor £ 175 aan goederen. Door een tyfoon moest hij halt houden aan de Riukiu-eilanden om zijn schip te herstellen (van 27 december 1614 tot mei 1615) voor hij weer naar Japan kon terugkeren in juni 1615.
De Siamexpeditie van 1615.
In november 1615 vertrok Adams nogmaals uit Hirado op expeditie naar Siam om dennenhout terug op de markt te brengen in Japan. Het schip bevatte enkel voor £ 600 aan zilver en de onverkochte goederen van de vorige expeditie. De expeditie duurde acht maanden. Adams kwam net één week na de dood van Ieyasu weer in Japan. Na diens dood verzwakte de politieke invloed van Adams, maar de nieuwe shogun (Tokugawa Hidetada) behield de handelsprivileges van de Engelsen.
De Cochinexpeditie van 1617.
In maart 1617 vertrok Adams naar Cochin-China op zoek naar twee Engelse mannen die vier jaar geleden Hirado verlieten. Hij kwam terug wetende dat ze beiden beroofd en vermoord waren.
De Cochinexpeditie van 1618.
In maart 1618 vertrok Adams naar Tonkin, in het huidige Vietnam. Door slechte weersomstandigheden moesten ze stoppen in Oshima, in het noorden van de Riukiu-eilanden). In mei kwam het schip terug aan in Hirado.
William Adams' nalatenschap.
Adams stierf op 56-jarige leeftijd in Hirado op 16 mei 1620, en werd begraven te Hemi, Yokusuka. Hij liet zijn huis in Edo, zijn leengoed en £ 500 na die moesten verdeeld worden onder zijn familie in Japan en Engeland. Adams' zoon behield de titel 'Anjin' en was een succesvol handelaar tot de sluiting van de Japanse grenzen. Een stad in Edo kreeg zijn naam, Anjin-Cho, waar jaarlijks een viering te zijner ere wordt gehouden. Ook te Ito, prefectuur Shizuoka, wordt er een jaarlijks festival in zijn eer gehouden. Een dorp in Yokosuka, Anjinzuka, draagt zijn naam.
Adams is bekend geworden door de roman "Shōgun" (1975) van James Clavell en de daarop gebaseerde televisieseries uit 1980 en 2024.
In 1973 verscheen het boek "Lord of the golden fan" van Christopher Nicole, in het Nederlands bij de eerste druk vertaald "Will Adams Heer van de gouden waaier" en de tweede druk in 1985 "Anjin Miura Samurai"

</doc>
<doc id="29501" url="https://nl.wikipedia.org/wiki?curid=29501" title="Maatsysteem">
Maatsysteem

Het maatsysteem geeft aan hoe een gedicht, in het bijzonder de versregel, is opgebouwd.

</doc>
<doc id="29503" url="https://nl.wikipedia.org/wiki?curid=29503" title="Hendrik van Nassau (1550-1574)">
Hendrik van Nassau (1550-1574)

Hendrik van Nassau (Dillenburg, 15 oktober 1550 – Mook, 14 april 1574) was de jongste broer van Willem van Oranje.
Hendrik was het twaalfde en laatste kind van Willem de Rijke en gravin Juliana van Stolberg.
Hendrik studeerde vanaf zijn 14e jaar in Leuven onder toezicht van zijn oudste broer Willem. Na een studie in Straatsburg nam hij dienst in het leger van de Franse hugenoten onder leiding van Gaspard de Coligny, vader van Louise de Coligny, waarmee hij deelnam aan de Slag van Montcontour op 3 oktober 1569.
Al in 1572 nam Hendrik deel aan Willems tweede invasie in de Nederlanden. Omdat de invasie mislukte keerde hij terug naar Dillenburg om daar mee te werken aan de voorbereiding van een nieuwe veldtocht. In 1574 trok Hendrik samen met Franse en Duitse legers naar Leiden, waarbij zij gestopt werden door Spaanse troepen op de Mookerheide. Tijdens de Slag op de Mookerheide sneuvelde hij (samen met zijn broer Lodewijk). Hun lichamen werden nooit teruggevonden.
Op het schilderij de vier graven van Nassau-Dillenburg, de broeders van Willem I, prins van Oranje (niet afgebeeld!): Jan de Oude (zittend) Hendrik, Adolf en Lodewijk. Afgebeeld tegen een achtergrond van architectuur. Op de tafel tussen hen in ligt een landkaart, op de grond helmen en stukken van een harnas. Jan heeft een strijdhamer in de hand. Inscriptie, linksonder: 'Gr Jan // van Nassa[.]'; midden onder: 'Graeff Adolfh Nassau // [..] heyliger[..] [...]’; inscriptie, rechtsonder: 'Graeff. Henderick van Nassau'; inscriptie, links van Jan van Nassau: 'Graeff Lodewijck //van Nassau out 36 J. // Bij Moock gebleve // Aº 1574'.
Ter ere van Lodewijk en Hendrik van Nassau werd op 14 april 2024, precies 450 jaar na de Slag op de Mookerheide, op het plein voor het raadhuis in Mook een kunstwerk onthuld van de beeldhouwer Ysbrandt Roovers.

</doc>
<doc id="29504" url="https://nl.wikipedia.org/wiki?curid=29504" title="Michail Kalasjnikov">
Michail Kalasjnikov

Michail Timofejevitsj Kalasjnikov (Russisch: Михаил Тимофеевич Калашников) (Koerja (kraj Altaj), 10 november 1919 – Izjevsk, Oedmoertië, 23 december 2013) was een Russisch militair en wapenontwerper.
Jeugd.
Kalasjnikov werd geboren in Koerja in de autonome republiek Altaj, als zeventiende kind in een boerengezin. In de periode na zijn geboorte werd het gezin gedwongen naar Siberië te verhuizen. Na zijn schooltijd werkte hij bij een spoorwegmaatschappij. 
Militaire carrière.
In 1938 moest Kalasjnikov in militaire dienst. Hij werd in Kiev opgeleid als tankcommandant. In zijn diensttijd verbeterde hij een geweer en vond hij een teller uit waarmee kon worden vastgesteld hoe vaak een tankkanon had geschoten. In juni 1941 werd hij naar Leningrad gestuurd, maar in oktober van dat jaar raakte hij ernstig gewond tijdens de slag om Brjansk. Terwijl hij in het ziekenhuis lag, ontwierp hij zijn eerste machinepistool. Dit werd niet in productie genomen maar hij viel op als ontwerper en in 1944 ontwierp hij een zelfladende karabijn.
In 1947 kwam een verbeterde versie uit, die sindsdien bekendstaat als AK-47 (een acroniem voor "Avtomat Kalasjnikova model 1947"). Het wapen kwam op het gebied van betrouwbaarheid en vuurkracht als beste uit vergelijkende tests. Het wapen werd in productie genomen door de Imatsjfabrieken, en in 1949 werd de AK-47 bij het Rode Leger ingevoerd. Kalasjnikov ontving daarvoor de Stalinprijs.
In 1959 ontwikkelde Kalasjnikov een machinegeweervariant van de AK-47, die RPK-74 werd genoemd ("Roechnoi Poelemjot Kalasjnikova" - Kalasjnikovs Licht Machinegeweer), en de PK ("Poelemjot Kalasjnikova" - Kalasjnikovs Machinegeweer), die grotere patronen gebruikte. De patronen werden door een band aangevoerd, in plaats van uit een magazijn. Verder was het ontwerp vrijwel identiek. De AK-47 werd een belangrijk Russisch exportproduct. De Sovjet-Unie leverde het wapen aan allerlei bevrijdingsbewegingen. Het is een simpel wapen dat gemakkelijk is schoon te houden en dat bijna nooit weigert. Buiten de Sovjet-Unie werd het in allerlei landen vervaardigd; niet alleen in licentie, maar ook illegaal, bijvoorbeeld in kleine werkplaatsjes in Pakistan waar een groot deel van de AK-47's wordt vervaardigd. Mozambique heeft de AK-47 opgenomen in de nationale vlag en het staatswapen. Ook in het wapen van Zimbabwe en het logo van de Libanese islamitische beweging Hezbollah is een afbeelding van de kalasjnikov verwerkt.
Onderscheidingen en latere leven.
Kalasjnikov werd overladen met eerbewijzen. Naast de "Stalinprijs" ontving hij in 1969 ook de "Leninprijs". Verder werd hij onder meer tweemaal "Held van de Socialistische Arbeid" (1958 en 1976), werd hij bevorderd tot kolonel in 1969 en ontving hij een eredoctoraat in 1971, drie Leninordes en nog vele medailles.
Wegens zijn twee Rode Sterren en "Held van de Socialistische Arbeid" kwam hij ook in aanmerking voor een bronzen standbeeld in zijn geboortedorp. Sinds 1980 is hij ereburger van het dorp. In 1987 werd hij tevens ereburger van Izjevsk, waar hij woonde met zijn vrouw Ilona. Het echtpaar heeft een zoon en twee dochters. De zoon is ook wapenontwerper geworden. De wapens worden ontworpen en geproduceerd door de IzjMechfabriek in de stad. Ook bezat hij 30% in aandelen van het Duitse Marken Marketing International (MMI) dat opgericht is door zijn kleinzoon Igor. Dit bedrijf vernieuwde handelsmerken en produceert merchandises die de naam Kalashnikov dragen zoals wodka, parasols en messen. Op 20 september 2004 presenteerde hij in Londen de Kalasjnikov-wodka aan het grote publiek. De Russische Federatie eerde hem met de Orde van Sint-Andreas de Eerstgeroepene, de IIe Klasse van de Orde van Verdienste voor het Vaderland en de Held van de Russische Federatie. Venezuela onderscheidde hem met de Ster van Carabobo.
Ontworpen vuurwapens.
Tijdens zijn carrière ontwierp Kalasjnikov ongeveer 150 vuurwapens. De meest bekende daarvan zijn:

</doc>
<doc id="29505" url="https://nl.wikipedia.org/wiki?curid=29505" title="Zwijndrecht (België)">
Zwijndrecht (België)

Zwijndrecht is een plaats en gemeente in de Belgische provincie Antwerpen, en ligt in het Waasland. De gemeente telt ruim 19.000 inwoners. Zwijndrecht ligt aan de Schelde, op de linkeroever van de rivier, tegen de provincie Oost-Vlaanderen. Zwijndrecht behoort tot het kieskanton Antwerpen en tot het vijfde gerechtelijk kanton Antwerpen.
Op 1 januari 2025 zal Zwijndrecht fusioneren met buurgemeenten Beveren en Kruibeke tot de gemeente met werknaam Beveren-Kruibeke-Zwijndrecht. Dit betekent ook dat Zwijndrecht vanaf dan deel wordt van de provincie Oost-Vlaanderen.
Toponymie.
Het toponiem "Zwijndrecht" bestaat uit twee woorddelen, namelijk "zwijn" en "-drecht".
Zwijndrecht kan dan ook verklaard worden als een "stromingsgeul".
Geografie.
Kernen.
De huidige gemeente Zwijndrecht ontstond op 1 januari 1977 door de fusie van de kerngemeente Zwijndrecht met de toen opgeheven gemeente Burcht. Zwijndrecht en Burcht maken pas sinds 31 maart 1923 deel uit van de provincie Antwerpen. Daarvoor was de Schelde de grens en behoorden beide toenmalige gemeenten tot de provincie Oost-Vlaanderen. De overdracht kwam er in ruil voor de belofte dat Oost-Vlaanderen via een tunnel onder de Schelde met Antwerpen verbonden zou worden; dat werden de Sint-Annatunnel en de Waaslandtunnel. In hetzelfde jaar werden ook de voormalige Borgerweertpolder met de Sint-Annaparochie op het Vlaams Hoofd (Sint-Anneke) van Zwijndrecht losgemaakt en het geheel onder de naam Linkeroever bij de stad Antwerpen gevoegd. Op kerkelijk gebied behoort Zwijndrecht nog steeds bij het bisdom Gent. Daarmee onderscheidt Zwijndrecht zich op kerkelijk gebied van de Antwerpse Linkeroever, die uit één parochie bestaat (Sint-Anna-ten-Drieën) en integraal tot het bisdom Antwerpen behoort.
De parochie Beveren-Zwijndrecht valt onder het bisdom Gent, en is onderdeel van het Dekenaat Waasland.
Bezienswaardigheden.
Tussen 1991 en 2012 kocht de gemeente, in samenwerking met de Cultuurraad, een twintigtal kunstwerken aan voor het project: "Kunst in de straat". De werken staan opgesteld in de openbare ruimte.
Natuur en landschap.
Zwijndrecht ligt aan de Schelde op een hoogte van 2 tot 3 meter. Door de sterke verstedelijking, waaronder veel infrastructuur en industrie, is het oorspronkelijke polderlandschap goeddeels verdwenen. Natuurgebieden zijn het Vlietbos, de Blokkersdijk en de Vlakte van Zwijndrecht. Ook de Defensieve Dijk, met het fort "Halve Maan", is een boeiend gebied.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek.
Geschiedenis.
Legislatuur 1995 – 2000.
In de aanloop van de verkiezingen van 1994 besloten de tweede grootste partijen (en tevens coalitiepartners tijdens de vorige legislatuur), met name de Volksunie en de CVP - in kartel naar de verkiezingen te gaan. Dit kon evenwel niet rekenen op de steun van een belangrijke factie binnen de Volksunie. Hierdoor ontstond de scheurlijst VolUit. De verkiezingen draaide dramatisch uit voor het kartel (onder de naam GEM), dat zijn meerderheid van 15 zetels verloor (−27,30% ten opzichte van het gezamenlijk resultaat van 1988, oftewel −7 zetels). VolUit kon van het verlies echter slechts gedeeltelijk profiteren en strandde op 8,03% (2 zetels).
Agalev en de KP van Willy Minnebo besloten dan weer de handen in elkaar te slaan en trokken met een gezamenlijke lijst naar de verkiezingen. Winnaars deze verkiezingen waren het Vlaams Blok (dat voor de eerste maal opkwam) met 11,59% (3 zetels), VLD (dat de vorige verkiezingen niet was opgekomen) met 9,85% (2 zetels), Agalev 15,45% (+3,58%, 4 zetels) en de groene scheurlijst GA met 4,7% (echter onvoldoende voor een zitje in de gemeenteraad). ROSSEM, W.O.W. en WIT konden niet overtuigen en strandden elk net onder de 2%. De SP ten slotte moest een klein verlies incasseren van 0,7% en strandde op 19,34%.
Er werd een coalitie gesloten tussen Agalev, SP, VLD en Voluit met voormalig KP-er Willy Minnebo als burgemeester. Minnebo werd zo de eerste groene burgemeester van Vlaanderen.
Legislatuur 2013 – 2018.
Burgemeester is André Van de Vyver (Groen). Hij leidt een coalitie bestaande uit Groen en CD&amp;V. Samen vormen ze de meerderheid met 13 op 25 zetels.
Legislatuur 2018 - 2024.
De gemeenteraadsverkiezingen van 2018 maakten van N-VA met 0,6% verschil de grootste partij van Zwijndrecht. De coalitie Groen-CD&amp;V haalde niet langer een meerderheid en dus besloot Groen om ook met sp.a in zee te gaan. CD&amp;V en N-VA haalden samen evenmin een meerderheid, zodat CD&amp;V besloot in de coalitie te blijven met Groen en sp.a. André Van de Vyver, die de meeste voorkeurstemmen haalde (1.387), volgde zichzelf op als burgemeester. Groen, Vooruit (sp.a) en CD&amp;V vormden een meerderheid met 13 op 25 zetels. In oktober 2023 werd een wisselmeerderheid van N-VA, CD&amp;V en VB gevormd om op 26 oktober met 14 op 25 zetels een fusie van Zwijndrecht met Beveren en Kruibeke goed te keuren, dit niettegenstaande het resultaat van een volksraadpleging dat een mogelijke fusie afwees. Op 22 december werd door de Vlaamse regering beslist dat Zwijndrecht bij deze fusie in 2025 van de provincie Antwerpen naar Oost-Vlaanderen verhuist.
Structuur.
De gemeente Zwijndrecht ligt in het kieskanton Antwerpen, het provinciedistrict Antwerpen, het kiesarrondissement Antwerpen en ten slotte de kieskring Antwerpen.
Mobiliteit.
Fiets.
De fietssnelweg F4 verbindt Zwijndrecht met Gent en met Antwerpen Linkeroever en loopt grotendeels naast spoorlijn 59. Er zijn nog delen die moeten afgewerkt worden.
De Fietssnelweg F41 verbindt de haven van Gent met de Waaslandhaven. Ook van deze fietssnelweg moeten er nog delen worden afgewerkt.
De Lange-afstandsfietsroute 'Grensroute' verbindt Zwijndrecht via de Kennedyfietstunnel met Antwerpen en in de andere richting met Beveren.
Openbaar vervoer.
Zwijndrecht heeft een station aan de spoorlijn 59 tussen Antwerpen en Sint-Niklaas. Dit station Zwijndrecht wordt tijdens de week bediend door 2 treinen per uur in beide richtingen, in het weekend is één trein per uur in beide richtingen
De Antwerpse tramlijn 3 rijdt vanuit Merksem door Antwerpen en Zwijndrecht naar de Park+Ride bij de grens met Melsele (Oost-Vlaanderen).
Wegennet.
De gemeente wordt doorsneden door de snelwegen A14/E17 en A11/E34, die ten oosten van Zwijndrecht samenkomen in het begin van de Antwerpse ring R1. De A14/E17 loopt centraal tussen Zwijndrecht en Burcht. Afrit 17 (Zwijndrecht) ontsluit beide plaatsen; net op de westelijke grens van de gemeente ligt afrit 16 (Kruibeke). Door het noorden van de gemeente loopt de A11/E34, met een afrit naar het havengebied in het noorden van de gemeente.
Milieu.
In mei 2021 werden bij grondwerken voor de aanleg van de Oosterweelverbinding in de bodem grote hoeveelheden van de toxische stof PFOS gevonden.
Sport.
Volgende sportverenigingen zijn actief in Zwijndrecht:
Nabijgelegen kernen.
Burcht, Kallo, Linkeroever, Melsele

</doc>
<doc id="29506" url="https://nl.wikipedia.org/wiki?curid=29506" title="Tbilisi">
Tbilisi

Tbilisi (Georgisch: , ""; letterlijk "Warme Waterbron", voorheen "Tiflis") is de hoofdstad van Georgië en is gelegen in het zuidoosten van het land aan beide oevers van de rivier Mtkvari. Tbilisi is ook de naam van de hoofdstedelijke regio. Met 1,2 miljoen inwoners, ongeveer een derde van de gehele Georgische bevolking, is Tbilisi veruit de grootste stad van het land. De stadsregio heeft een oppervlakte van 502 km² (2412 inw./km²).
Al sinds de vijfde eeuw is Tbilisi de hoofdstad van achtereenvolgende Georgische koninkrijken geweest, en was tevens het culturele, economische en bestuurlijke centrum in Transkaukasië tijdens de Russische overheersing. In het onafhankelijke Georgië is Tbilisi het economische en politieke centrum van het land, met de zetel van het parlement. De stad is het belangrijkste knooppunt van mobiliteit tussen Oost- en West-Georgië, en van internationaal verkeer tussen de vier buurlanden.
Tbilisi heeft een compact historisch centrum, met daaromheen 19e-eeuwse uitbreidingswijken die ruime en statige lanen hebben. Tijdens de Sovjet-overheersing en de snelle groei van de stad werden dichtbevolkte wijken met grote flatgebouwen om de stad gebouwd, waarbij het centrum gespaard bleef.
Geschiedenis.
De naam Tbilisi duikt in de geschiedenis voor het eerst op in de tweede helft van de 4e eeuw, toen koning Varaz-Bakoer I van Iberië (Kartli) op deze plek een fort liet bouwen, rond 364. Aan het eind van de vierde eeuw trok de Perzische gezant in het fort, toen de Perzen een deel van Iberië hadden veroverd. Nadat deze plek halverwege de 5e eeuw weer in handen kwam van Iberië revitaliseerde en reconstrueerde koning Vachtang I Gorgasali het fort en de nederzetting vanaf 455, wat veelal als stichtingsjaar wordt gezien, en verplaatste hij in 469 de hoofdstad van Mtscheta naar Tbilisi.
Volgens een legende was het huidige grondgebied van Tbilisi in de vijfde eeuw nog dicht begroeid met bossen. Een algemeen aanvaarde versie van de legende verhaalt dat de koning van Iberië, Vachtang I Gorgasali, op jacht was in de bossen met een havik. Toen de havik een fazant gevangen had, verdwenen beide vogels in het ravijn. Toen de koning naar ze op zoek ging kwam hij warmwaterbronnen tegen. Hij was daar zo van onder de indruk dat hij beval het bos te rooien en er een stad te stichten. De naam van de stad is afgeleid van warm, "Tpili" (თბილი). De naam "Tbili" of "T'pilisi" ("warme locatie") werd aan de stad aangegeven vanwege de aanwezigheid van zwavelzuurrijke warmwaterbronnen.
Centrum van de Kaukasus.
De stad is door de eeuwen heen de hoofdstad van verschillende Georgische staten geweest, maar werd ook door buitenlandse heersers bezet, zoals Perzen, Arabieren, Mongolen en Turken. In 1801 kwam Tbilisi onder het gezag van het Russische Rijk en russificeerde de naam naar Tiflis (Russisch: ). Vanaf 1846 was Tbilisi het bestuurlijk centrum van het gelijknamige gouvernement Tiflis. Onder het Russisch tsaristisch gezag was de stad ook de zetel van de onderkoning van de Kaukasus. Vanaf het begin van de 19de eeuw begon de stad economisch en politiek te groeien. De gebouwen kregen een meer Europese stijl. Er werden nieuwe wegen en spoorwegen gebouwd om Tbilisi te verbinden met andere belangrijke steden. De stad werd de spil van het snelgroeiende spoorwegennet in Transkaukasië. Vanaf de jaren 1850 kwam Tbilisi op als een belangrijk cultureel- en handelscentrum. Ilia Tsjavtsjavadze, Akaki Tsereteli, Iakob Gogebasjvili, Aleksandr Gribojedov en andere staatslieden, dichters en kunstenaars vonden hun geluk in Tbilisi.
Na de Russische Revolutie van 1917 was Georgië korte tijd onafhankelijk als Democratische Republiek Georgië, waarvan Tbilisi de hoofdstad was. In 1921 viel het Rode Leger Georgië binnen. Tbilisi werd vervolgens de hoofdstad van de Trans-Kaukasische Federatie, en later van de Georgische Sovjetrepubliek, die deel uitmaakte van de Sovjet-Unie. In 1936 werd de officiële naam weer veranderd van Tiflis naar Tbilisi. Na het uiteenvallen van de Sovjet-Unie in 1991 werd Tbilisi de hoofdstad van de onafhankelijk geworden republiek Georgië. Dit werd vastgelegd artikel 2 van de grondwet, en de "Wet op de hoofdstad van Georgië - Tbilisi" van 1998.
De stad is regelmatig het toneel van burgerprotest, strijd en revolte, zoals de protesten in Tbilisi van 1956, Tragedie van 9 april (1989), de coup d'état van 1991-1992 en de Rozenrevolutie (2003). In 2015 kreeg de stad te kampen met hevige overstromingen.
Geografie.
De stadsregio Tbilisi heeft een totale oppervlakte van 502 km², en ligt aan beide zijden van de rivier de Mtkvari die de stad van noordwest naar zuidoost doorkruist en er een verval heeft van ongeveer vijftig meter. Geografisch ligt Tbilisi op de overgang van het Trialetigebergte in het westen en de vlakte van Kvemo Kartli in het oosten. De kom waarin de stad ligt heet de "Tbilisi-depressie".
Geografische begrenzing.
Aan de noordkant wordt de stad begrensd door het Sagoeramogebergte dat de westelijke verlenging is van het Jalnogebergte, beide hogere middelgebergtes. Aan de zuidkant van Tbilisi wordt de gemeentegrens gevormd door de Sabadoeri-bergrug, de meest westelijke uitloper van het Trialetigebergte. Parallel hieraan is de Narikala-bergrug een van de gezichtsbepalende ruggen die de stad omsluiten, waarop het gelijknamige middeleeuwse fort over de oude stad uitkijkt. De hoogste delen van de gemeente liggen in het landelijke gebied in het zuidwesten, namelijk de Mtatsminda-bergrug die vanaf de stad oploopt tot ongeveer 1.500 meter boven zeeniveau bij de gemeentegrens. Tbilisi grenst aan de noord-, oost- en zuidzijde aan de gemeente Gardabani (regio Kvemo Kartli) en aan de noord- en westkant aan Mtscheta (regio Mtscheta-Mtianeti).
Mtkvari.
De rivier Mtkvari, of ook wel Koera, verdeelt de stad geografisch in twee verschillende delen, waarbij de stad is omsloten door een complex reliëf van heuvelruggen en plateaus. Deze geografie heeft grotendeels de stedelijke ontwikkeling bepaald over een lengte van ongeveer 30 kilometer langs de oevers van de rivier. Het terrein van de rechteroever (west en zuid) bestaat uit de uitlopers van het Trialetigebergte en kloven van zijrivieren van de Mtkvari die voor regelmatige overstromingen zorgen in de lente en vroege zomer. Deze bergen vormen een belangrijke barrière voor stedelijke ontwikkeling op de rechteroever. In zijvalleien zijn dichtbevolkte wijken gebouwd, zoals Vake en Saboertalo, die gescheiden van elkaar zijn door een steile bergrichel.
Het terrein aan de linkeroever (oost) kent een zevental terassen en plateaus die vanaf de rivier geleidelijk omhoog lopen tot het hoogste punt bij de Machata-berg (630 meter). Aan de rivier ligt de stad op ongeveer 400 meter boven zeeniveau, terwijl de bewoonde plateaus en heuvels om de stad, waaronder de westelijke wijken Mtatsminda en Noetsoebidze, tot ongeveer 700 meter boven zeeniveau liggen.
Uitbreiding grenzen.
In 2006 werden de grenzen van Tbilisi aangepast waardoor een veel groter gebied en een aantal plaatsen onder Tbilisi kwam te vallen. Dit ging ten koste van omliggende gemeenten, met name Mtscheta (168 km²) en Gardabani (92 km²). Een groot landelijk gebied aan de noordoostkant van de stad, aan de overzijde van het Tbilisi-reservoir en binnen de S9 Tbilisi Bypass, kwam hierdoor bij de stad. Ook aan de westkant, het gebied bij het Lisimeer bij de stadsdistricten Saboertalo en Digomi, en de Teleti- en Mtatsminda hoogtes aan de zuidwestkant werden bij Tbilisi getrokken. Hierdoor kreeg Tbilisi er duizenden inwoners en diverse omliggende plaatsen bij, waaronder Kodzjori, Tabachmela, Zahesi, Patara en Didi Lilo en anderen.
Klimaat.
Tbilisi heeft een warm en vochtig subtropisch klimaat in combinatie met een mild landklimaat. Volgens de klimaatclassificatie van Köppen kent Tbilisi een "Cfa"-klimaat. De zomers zijn heet, terwijl de winters mild koud zijn. De gemiddelde jaartemperatuur is 11,2 graden Celsius, met gemiddelde temperaturen in januari van 0,5 graden en in augustus 23,7 graden. De laagst geregistreerde temperatuur is -23 graden en de hoogst gemeten temperatuur is 40 graden Celsius. De gemiddelde jaarlijkse neerslag is 560 mm. Mei is de natste maand met gemiddeld 90 millimeter neerslag, terwijl januari met gemiddeld 20 millimeter neerslag de droogste maand is. Sneeuw valt gemiddeld 15-25 dagen per jaar. Noord- en noordwestenwinden domineren het hele jaar door. Zuidoostelijke winden komen ook vaak voor.
Demografie.
Begin 2024 had de hoofdstedelijke regio van Tbilisi 1.258.526 inwoners, een groei van ruim honderdduizend ten opzichte van de volkstelling van 2014. Hiervan woonden 1.227.811 mensen in de stad (+16% sinds 2014) en de rest in omliggende plaatsen.
Etniciteit en religie.
De bevolking van Tbilisi bestond volgens de volkstelling van 2014 grotendeels uit Georgiërs (89,9%). Armeniërs vormen de grootste etnische minderheidsgroep met 4,8%. Andere etnische minderheden zijn Azerbeidzjanen (1,4%), Russen (1,2%), Jezidi's (1,0%), Osseten (0,4%) en Oekraïners (0,3%). Verder wonen er een ongeveer 2.000 Pontische Grieken en 1.000 Assyriërs in de stad.
Tbilisi kende historisch een grote Armeense bevolking. Volgens sommige academici was Tbilisi in de 19e eeuw de meest Armeense stad ter wereld. De volkstelling van 1886 telde een aandeel van bijna 50% Armeniërs in de bevolking van de stad. Sindsdien is dat gedaald, terwijl het Georgische bevolkingsaandeel juist gestaag toenam naar een meerderheid. Het Russische aandeel in de bevolking piekte kort na de Sovjet-overname, maar zakte daarna geleidelijk. Beide bevolkingsgroepen emigreerden na het uiteenvallen van de Sovjet-Unie in 1991.
Vrijwel de gehele Jezidi gemeenschap van Georgië woont in Tbilisi, verspreid over de hele stad, maar voornamelijk in de oostelijke districten Gldani, Nadzaladevi, Isani en Samgori. Datzelfde geldt voor de Armeense, Russische en Osseetse gemeenschappen. De Azerische gemeenschap woont voornamelijk in Krtsanisi (Ponitsjala) en Saboertalo. In religieuze zin is de bevolking van de stad voor het overgrote deel Georgisch-Orthodox (92,4%). De rest is verdeeld over Armeens-apostolisch (2,6%), de islam (1,5%), gelovige Jezidi's (0,7%) en Jehova's getuigen (0,4%).
Administratieve onderverdeling.
De hoofdstedelijke regio Tbilisi is administratief onderverdeeld in tien districten (, '). In het buitengebied van de stad liggen 22 dorpen (, ') en vier 'nederzettingen met een stedelijk karakter' (, "") die onder Tbilisi vallen en ingedeeld zijn bij een van deze tien districten. Hieronder bevinden zich het "daba" Kodzjori en het dorp Tabachmela, gelegen op strategische hoogtes aan de zuidkant van de stad.
De tien districten van Tbilisi hebben elk een eigen districtsbestuur met een beperkte jurisdictie. Deze onderverdeling van Tbilisi werd ingesteld onder het Russische bestuur in de jaren 30 van de twintigste eeuw. Toen Georgië in 1991 weer onafhankelijk werd, werd de indeling gewijzigd en herschikt. De meeste districten zijn vernoemd naar de respectievelijke historische buurten van de stad. Volgens de meest recente herziening bestaat Tbilisi uit de volgende districten:
Bestuur.
Tbilisi wordt bestuurd door de gemeenteraad en kent sinds 2006 een rechtstreeks gekozen burgemeester, die gelijktijdig met de gemeenteraad eens per vier jaar gekozen wordt. De burgemeester van Tbilisi is sinds 2017 voormalig voetbal-ster Kacha Kaladze van de regerende Georgische Droom partij.
Politiek.
De gemeenteraad van Tbilisi (Georgisch: , "") is het vertegenwoordigend orgaan dat elke vier jaar middels een gemengd kiesstelsel wordt gekozen. Deze bestaat uit 50 leden, waarvan sinds 2021 tien leden worden gekozen door middel van een districtenstelsel die elk van de tien stadsdistricten representeren en 40 leden worden via evenredige vertegenwoordiging van partijlijsten gekozen met een kiesdrempel van 2,5%. In 2017 was de verhouding 25 proportioneel om 25 districtszetels.
Bij de gemeentelijke verkiezingen van oktober 2021 werd Kacha Kaladze van Georgische Droom met 55,6% van de stemmen herkozen tot burgemeester, na een vereiste tweede ronde tegen oppositieleider Nika Melia van de Verenigde Nationale Beweging. Alle tien districtszetels werden gewonnen door kandidaten van Georgische Droom. Deze partij behaalde met 40,3% tevens de meeste proportionele stemmen, gevolgd door de Verenigde Nationale Beweging (28,0%). Op grote afstand volgden de oppositiepartijen Voor Georgië (8,9%), Lelo (3,6%), Girtsji (3,3%) en Voor de Mensen (2,6%). Vijfentwintig andere partijen haalden de kiesdrempel van 2,5% niet.
Economie.
Tbilisi is het economisch centrum van het land en draagt voor ruim 50% bij aan het bruto binnenlands product van Georgië, oftewel 21,8 miljard Georgische lari (€7,6 miljard) in 2021. De dienstensector, inclusief overheidsdiensten, domineert de economie van de stad en bestaat vooral uit groot- en detailhandel, wat de rol van Tbilisi als doorvoer- en logistiek knooppunt voor het land en de Zuidelijke Kaukasus weerspiegelt. In 2021 was 23,8% van de arbeidzame bevolking in Tbilisi werkloos, wat iets hoger dan het landelijke gemiddelde is. (20,6%).
In december 2015 opende in het Gldani district een 17 hectare grote Industriële Vrije Zones, de "Tbilisi Free Zone". Er vestigden zich voornamelijk internationale bedrijven actief in het "minen" van cryptogeld en blockchain technologie. Dit leidde ertoe dat Georgië in 2019 de tweede grootste bitcoin producent ter wereld, met een scala aan lokale ondernemers.
Een groot complex van meerdere thermische elektriciteitscentrales bij de stad Gardabani, ongeveer 30 kilometer ten zuidoosten van Tbilisi, voorziet de stad in het grootste deel van zijn energie. Aan de zuidkant van de oude stad staat sinds 1954 in de Mtkvari rvier de markante Ortatsjala waterkrachtcentrale met een nominale capaciteit van 18MW en een jaarlijkse productie van 80 miljoen kW/h.
Onderwijs.
De stad heeft een aantal universiteiten, waaronder de Staatsuniversiteit van Tbilisi, Georgische Technische Universiteit, Medische Staatsuniversiteit van Tbilisi en hogescholen die studenten uit het hele land aantrekken. De Staatsuniversiteit van Tbilisi, voluit "Ivane Javachisjvili Staatsuniversiteit van Tbilisi" werd opgericht in 1918 en is de grootste universiteit van het land met ruim 20.000 studenten. Het is tevens de oudste universiteit in de hele Kaukasus. 
De Medische Staatsuniversiteit van Tbilisi, is de grootste medische universiteit in de Kaukasus en werd oorspronkelijk in 1918 opgericht binnen de Staatsuniversiteit van Tbilisi. De belangrijkste en grootste technische universiteit van Georgië is de Georgische Technische Universiteit die in 1922 werd opgericht als polytechnische faculteit van de Staatsuniversiteit van Tbilisi. Verder zijn er in Tbilisi een aantal particuliere instellingen voor hoger onderwijs in Georgië, waaronder de Universiteit van Georgië, de Universiteit van de Kaukasus en de Vrije Universiteit van Tbilisi. In de 19e eeuw was de Nersisiaanse School een Armeens instituut voor hoger onderwijs, opgericht voor de grote Armeense bevolkingsgroep in de stad.
Architectuur.
De architectuur in Tbilisi is een mengeling van lokale Georgische, Byzantijnse, neoklassieke, jugendstil, beaux-arts en moderne stijlen uit het Midden-Oosten en de Sovjet-Unie, waaronder brutalisme. Door de Perzische verwoesting van de stad in 1795 is veel van de middeleeuwse stad verloren gegaan. Hierdoor zijn de meeste historische gebouwen afkomstig uit de Russische keizerlijke periode (1801–1917). De oudste delen van de stad, onder het Narikala-fort, de buurt Abanotoebani en Avlabari aan de overzijde van de Mtkvari werden grotendeels herbouwd op hun middeleeuwse stratenplan, waarbij sommige oude huizen geheel werden herbouwd. Mede hierdoor heeft het oude centrum zijn eeuwenoude karakter kunnen behouden. Het oude centrum van Tbilisi staat bekend om de houten balkons en veranda's, een traditioneel bouwelement in Georgië. De unieke architecturale creativiteit en diversiteit van het oude centrum wordt door UNESCO erkend.
In Russisch Rijk.
De snelle uitbreiding van de stad halverwege de 19e eeuw onder Russisch gezag betekende een breuk met Georgische architectuurtradities. Nieuwere wijken rond het oude centrum, zoals Sololaki, de omgeving rond de Roestavelilaan en de wijk Agmasjenebeli op de linkeroever van de Mtkvari, kregen een Europees stratenpatroon met gebouwen die geïnspireerd werden op de neoclassicistische architectuur, op dat moment populair in Russische steden. Rond 1900 werd de art-nouveau-stijl, populair in Europa, geïntroduceerd in Georgië en werd vermengd met lokale elementen waardoor deze bouwstijl in Tbilisi een eigen gezicht kreeg. De art-nouveau gebouwen werden onder het Sovjetregime echter niet gewaardeerd vanwege hun bourgeoisie. De Georgische architect Simon Kldiasjvili was leidend in het ontwerp van art-nouveau en eclectische gebouwen in de stad, waaronder het academiegebouw dat later de Staatsuniversiteit van Tbilisi zou huisvesten. 
Sovjet-periode.
In de eerste decennia van het Sovjet-regime kwamen net als in andere delen van de Sovjet-Unie gebouwen onder stalinistische architectuur. Bezijden een aantal residentiële gebouwen verspreid in de stad is het IMEL-gebouw (Instituut Marx, Engels, Lenin) aan de Roestavelilaan een van de meest sprekende voorbeelden hiervan. Het Parlement van Georgië zetelde hier enkele jaren in (1992-1995), maar sinds 2016 is het in gebruik als entree en lobby van een zessterrenhotel. Rond de Roestavelilaan concentreerde zich het politieke en culturele leven, waar een diversiteit aan bouwstijlen te zien is.
Met de destalinisatie onder Nikita Chroesjtsjov en de noodzaak tot snelle en goedkope woningbouw werden ook in Tbilisi in de jaren 1960 vele chroesjtsjovka's gebouwd. Deze waren tot vijf verdiepingen hoog om zo de kosten voor liften te besparen. Ondanks plannen de gebouwen te slopen, de oorspronkelijke levensduur van 25 jaar is ver overschreden, zijn de 700 chroesjtsjovka's te vinden in onder meer de districten Isani, Samgori en Varketili aan de oostkant van de stad. Onder Sovjet-leider Leonid Brezjnev deed het brutalisme zijn intrede in de Sovjet-architectuur, waarvan in Tbilisi nog veel terug te zien is. Ook Georgische architecten waren hierin toonaangevend. Een van de meest iconische brutalistische gebouwen in de stad is het voormalige ministerie van hoofdwegen, waarin tegenwoordig de Bank of Georgia gevestigd is. 
Daarnaast kwamen in de woonwijken Gldani, Samgori, Isani, Varketili, Digomi en Saboertalo vele brezjnevka, de beruchte brutalistische betonflats tot 17 verdiepingen hoog. De centrale Sovjet-autoriteiten lieten weinig ruimte voor lokale architecturale afwijkingen, ten behoeve van lage productiekosten van de geprefabriceerde betonelementen. Toch kregen de flats in de grote uitbreidingswijk Gldani een aantal eigen kenmerken, waaronder balkons. Deze stijl domineerde de woningbouw tot enkele jaren na het uiteenvallen van de Sovjet-Unie.
Onafhankelijk Georgië.
Sindsdien is de bouw in de stad ongereguleerd geraakt wat leidde tot willekeurig neergezette gebouwen, excentrieke modernistische projecten van onder meer president Micheil Saakasjvili en oligarch Bidzina Ivanisjvili, en de kamikaze uitbouw van appartementen. Pogingen na de Rozenrevolutie van 2003 om de bouw meer te reguleren in de stad zijn feitelijk weinig succesvol gebleken. Het opknappen en renoveren van delen van het oude stadscentrum is niet zonder controverse gegaan.
Cultuur.
De eeuwen van verschillende overheersers, een eigen sterk ontwikkelde Georgische culturele identiteit en de smeltkroes van nationaliteiten en religies heeft Tbilisi een divers cultureel erfgoed bezorgd. Het is een multicultureel stad met orthodoxe, katholieke en Armeense kerken, moskeeën en synagogen. Tbilisi is eeuwenlang het centrum van het Georgische culturele leven en er zijn diverse theaters en concertzalen. Deze zijn onder andere het Staatsconservatorium van Tbilisi, het Opera- en Ballettheater van Tbilisi, het Academisch Staatstheater Sjota Roestaveli, het Academisch Staatstheater Mardzjanisjvili, het Marionettentheater Rezo Gabriadze en het Koninklijk Districtstheater. Daarnaast zijn er verschillende concertzalen, waaronder de Staatsconcertzaal van Tbilisi.
Recreatie.
Recreatievoorzieningen zijn er rond het Tbilisi-reservoir en bij het Lisi-meer, en er zijn diverse stadsparken zoals Vake Park en Vera Park. Op het terrein van het voormalige Hippodroom tussen de stadswijken Vake en Saboertalo is in 2021 begonnen met de aanleg van Centraal Park, naar een ontwerp van het Nederlandse LAP. In 2017 is een nieuw dierenpark geopend bij het Tbilisi-reservoir nadat de oude Tbilisi Zoo, gelegen langs de Vera-rivier bij het Heldenplein, in 2015 zwaar beschadigd raakte door hevige overstromingen. In het oude centrum, onder het Narikala Fort, zijn thermische baden.
Vervoer.
Tbilisi beschikt sinds 1966 over een metrosysteem dat sinds 1979 uit twee lijnen bestaat. Verder zijn er tientallen buslijnen en enkele kabelbanen voor publiek gebruik. Oude Sovjet kabelbanen in de stad worden weer gerenoveerd en opnieuw in gebruik genomen, zoals in het westen van de stad tussen de universiteit en studentenflats. Alle vormen van het stads-OV kennen een uniforme elektronische OV-kaart.
Weg.
Tbilisi is als betrekkelijk centraal gelegen hoofdstad zeer goed met de rest van het land verbonden en is een nationaal en internationaal verkeersknooppunt waar wegen met alle buurlanden samenkomen. De stad is het beginpunt van een vijftal nationale hoofdwegen in alle richtingen en meerdere E-routes doen Tbilisi aan. De "Oost-West snelweg", de S1 (E60) naar het westen is de belangrijkste autoweg van het land naar de steden Koetaisi, Zoegdidi en de Zwarte Zee-havens Poti en Batoemi. Dit is tevens de belangrijkste route naar Turkije. In noordelijke richting gaat de historische Georgische Militaire Weg (S3/E117) naar wintersportplaats Goedaoeri, de toeristische trekpleister Stepantsminda en de Georgisch-Russische grens in de Darjalkloof. In oostelijke richting gaat de "Kacheti snelweg", de S5, naar de wijnregio Kacheti en Azerbeidzjan, terwijl in zuidoostelijke richting de S4 (E60) naar industriestad Roestavi gaat en de populairste route is naar Bakoe in Azerbeidjzan. Ten slotte gaat de S6 via Marneoeli en de grensplaats naar Armenië.
Spoorwegen.
In 1872 werd de eerste spoorlijn in Transkaukasië geopend, de Tbilisi- Poti spoorlijn. Tbilisi was destijds onder Russische heerschappij het centrum van Transkaukasië, en spoorlijnen werden in de 19e eeuw gebouwd naar Bakoe en Jerevan en later naar Kacheti waarmee het ook een belangrijk spoorwegknooppunt werd.
Vanaf het Tbilisi Centraal station vertrekken treinen naar Bordzjomi, Koetaisi, Zoegdidi, Poti en Batoemi. Er vertrekken ook internationale nachttreinen naar Jerevan in Armenië.
Luchthaven.
De Sjota Roestaveli luchthaven van Tbilisi ligt ongeveer 15 kilometer ten oosten van het stadscentrum en is bereikbaar via de "Kacheti Highway". In 2007 werd er ook een treinstation geopend, maar er zijn slechts enkele ritten per dag. Vanaf Tbilisi zijn er vliegverbindingen naar diverse EU bestemmingen en in toenemende mate naar het Midden-Oosten.
Vanaf het Vliegveld Natachtari, dat ten noorden van Tbilisi ligt in de buurt van Mtscheta, vertrekken binnenlandse vluchten naar Mestia (Svanetië) en Ambrolaoeri (Ratsja
Stedenbanden.
Tbilisi heeft zusterrelaties met 22 buitenlandse steden (2022), en daarnaast partnerrelaties:
Sport.
Voetbalclub FC Dinamo Tbilisi is de recordkampioen van Georgië. Voor de Georgische onafhankelijkheid won de club in 1964 en 1978 de landstitel van de Sovjet-Unie en in 1981 de Europacup II. FC Dinamo Tbilisi speelt haar wedstrijden in het Boris Pajtsjadzestadion. In dit grootste stadion van Georgië, won FC Barcelona in 2015 de UEFA Super Cup.
Andere belangrijke voetbalclubs uit Tbilisi zijn Lokomotivi Tbilisi, dat speelt in het Micheil Meschistadion, en FC Saboertalo.
Geboren in Tbilisi.
Als eeuwenlange hoofdstad kent Tbilisi veel prominente Georgiërs die hier geboren zijn. Deze lijst is een selectie vanaf de 19e eeuw.

</doc>
<doc id="29508" url="https://nl.wikipedia.org/wiki?curid=29508" title="Huwelijk">
Huwelijk

Het huwelijk of matrimonium is een samenlevingsvorm die wereldwijd sinds duizenden jaren van belang is als economische, juridische, religieuze en/of sociale vorm van het onderhouden en structureren van duurzame vriendschappelijke en seksuele relaties, familieverbanden, arbeidskracht en bezit, geregeld door burgerlijk recht, religieus recht en/of gewoonte en traditie.
Met de opkomst van de Rooms-Katholieke Kerk met een eigen kerkelijk rechtssysteem, is het onderscheid ontstaan tussen het "kerkelijk" of "religieus huwelijk" enerzijds en het "burgerlijk huwelijk" anderzijds. In de 19e en 20e eeuw vormde het huwelijk in België, Nederland en andere Westerse landen veelal de fundering van het gezin.
Concept, vorm en invulling van het huwelijk is afhankelijk van de historische en culturele context en hangt ook samen met de religieuze en maatschappelijke overtuiging van de echtgenoten en de families waaruit zij voortkomen. In sommige landen worden onderscheiden het "heterohuwelijk" tussen mensen van verschillend, en het "homohuwelijk" tussen mensen van hetzelfde geslacht, waarmee niet is gezegd dat partners in een gemengd huwelijk hetero van geaardheid zijn. Het Nederlands burgerlijk recht kent dit onderscheid niet.
Bij het aangaan van een huwelijk heet een mannelijke huwelijkspartner een bruidegom, en een vrouwelijke een bruid. Bij een heterohuwelijk spreekt men van "de" bruidegom en "de" bruid.
Geschiedenis.
Het oud Romeins recht regelde de seksuele relaties tussen een man en een vrouw op verschillende manieren (coniugium, vir e uxor, concubinatus, nuptiae en matrimonium). Alle hadden specifieke rechtsgevolgen waarvan er in het latere recht soms enkele werden overgenomen. Kinderen en alle andere familieleden stonden onder de potestas van de pater familias. Ze konden op geen enkele leeftijd trouwen zonder de toestemming van het familiehoofd. Later werd dit afgezwakt en kwam er meer persoonlijke autonomie. De vrouw stond na het huwelijk onder voogdij van de man. Deze rechtsfiguur heeft eeuwenlang in vele rechtssystemen in meer of mindere mate bestaan, in België en Nederland tot in de 1950er jaren. Bloedverwantschap vormde tot in de vierde graad een beletsel, wat het neef-nichthuwelijk uitsloot.
Van circa 500 tot 1100 gold in delen van West-Europa het Germaans huwelijksrecht, dat grotendeels gewoonterecht was.
Kerkelijk recht, religieuze tradities.
Vanaf de 12e eeuw begon het concept van het huwelijk zoals we dat nu kennen zich te ontwikkelen binnen de Rooms-Katholieke Kerk, het was een sacrament. Regels werden uitgewerkt in het canoniek recht, de benedictijnse kerkjurist Gratianus vond bijvoorbeeld het principe van de instemming van het paar belangrijk bij de formalisatie van het huwelijk, hij legde een uitgebreid concept vast in zijn boek Decretum Gratiani. De regel "Twee geloven op één kussen, daar slaapt de duivel tussen" komt van hem. Hij stelde dat huwelijken tussen Christenen enerzijds en Joden en heidenen anderzijds, verboden moeten worden. De Kerk nam de Romeinse regels rond bloedverwantschap over en dreef het aantal verboden graden in de 9e eeuw op tot zeven. Dit was in het bijzonder hinderlijk voor families met grootgrondbezit, die echter dispensaties kon kopen, waardoor onder andere ook veel grond in handen van de kerk kwam. Het Vierde Lateraans Concilie bracht in 1215 enige mildering. Een andere kerkelijke regel met grote impact betrof de vereisten rond leeftijd en toestemming. In navolging van Lombardus maakte het canoniek recht in de 12e eeuw de toestemming van de trouwers tot een noodzakelijke en voldoende voorwaarde voor het huwelijk ("Sufficiat solus consensus eorum, de quorum coniunctionibus agitur"). Huwbare leeftijd en de huwelijksmeerderjarigheid vielen voortaan samen: voor de jongen veertien jaar en voor het meisje twaalf. Dit werd bevestigd door het Concilie van Trente. Het gebrek aan ouderlijke toestemming werd weliswaar als een zonde aangemerkt, maar tastte de geldigheid van het huwelijk niet aan.
Monogamie is de norm in christelijke culturen, en ligt ook meestal vast in het burgerlijk recht. Het christendom erfde deze norm van de Griekse en Romeinse beschavingen. In het Oude Testament is polygamie voor mannen evenwel normaal, en zowel Abraham als Koning David hadden meer dan een vrouw. De Islam staat een man toe tot vier vrouwen te huwen, op voorwaarde dat hij ze rechtvaardig kan behandelen. Ook in het christendom werd polygamie soms als het mindere kwaad beschouwd ten opzichte van het veel ergere overspel; toen Filips I van Hessen tegen Maarten Luther klaagde dat het gearrangeerde huwelijk met zijn echtgenote Christina van Saksen hem tot overspel dreef, raadde Luther hem aan in het geheim een tweede vrouw te huwen.
Burgerlijk recht.
Vanaf de 16e eeuw werd het huwelijksconcept van de kerk overgenomen in het burgerlijk recht van verschillende landen. De filosoof en rechtsgeleerde Hugo de Groot omschreef het als “een verzameling van man ende wijf tot een gemeen leven, medebrengende een wettelick gebruick van malkanders lichaem”. Tot het einde van de 18e eeuw werden huwelijken kerkelijk ingezegend maar families met bezit of enig vermogen sloten voorafgaand aan de kerkelijke huwelijkssluiting overeenkomsten waarin de voorwaarden en gevolgen van een huwelijk, waaronder de erfopvolging, werden geregeld. De ondertekening was in bijvoorbeeld Frankrijk in de 18e eeuw een feestelijke plechtigheid. Het wereldlijke recht regelde het huwelijksvermogensrecht of strafbaar gedrag.
Onder invloed van de Verlichting kwam er eind 18e eeuw verandering in de heersende rol van het kerkelijk recht. Keizer Jozef II stelde in 1784 een verordening over het huwelijk in, geldig in de Zuidelijke Nederlanden. Het huwelijk werd niet langer aanzien als een sacrament maar als een burgerlijk contract. Toch bleef het kerkelijk huwelijk met als doel voortplanting en zonder mogelijkheid op echtscheiding de regel. Enkel tussen niet-katholieke echtgenoten werd een echtscheiding mogelijk. In de wetgeving na de Franse Revolutie werd het huwelijk gegrond op het natuurrecht met zo weinig mogelijk restricties. Het huwelijk had niet meer de voortplanting als doel en echtscheiding werd mogelijk. In het Burgerlijk Wetboek van Napoleon werd hier deels op teruggekomen maar bleef het huwelijk een burgerlijke instelling.
Voor wat de "leeftijd" betreft, bestaan in Europa drie parallelle tradities. In West-Europa huwden partners relatief laat en met een klein leeftijdsverschil. In Oost-Europa waren de partners traditioneel jonger. In het middellandse-zeegebied was de bruid typisch beduidend jonger dan de bruidegom. Elders in de wereld waren kindhuwelijken niet ongebruikelijk, waarbij ofwel elk van de echtelieden bij zijn of haar ouders bleef wonen tot aan de geslachtsrijpheid van de bruid, of de bruid bij haar schoonouders ging wonen om vertrouwd te worden met de regels en gebruiken van de familie van haar echtgenoot. In het traditionele China sinds de Song-dynastie (960-1279) vonden 20% van de huwelijken plaats onder het systeem van "T'ung yang-shi:" een meisje werd als baby of als peuter weggegeven om te worden opgevoed tot latere bruid voor de zoon des huizes. In India steeg tussen 1921 en 1931 het aantal kindbruiden van 8 565 357 naar 12 271 595; daarbij gold echter vaak het systeem van "gauna" waarbij de bruid tot aan haar geslachtsrijpheid werd opgevoed in het huis van haar eigen ouders.
Vanaf de latere decennia van de twintigste eeuw wordt de term "huwelijk" in sommige landen en in sommige kringen ook in toenemende mate geaccepteerd als benaming voor homoseksuele verbintenissen. Andere landen zoals Letland, definiëren het huwelijk in hun grondwet als een verbintenis tussen één man en één vrouw.
In april 2001 respektievelijk juni 2003 hebben Nederland en België als eerste landen ter wereld het huwelijk juridisch opengesteld voor mensen van hetzelfde geslacht, ongeacht seksuele voorkeur. Het is dus niet meer gekoppeld aan traditionele kenmerken zoals '(potentiële) vruchtbaarheid' en 'twee verschillende geslachten'; daarvoor kan de term "heterohuwelijk" worden gebruikt.
Redenen om te trouwen.
Partners kunnen verschillende motieven hebben om een huwelijk aan te gaan:
Verloving.
Het huwelijk kan beginnen met een huwelijksaanzoek en, als dit aanvaard wordt, een verloving, inclusief een verlovingsring. Er kan gesproken worden over een bruidsschat.
Burgerlijk huwelijk of geregistreerd partnerschap (Nederland).
Het burgerlijk huwelijk of geregistreerd partnerschap kan onder voorwaarden worden gesloten tussen twee personen van gelijk of verschillend geslacht.
Godsdienstig huwelijk.
Het eerst of uitsluitend sluiten van een godsdienstig huwelijk, bijvoorbeeld een kerkelijk huwelijk of een Islamitisch huwelijk, is in Nederland niet toegestaan: "Geen godsdienstige plechtigheden zullen mogen plaats hebben, voordat de partijen aan de bedienaar van de eredienst zullen hebben doen blijken, dat het huwelijk ten overstaan van de ambtenaar van de burgerlijke stand is voltrokken." "De bedienaar van de godsdienst die, voordat partijen hem hebben doen blijken dat hun huwelijk ten overstaan van de ambtenaar van de burgerlijke stand is voltrokken, enige godsdienstige plechtigheid daartoe betrekkelijk verricht" is strafbaar, bij herhaling kan zelfs gevangenisstraf worden opgelegd.
Wet elektronische dienstverlening burgerlijke stand.
Sinds 1 september 2015 is de wet elektronische dienstverlening burgerlijke stand ingevoerd. Sindsdien kunnen bruids- en partnerschapsparen zich rechtstreeks tot de ambtenaar van de burgerlijke stand van de huwelijks- of partnerschapsgemeente wenden om het voornemen om in het huwelijk te treden of een partnerschap te registreren kenbaar te maken. Een uitzondering geldt voor burgers die beiden in het buitenland wonen en waarvan één de Nederlandse nationaliteit bezit. Deze moeten zich tot de ambtenaar van de burgerlijke stand van de gemeente Den Haag wenden. De melding kan schriftelijk of in persoon gedaan worden. Hiermee is de aangifte van het voorgenomen huwelijk of geregistreerd partnerschap ('ondertrouw') komen te vervallen.
Bij de melding verklaart de burger de benodigde gegevens en hoeft deze geen bewijsstukken meer te overleggen als deze zijn geregistreerd in de Basisregistratie Personen. De ambtenaar van de burgerlijke stand toetst deze melding. Daar waar twijfel bestaat of documenten ontbreken kan en zal hij om aanvullende documenten vragen, zoals een nooit eerder getoonde buitenlandse geboorteakte of een bewijs van echtscheiding uit het buitenland.
Het oude artikel 1:43 BW werd op 1 september 2015 ingetrokken. Dit had tot gevolg dat het met ingang van die datum mogelijk werd dat iedere vreemdeling, ongeacht waar hij ter wereld woont, in iedere gemeente in Nederland moest worden toegelaten tot een huwelijk. Pas na inwerkingtreding van de Wet tegengaan huwelijksdwang (zie hieronder) is deze onwenselijkheid hersteld.
Met ingang van 1 september 2015 kwam ook de M46-procedure te vervallen. Dit betrof een controle van de IND en de vreemdelingenpolitie om huwelijken tegen te gaan met als doel (een sterker) verblijfsrecht in Nederland te verkrijgen. In de nieuwe procedure moet de echtgenoot die niet de Nederlandse nationaliteit bezit of rechtmatig in Nederland verblijft met een verblijfsrecht voor onbepaalde tijd, nu een verklaring overleggen. Deze verklaring bevat:
Is de ambtenaar van de burgerlijke stand van oordeel dat er sprake is van schijn dan zal hij zijn medewerking aan dit huwelijk nog steeds moeten weigeren.
Wet tegengaan huwelijksdwang.
Op 5 december 2015 is de Wet tegengaan huwelijksdwang ingevoerd. De wet maakt het moeilijker om in Nederland een gedwongen huwelijk te sluiten door onder meer uitzonderingen op het leeftijdsvereiste af te schaffen, extra eisen te stellen aan huwelijken tussen bloedverwanten in de derde en vierde graad (bijvoorbeeld oom en nicht of neef en nicht), en erkenning te onthouden aan in het buitenland gesloten polygame huwelijken.
Onder de oude wetgeving kon de minister van Justitie om gewichtige redenen dispensatie verlenen aan personen die de leeftijd van 18 jaar nog niet hadden bereikt. 16- en 17-jarigen konden zonder meer in het huwelijk treden als de vrouw zwanger of reeds bevallen was. Deze uitzonderingen zijn met de Wet tegen huwelijksdwang komen te vervallen. Beide partners moeten thans minimaal 18 jaar zijn om in Nederland te kunnen trouwen, en in het buitenland gesloten kinderhuwelijken worden geacht in strijd te zijn met de openbare orde en niet meer van rechtswege in Nederland erkend; de echtgenoten kunnen alsnog erkenning verzoeken wanneer zij beiden de leeftijd van 18 jaar hebben bereikt.
Bloedverwanten in de derde (oom/nicht) of vierde graad (neef/nicht) kunnen alleen nog trouwen als zij ieder bij de ambtenaar van de burgerlijke stand een beëdigde verklaring afleggen dat zij uit vrije wil in het huwelijk treden. Aan polygame huwelijken wordt erkenning onthouden als een van de echtgenoten ten tijde van de huwelijkssluiting de Nederlandse nationaliteit bezat, in Nederland zijn gewone verblijfplaats had of reeds getrouwd was met of geregistreerd partner was van een persoon die de Nederlandse nationaliteit bezat. Als het huwelijk zijn polygame karakter heeft verloren komt het alsnog voor erkenning in aanmerking.
Burgerlijk huwelijk (België).
Geslacht.
Een huwelijk kan worden aangegaan door twee personen van verschillend of van hetzelfde geslacht (art. 143 van het Burgerlijk Wetboek). Het homohuwelijk is in België bijgevolg toegelaten.
Leeftijd.
Niemand mag een huwelijk aangaan voor hij de leeftijd van achttien jaar heeft bereikt (art. 144 van het Burgerlijk Wetboek). Om gewichtige redenen kan de jeugdrechtbank het verbod om voor achttien jaar een huwelijk aan te gaan opheffen (art. 145 van het Burgerlijk Wetboek).
Toestemming.
Onderlinge toestemming is een van de voorwaarden voor een geldig huwelijk.
Er is geen huwelijk wanneer, ondanks de gegeven formele toestemmingen tot het huwelijk, uit een geheel van omstandigheden blijkt dat de intentie van minstens een van de echtgenoten kennelijk niet is gericht op het tot stand brengen van een duurzame levensgemeenschap, maar enkel op het bekomen van een verblijfsrechtelijk voordeel dat is verbonden aan de staat van gehuwde (art. 146bis van het Burgerlijk Wetboek). In dit laatste geval zou sprake zijn van een schijnhuwelijk.
Er is evenmin een huwelijk wanneer het wordt aangegaan zonder vrije toestemming van beide echtgenoten en de toestemming van minstens een van de echtgenoten werd gegeven onder geweld of bedreiging (art. 146ter van het Burgerlijk Wetboek).
Zonder toestemming van zijn ouders mag een minderjarige geen huwelijk aangaan (art. 148 van het Burgerlijk Wetboek).
Polygamieverbod.
Men mag geen tweede huwelijk aangaan voor de ontbinding van het eerste (art. 147 van het Burgerlijk Wetboek).
Incestverbod.
Het huwelijk is (in België) verboden tussen alle bloedverwanten in de rechte opgaande en nederdalende lijn en de aanverwanten in dezelfde lijn (art. 161 van het Burgerlijk Wetboek). De Koning kan, om gewichtige redenen, het verbod voor aanverwanten opheffen (cf. art. 164 van het Burgerlijk Wetboek).
In de zijlijn is het huwelijk verboden tussen broers, tussen zusters of tussen broer en zuster (art. 162 van het Burgerlijk Wetboek).
Het huwelijk is ook verboden tussen oom en nicht of neef, of tussen tante en nicht of neef (art. 163 van het Burgerlijk Wetboek). De Koning kan, om gewichtige redenen, dit verbod opheffen (art. 164 van het Burgerlijk Wetboek).
Een vergelijkbare regeling geldt voor adoptieve verwantschap (art. 353-13 BW) voor wat de rechte lijn betreft en de tweede graad van de zijlijn (al kan de geadopteerde wel zonder huwelijksbeletsel huwen met een ascendent van de adoptant). Opvallend is dat er een absoluut huwelijksbeletsel bestaat voor een huwelijk tussen de adoptant en de geadopteerde of zijn afstammelingen. Deze kunnen dus wel een kerkelijk huwelijk aangaan (mits hun een dispensatie wordt toegekend), maar geen burgerlijk huwelijk. Aangezien een kerkelijk huwelijk in België evenwel steeds voorafgegaan moet worden door een burgerlijk huwelijk, is dat kerkelijk huwelijk wel illegaal en strafbaar. Omdat deze regel in de Grondwet zelf staat, kan het Grondwettelijk Hof deze regel niet toetsen aan het gelijkheidsbeginsel.
Putatief huwelijk.
Een "putatief huwelijk" (Frans: ) is een rechtsfiguur in het Belgisch burgerlijk recht waarbij een nietig huwelijk alsnog rechtsgevolgen kan hebben.
Een nietig huwelijk heeft niettemin rechtsgevolgen ten aanzien de echtgenoten, op voorwaarde dat ze het huwelijk te goeder trouw zijn aangegaan (art. 201, eerste lid oud BW). Is slechts een van beide echtgenoten het huwelijk te goeder trouw aangegaan, dan speelt het putatief huwelijk enkel voor die echtgenoot (art. 201, tweede lid oud BW).
Ook ten aanzien van de kinderen die uit dit nietig huwelijk zijn geboren, heeft het huwelijk niettemin gevolgen in hun voordeel, zelfs als geen van beide echtgenoten te goeder trouw geweest (art. 202 oud BW).
Een schijnhuwelijk kan met andere woorden geen putatief huwelijk zijn ten aanzien van de te kwader trouwe echtgeno(o)t(en), maar wel ten aanzien van de kinderen.
De huwelijkssluiting.
Veel mensen maken van de bruiloft een grote gebeurtenis, die vaak maanden van tevoren moet worden geregeld. Maar niet iedereen doet dat. Van "stiekem trouwen" wordt gesproken als twee mensen hun omgeving achteraf, of in het geheel niet, in kennis stellen van een gesloten huwelijk. Er worden dan bijvoorbeeld kaartjes rondgestuurd met de tekst "We zijn getrouwd in Las Vegas".
Een meer organisatorische trend is het openen van een website voor het bruidspaar. Deze site kan in de aanloopfase naar het huwelijk een informerend karakter hebben en later dienen als fotoalbum. Meestal wordt deze site door de ceremoniemeester geopend.
Tevens is het inhuren van een huwelijksplanner een uitkomst bij het organiseren van een grote bruiloft. De huwelijksplanner kan ook op de grote dag zelf als ceremoniemeester fungeren. Het beroep huwelijksplanner is overgewaaid uit Amerika, maar wordt ook in Nederland steeds vaker in de arm genomen.
Zaken waar aan gedacht moeten worden zijn bijvoorbeeld de trouwzaal, bruidskleding, corsage, ringen, het bruidsmeisje en de huwelijksfotograaf.
Voor het huwelijk is er soms een vrijgezellenfeest.
De huwelijksdag.
De trouwlocatie of trouwzaal waar een huwelijk wordt gesloten, hangt af van het land en de geldende cultuur. Bij een religieus huwelijk vindt deze plaats in het aan de eredienst gewijde gebouw, bijvoorbeeld tijdens een mis. Vroeger werd een burgerlijk huwelijk in Nederland alleen in het gemeentehuis gesloten, maar tegenwoordig kan het College van Burgemeester en Wethouders ook andere trouwlocaties aanwijzen, die hierdoor 'Huis der Gemeente' worden en op het moment van voltrekken openbaar moeten zijn.
De (al dan niet buitengewoon) ambtenaar van de burgerlijke stand, de trouwambtenaar, sluit het burgerlijk huwelijk. Als aandenken kunnen de echtelieden het trouwboekje ontvangen, waarin de kinderen bijgeschreven kunnen worden wanneer die bij een ambtenaar van de burgerlijke stand worden aangegeven. Het trouwboekje wordt ook wel het boterbriefje genoemd.
Het burgerlijk huwelijk moet in Nederland worden bijgewoond door minimaal twee of maximaal vier meerderjarige getuigen. Na het burgerlijk huwelijk volgt, indien daarvoor wordt gekozen, het kerkelijk huwelijk. De huwelijksdag wordt meestal afgesloten met een bruiloftsfeest.
Tijdens het huwelijk.
De eerste weken van het huwelijk worden de wittebroodsweken genoemd. Soms is er ook een huwelijksreis.
Rechten en plichten.
De huwelijkse staat en het geregistreerd partnerschap omvat allerlei rechten en plichten, bijvoorbeeld een onderhoudsplicht.
Huwelijksvermogensrecht.
Het huwelijksvermogensrecht wordt in de meeste westerse landen geregeld door het burgerlijk recht.
Bij Nederlandse huwelijken gesloten voor 2018, ontstond vanaf het moment dat het huwelijk is voltrokken een algehele gemeenschap van goederen. Men kon hiervoor wel voor het huwelijk bij notariële akte met elkaar huwelijkse voorwaarden overeenkomen.
Vanaf 2018 geldt een beperkte gemeenschap van goederen.In België geldt dan het wettelijk huwelijksvermogensstelsel: goederen die men bij aanvang van het huwelijk heeft, blijven eigen goederen. Vermogenstoename tijdens het huwelijk is gemeenschappelijk. Hiervan kan men afwijken door een huwelijksovereenkomst te sluiten. Dit komt overeen met wat mondiaal gebruikelijk is.
Huwelijksvormen.
Het burgerlijk huwelijk is het wettelijke huwelijk. Het is in Nederland geregeld in Boek 1 van het Burgerlijk Wetboek (Personen- en familierecht). Daarin zijn ook de rechten en verplichtingen opgenomen die bij een huwelijk, maar ook na ontbinding van een huwelijk, gelden.
In veel landen is de voltrekking van een huwelijk een godsdienstige ceremonie. In Nederland en België wordt een huwelijk officieel voltrokken tijdens een civiele ceremonie, meestal in het gemeentehuis. Daarna kan eventueel een godsdienstige plechtigheid volgen.
Christelijk huwelijk.
De opvattingen over het huwelijk zijn in protestantse en katholieke kringen verschillend. Katholieken beschouwen de civiele ceremonie louter als een wettelijke verplichting. Voor hen wordt het huwelijk aangegaan tijdens de huwelijksmis. De katholieke leer stelt het huwelijk voor als verbond, waarbij man en vrouw een levenslange gemeenschap met elkaar vormen, die uit haar natuurlijke aard gericht is op het welzijn van de echtgenoten en op het voortbrengen en opvoeden van kinderen. "Voor een christen is het huwelijk niet simpelweg een maatschappelijke instelling, laat staan een remedie voor de menselijke zwakheid: het is een authentieke bovennatuurlijke roeping. De heilige Paulus noemt het een groot sacrament in Christus en de Kerk (Ef. 5, 32), en tegelijkertijd en onafscheidelijk daarmee verbonden is het een contract dat man en vrouw voor altijd met elkaar aangaan want, of we willen of niet, het door Christus ingestelde huwelijk is onontbindbaar." Dit is door Paus Johannes Paulus II uitvoerig uitgewerkt in de Theologie van het Lichaam. Om deze reden verlangt de Katholieke kerk van de toekomstige echtparen dat ze het huwelijk voorbereiden, meestal door middel van een huwelijkscursus.
Bij protestanten wordt het huwelijk in het gemeentehuis voltrokken. Daarna vragen ze tijdens een godsdienstoefening om Gods zegen – zij spreken dan ook van "inzegenen".
Joods huwelijk.
Het joodse huwelijk bestaat uit diverse rituelen en vindt plaats onder een choepa. Het formele deel bestaat uit het tekenen van de huwelijksakte, de ketoeba.
Islamitisch huwelijk.
Bij het huwelijk volgens de islam wordt een huwelijksakte gemaakt. In de akte wordt onder andere de bruidsschat vermeld. Een imam voltrekt het huwelijk. Het huwelijk in de islam is alleen toegestaan tussen een moslimman en -vrouw, of een moslimman met een christelijke of joodse vrouw [Zie Koran 5:5]. Moslimvrouwen is het niet niet toegestaan om met een man van een andere religie te trouwen. In de jurisprudentie van de islam zijn er ook andere voorwaarden om een geldig huwelijk te hebben. De Islam verbiedt huwelijken tussen twee mensen van hetzelfde geslacht.
Ceremonieel huwelijk.
Nieuw op dit gebied is het ceremonieel huwelijk: dit is een uitbreiding op het wettelijke huwelijk, die dieper ingaat op de trouwgeloftes van het paar. Het wettelijk huwelijk is puur een registratie van de regels en plichten die het paar overeen zijn gekomen en die de wet aan het huwelijk stelt. In het Nederlands wetboek staat nergens dat er een toespraak gehouden dient te worden door de burgerlijke stand. Het ceremonieel huwelijk vult deze 'zakelijke transactie' aan door zich meer op de inhoud van de ceremonie te richten. Symbolische rituelen, huwelijksgeloften, ringgeloften kunnen daar onderdeel van zijn. Het wettelijke huwelijk is het zakelijke gedeelte en het ceremonieel huwelijk is het emotionele gedeelte van de huwelijksplechtigheid. Het ceremonieel huwelijk kan voor of na de wettelijke registratie plaatsvinden. Het is niet gebonden aan de wet en is daarmee niet gebonden aan locatie, datum of tijd. Het ceremonieel huwelijk kan dus op elke gewenste locatie plaatsvinden en op elk tijdstip.
Homohuwelijk.
Het homohuwelijk is de term die in de volksmond wordt gebruikt voor een huwelijk tussen mensen van gelijk geslacht. Dit was als formeel burgerlijk huwelijk in Nederland tot 2001 niet mogelijk. In de moderne geschiedenis is Nederland het eerste land in de wereld geweest waar het huwelijk juridisch opengesteld werd voor paren van gelijk geslacht. België liet dit in 2003 als tweede land in de wereld toe, en geleidelijk aan volgden andere westerse landen, waaronder Spanje en Canada. Tegenwoordig kunnen ook in de Verenigde Staten personen van hetzelfde geslacht trouwen, zij het dat het tot 26 juni 2015 nog niet in alle staten mogelijk was.
In Nederland, België, Spanje, Canada, Zuid-Afrika, Noorwegen, Zweden, Portugal, IJsland, Argentinië, Denemarken (ook Groenland en de Faeröer), Brazilië, Frankrijk, Uruguay, Nieuw-Zeeland, Luxemburg, de Verenigde Staten, Ierland, Colombia, Finland, Malta, Duitsland, Australië, Oostenrijk, Taiwan en Ecuador is het wettelijke huwelijk inmiddels ook mogelijk voor paren van gelijk geslacht. Het merendeel van het Verenigd Koninkrijk en 18 deelstaten in Mexico erkennen het homohuwelijk eveneens. Bovendien moet Costa Rica het huwelijk openstellen na een uitspraak van het Hooggerechtshof.
Polygaam huwelijk.
Wereldwijd komen monogame huwelijken tussen man en vrouw het meest voor, gevolgd door polygynie (een verbintenis van één man met meerdere vrouwen). Naast de meest gebruikelijke monogame huwelijksvorm (één man, één vrouw), zijn er de polygame vormen polygynie (één man, meerdere vrouwen) en polyandrie (één vrouw, meerdere mannen, meestal broers).
Postuum huwelijk.
Als alle formaliteiten die aan het huwelijk vooraf moeten gaan zijn afgehandeld, maar een van de partners overlijdt voor de geplande huwelijkssluiting, dan kan de overlevende volgens het Franse recht alsnog trouwen met zijn of haar overleden partner, mits de President van de Republiek hiervoor toestemming verleent wegens ernstige redenen. Als huwelijksdatum geldt dan de dag voor het overlijden, zodat de overlevende daarmee de status van weduwe of weduwnaar krijgt. Deze regeling werd voor het eerst toegepast toen een zwanger meisje trouwde met haar verloofde die was omgekomen bij de ramp met de Malpassetstuwdam.
Trouwen met de handschoen.
Trouwen met de handschoen is een huwelijk waarbij een van de partners niet aanwezig kan zijn en wordt vervangen door een gevolmachtigde.
Andere vormen.
In andere culturen ziet het huwelijk er ook vaak anders uit. Daarnaast bestaan er andere huwelijksvormen, bijvoorbeeld:
Trends.
In de tweede helft van de twintigste eeuw is in westerse landen het gemengd huwelijk steeds meer gemeengoed geworden.
Huwelijksverjaardag.
Een huwelijksverjaardag is een herdenking van de dag waarop het huwelijk is afgesloten. Deze dag wordt vaak "gevierd" met iets speciaals zoals een bloemetje of diner. Op de kroonjaren wordt ook wel een feest gegeven.
Ontbinding van het huwelijk.
Katholiek huwelijk.
Volgens het kerkelijk recht kan het huwelijk alleen ontbonden worden door de dood. Het huwelijk kan echter wel ongeldig worden verklaard, hetgeen kan geschieden door een uitspraak van een kerkelijke rechtbank op grond van verklaringen van een psychiater die een oordeel uitspreekt over een van de echtelieden, vaak zelfs zonder deze zelf gezien of gesproken te hebben.
Nederland.
Naar Nederlands recht eindigt het huwelijk door het overlijden van een van beide echtgenoten of door echtscheiding. In geval van langdurige vermissing na 5 jaar kan bij de rechtbank een verklaring van vermoedelijk overlijden worden aangevraagd. Het huwelijk kan daarna ontbonden worden.
Bij een echtscheiding moeten er ook zaken geregeld worden zoals alimentatie en, als er kinderen of huisdieren zijn, een omgangsregeling.
Gezinshereniging.
In veel landen bevat de wetgeving inzake immigratie speciale clausules voor de immigratie van buitenlandse echtgenoten van eigen onderdanen of van vreemdelingen die rechtmatig op de eigen bodem verblijven.
In Europa garandeert zowel de Europese Unie (via de gezinsherenigingsrichtlijn) als het Europees Hof voor de Rechten van de Mens (via de jurisprudentie inzake het Europees Verdrag voor de Rechten van de Mens, artikel 8) het recht op gezinshereniging.
Sinds de jaren 1990 wordt in het politieke discours rond de multiculturele samenleving steeds vaker een verband gelegd tussen internationale huwelijken bij minderheden en de moeilijkheid te integreren in het gastland. In dat kader hebben vele landen hun migratiewetgeving verstrengd om zo weinig mogelijk gezinshereniging toe te laten en toch de minimumnormen van de EU en het EHRM te respecteren. De Deense wetgeving gaat hierin het verst en is al door Britse en Nederlandse regeringen aangehaald als een voorbeeld om te volgen. Naast bezorgdheid over integratie of over de immigratie zelf, spelen hier ook argumenten over kinderhuwelijken en huwelijksdwang. Er bestaat evenwel weinig empirisch onderzoek over het verband tussen gezinshereniging en integratie.

</doc>
<doc id="29510" url="https://nl.wikipedia.org/wiki?curid=29510" title="Keizer Ferdinand I (1503-1564)">
Keizer Ferdinand I (1503-1564)

Ferdinand I (Alcalá de Henares, 10 maart 1503 — Wenen, 25 juli 1564) was keizer van het Heilige Roomse Rijk, koning van Bohemen en Hongarije. Hij was de jongere broer van keizer Karel V.
Biografie.
In tegenstelling tot zijn oudere broer Karel, zijn oudere zusters Eleonora en Isabella en jongere zuster Maria werd Ferdinand niet in Mechelen opgevoed maar in Spanje. Hij was de zoon van Filips I van Castilië (Philips de Schone) en Johanna van Castilië en ontving bij zijn geboorte de titels aartshertog van Oostenrijk en infant van Castilië, León, Aragon en Navarra. Hij was genoemd naar zijn grootvader van moeders kant, Ferdinand II, die ook op 10 maart was geboren. Aanvankelijk was Ferdinand voorbestemd om die grootvader op te volgen.
Bij de aanstelling van Karel V als koning van Castilië en Aragon en als keizer van het Heilige Roomse Rijk liet hij het bestuur van Oostenrijk en Slovenië over aan zijn broer Ferdinand. Door zijn verkiezing tot koning van Duitsland in 1531 werd voor Ferdinand een aanzet gegeven tot opvolging van Karel V na zijn abdicatie en nam hij al officieel in diens afwezigheid de keizerlijke taken waar.
Nadat sultan Süleyman I Ferdinands zwager Lodewijk II van Hongarije, koning van Bohemen en Hongarije, had verslagen bij de Slag bij Mohács op 29 augustus 1526 — waarbij Lodewijk was omgekomen — werd Ferdinand gekozen tot koning van Bohemen. De opvolging in Hongarije leidde tot een verhitte strijd tussen Ferdinand en János Szapolyai, woiwode van Zevenburgen, ieder gesteund door verschillende facties binnen de Hongaarse adel. Ferdinand werd daarbij ook gesteund door Karel V, terwijl János erin slaagde om de steun van Süleyman te verkrijgen.
Bij het Beleg van Wenen (1529) konden de legers van Ferdinand met succes de aanval van de Ottomanen, onder leiding van Süleyman, weerstaan. Er zouden nog meerdere belegeringen volgen, maar in 1533 werd een vredesverdrag met de Ottomanen gesloten, waardoor ook het koninkrijk Hongarije ter sprake kwam. Bepaald werd dat het westelijk deel onder gezag kwam van Ferdinand en het oostelijk deel onder János’ gezag, namelijk het Oost-Hongaars koninkrijk. Met het Verdrag van Nagyvárad (1538) probeerde Ferdinand Hongarije tot een erfelijk gebiedsdeel te maken. 
Bij het bestuur van Oostenrijk, Bohemen en Hongarije regeerde hij als een absolute monarch. Hij publiceerde een grondwet voor zijn erfelijke landen en stelde in Pressburg, Praag en Breslau regeringsorganen aan naar Oostenrijks voorbeeld. Weerstand tegen deze centralisatie leidde er in 1559 toe, dat hij de onafhankelijkheid van deze organen moest erkennen.
In 1547 weigerde Bohemen zijn legers beschikbaar te stellen voor een strijd tegen de Duitse protestanten. Met de hulp van Spaanse troepen slaagde Ferdinand erin de opstand hiertegen neer te slaan, waarna de privileges van de Boheemse steden danig werden ingeperkt.
In 1556 werd Ferdinand keizer van het Heilige Roomse Rijk - hetgeen overigens pas in 1558 officieel bevestigd werd. Al in 1531 was bepaald dat de erfopvolging in zijn familie zou blijven en dat Filips II, de toen vierjarige zoon van Karel V, uitgesloten werd voor eventuele opvolging.
Ferdinand stierf in Wenen en werd begraven in de Sint-Vituskathedraal te Praag. Hij werd als keizer van het Heilige Roomse Rijk opgevolgd door zijn zoon Maximiliaan II.
Godsdienstkwestie.
Ferdinand was een overtuigd katholiek en aanvankelijk een groot tegenstander van de protestantse bewegingen. Al snel besefte hij, dat hij in de strijd tegen Ottomanen afhankelijk was van de steun van de protestantse adel, waardoor hij meer tolerantie betuigde.
Eén beweging werd echter wel fel bestreden, de anabaptisten. Via diverse mandaten trad hij hard op tegen deze stroming. Zo liet hij vooraanstaande figuren oppakken en op de brandstapel zetten. In 1529 werd een mandaat afgekondigd waarin bepaald werd dat alle ketters (lees: anabaptisten) de dood moesten vinden door verbranding. Door dit mandaat kreeg de vervolging een legitiem karakter. De gebeurtenissen in Münster (1534-1535) bevestigden Ferdinands afkeer van deze beweging. Door zijn optreden nam de invloed van de anabaptisten in Ferdinands rijk af.
Hij was in zijn laatste levensjaren een overtuigd aanhanger van de Contrareformatie en stond dan ook open voor hervormingen binnen de Kerk. Tijdens de Rijksdag van Augsburg in 1555 die hij voorzat namens Karel V kwamen de Duitse keurvorsten tot een vergelijk en leken de problemen rondom de godsdienstpolitiek opgelost. Een van de motto’s tijdens deze bijeenkomst was "cuius regio eius religio", wat betekende, dat de vorst van een gebied het geloof binnen zijn gebied kon bepalen. Overtuigd door deze godsdienstvrede trachtte Ferdinand samen met de jezuïetenorde in de landen onder zijn beheer het katholieke geloof opnieuw te vestigen, maar slaagde hierin nauwelijks. Een succesje was het herstel van het aartsbisdom Praag, dat door de protestanten was opgeheven.
Samenwerking met Karel V.
Als plaatsvervanger van Karel V volgde hij aanvankelijk het beleid van zijn broer. Door de weigering van Karel om hem opnieuw te benoemen als hertog van Württemberg en Karels pogingen om de opvolging van Filips II voor de keizerlijke kroon te regelen bekoelde de verstandhouding tussen de twee broers.
Ook stond hij toleranter ten opzichte van de protestanten in vergelijking tot Karel V, puur gebaseerd op politieke overwegingen. Toen echter zijn zuster Isabella, die getrouwd was met de Deense koning Christiaan II, overging naar de leer van Luther beschouwde hij haar als "persona non grata".
Huwelijk.
Op 25 mei 1521 trouwde Ferdinand te Linz met Anna van Bohemen en Hongarije, dochter van Wladislaus II van Hongarije, koning van Bohemen en Hongarije. Dit huwelijk was voortgekomen uit een verdrag tussen Ferdinands grootvader Maximiliaan I en Wladislaus. De huwelijksinzegening vond op 22 juli 1515 in de Stephansdom in Wenen plaats tijdens een beroemde dubbele plechtigheid (de Wiener Doppelhochzeit), waarbij ook Ferdinands jongere zus Maria werd uitgehuwelijkt aan Anna's jongere broer en latere koning Lodewijk II van Hongarije. Maximiliaan was daarbij zelf plaatsvervanger voor zijn afwezige kleinzoon Ferdinand.
Uit dit huwelijk werden vijftien kinderen geboren.
Anna van Bohemen stierf in 1547 in het kraambed van haar dochter Johanna. Keizer Ferdinand hertrouwde niet.

</doc>
<doc id="29512" url="https://nl.wikipedia.org/wiki?curid=29512" title="Vrij vers">
Vrij vers



</doc>
<doc id="29513" url="https://nl.wikipedia.org/wiki?curid=29513" title="Engel">
Engel

Een engel (van het Oudgriekse: ; "ángelos", "boodschapper", een vertaling van het Hebreeuwse: מלאך; "mal'ach", "boodschapper", Arabisch: ملاك; "malak", Latijn: angelus) is een bovennatuurlijk, verstandelijk wezen, dat wordt teruggevonden in verscheidene (vaak monotheïstische) religies. In het christendom, de islam, het jodendom en zoroastrisme, treden engelen, als bedienden of beschermers van de mens, gewoonlijk op als boodschappers van God (of de goden), van wie ze duidelijk zijn onderscheiden, en beschikken over bovenmenselijke capaciteiten en eigenschappen.
De term engel kan zowel worden gebruikt als de categorie waartoe diverse hemelse wezens behoren, zoals aartsengelen, serafs, cherubs en tronen, maar ook als een van de lagere hemelse wezens die tot deze categorie behoren - vaak gelijkgesteld aan beschermengelen. Het jodendom, christendom en de islam gaan ervan uit dat het aantal engelen astronomisch is; er wordt in de Bijbel gesproken over tienduizenden maal tienduizenden (Daniël 7:10), een uitdrukking die "ontelbaar veel" betekent. Er bestaat een zekere rangorde onder de engelen, maar het aantal orden en de benamingen daarvan verschilt per godsdienst.
Voorlopers.
Volgens verschillende onderzoekers zou het concept van engelen ontleend zijn aan archaïsche mythologieën en religies zowel in Mesopotamië, het Oude Egypte als het tussenin liggende oude Kanaän.
Mesopotamië en het oude Egypte.
De beschrijving van gevleugelde goden of godachtige wezens (netjer) in de Egyptische mythologie, zoals Nephthys in de mythes over Isis en Osiris zouden een oorsprong van het concept van engelen kunnen zijn.
De idee van gevleugelde wezens als bemiddelaars tussen goden en mensen kan ook worden gevonden in de culturen van Mesopotamië. Gevleugelde goden of beschermende geesten verschijnen in de iconografie van de religies van Mesopotamië. "Engelachtige" voorstellingen kunnen bijvoorbeeld worden gevonden in de koninklijke paleizen van de Babyloniërs of Assyriërs in Nineve, Nimrud of Dur-Sharrukin.
Engelen in het jodendom.
Tijdens en na de Babylonische ballingschap ontwikkelde het Judaïsme zich steeds meer naar monotheïsme. Hiermee werd de afstand tussen JHWH en de individuele mens steeds groter en ontstond de behoefte de krachten die zij in het leven ondervonden, op een andere wijze te personifiëren. Onder invloed van de Babylonische en vooral Perzische geloofssystemen ontwikkelde zich een uitgebreide engelenleer, waarbij een steeds verder uitgewerkt systeem van hemelse functionarissen God assisteerden en klaarstonden om Zijn bevelen op te volgen. Langzamerhand ontwikkelde deze hemelse regering zich naar het patroon van een aardse regering, namelijk het indrukwekkende en goed georganiseerde Perzische hof.
In het Nieuwe Testament wordt vermeld dat de sadduceeën niet in engelen en geesten geloofden (Handelingen 23:8), maar dat is buitengewoon onwaarschijnlijk omdat engelen duidelijk in de Pentateuch voorkomen. Gowan vermoedt dat het om een combinatie met het geloof in de opstanding gaat, namelijk het geloof dat de doden tot engelen worden opgewekt.
Engelen mogen in het jodendom niet aanbeden worden, maar worden in de traditie wel aangeroepen om bescherming te bieden. Rationele rabijnen, vanaf de middeleeuwen tot de huidige tijd, wijzen het geloof in engelen af.
Uiterlijke verschijning.
In de verhalen uit de Bijbel worden engelen in een aantal gevallen in eerste instantie niet als zodanig door de mens herkend. Zie bijvoorbeeld Genesis 18, waarin pas later blijkt dat de bezoekers engelen zijn en Rechters 13:21, waar de bezoeker indruk maakt maar pas bij zijn vertrek als engel wordt herkend. In de Hebreeuwse Bijbel worden engelen, als ze een boodschap komen brengen, niet beschreven met vleugels. Jakob zag bijvoorbeeld engelen met behulp van de Jakobsladder uit de hemel neerdalen (Genesis 28:10-22). Anders is dat met engelen die de grootheid van God verkondigen, zoals in Jesaja 6 (serafijnen met zes vleugels) en Ezechiël 1 (wezens met vier vleugels).
Hiërarchie van engelen in het jodendom.
Maimonides onderscheidde in zijn Misjnee Tora tien rangen van engelen, van hoog naar laag:
Taken van engelen.
Afgaande op wat er in de Bijbel en de Koran over engelen verhaald wordt, onderscheidt men de volgende taken van engelen:
Bovennatuurlijke macht.
In Bijbelboeken waarin engelen voorkomen, staat geschreven dat engelen over bovennatuurlijke macht, kennis en capaciteiten beschikken; de theologie ondersteunt deze eigenschappen van engelen eveneens. Engelen staan boven de natuurwetten en zijn tot dingen in staat die voor de mens onmogelijk zijn.
De gevallen engelen (demonen) hebben deze macht over de natuurwetten behouden; hun val heeft hun bovennatuurlijke macht, kennis en vermogens niet aangetast. Dit stelt hen in staat grote invloed uit te oefenen op de mens en op de atmosfeer.
Engelen in het christendom.
Engelen in het Nieuwe Testament.
Het bestaan van engelen was een vanzelfsprekendheid voor de synoptische evangelisten en zij citeren Jezus, die hierin een vorm van angelologie omarmde, in zijn argumentatie inzake de opstanding (Marcus 12:25 en parr.). Concrete vermeldingen van engelen blijven in de evangeliën echter beperkt tot de verhalen rondom de geboorte van Jezus en zijn opstanding.
Paulus noemt engelen zelden en nooit in theologische zin. Sommige van zijn uitdrukkingen zijn later geïnterpreteerd als aanduidingen van bepaalde types engelen, zoals die over de tronen (Kolossenzen 1:16).
Dat zich in het vroege christendom heel snel een probleem aftekenende om Christus (als Zoon van God) te onderscheiden van de engelen, wordt vooral duidelijk in het eerste hoofdstuk van de Brief aan de Hebreeën.
Engelen zijn het belangrijkst in de Openbaring van Johannes, die qua voorstellingswereld diep geworteld is in de vroeg-joodse apocalyptiek.
Slechts twee engelen worden met naam genoemd: de aartsengelen Gabriël (Lucas 1:19,23) en Michaël (Judas 9; Openbaring 12:7).
Engelenorden volgens de indeling van Pseudo-Dionysius.
In het christendom hebben de theorieën van Pseudo-Dionysius grote invloed op de theologie gehad en hebben ze menig mysticus geïnspireerd. Dionysius deelde de engelen in negen rangen of orden in, waarbij hij zich liet leiden door de neoplatonische filosofie, getuige de triadenstructuur van zijn hiërarchische indeling van engelen. De indeling is als volgt:
Zij bevinden zich in steeds engere cirkels rond God. De serafijnen staan hierin het dichtst bij Gods troon. Deze visie werd geaccepteerd door Thomas van Aquino en de Rooms-Katholieke Kerk.
De Engel van de Heer die in de Hebreeuwse Bijbel meer dan vijftig maal optreedt, wordt door christenen soms als pre-existentie van Christus gezien.
De uiterlijke verschijning van engelen.
De wijze waarop engelen worden afgebeeld berust grotendeels op conventie. In de christelijke traditie hebben engelen vaak een volmaakt menselijk uiterlijk, veelal dat van een jongeling, hoewel engelen geslachtloos zijn. In de eerste eeuwen van de christelijke kunst worden engelen voorgesteld als ongevleugelde mannen, gehuld in een witte tunica en soms met baard. In de Byzantijnse kunst kwam hier verandering in. De engelen werden - bijvoorbeeld op iconen - meestal afgebeeld als wezens met vleugels, hadden een vrouwelijk gezicht en een taenia (lint) in de haren.
In de traditie van de Oosters-orthodoxe Kerk worden cherubijnen vaak aangeduid als "veelogig" en serafijnen als "zesvleugelig", waarbij deze wel een menselijke gedaante hebben. Dit komt overeen met wat in Jesaja 6 over serafijnen te lezen is. In de iconografie worden serafijnen afgebeeld als zesvleugelige, vlammende wezens, die hun gelaat en benen met hun vleugels bedekken uit ontzag voor de majesteit van God.
Vrije wil en gevallen engelen.
Volgens de christelijke traditie hebben engelen een vrije wil en kunnen voor of tegen God kiezen. Er is in verband met deze keuze wel een belangrijk verschil tussen engelen en mensen: als engelen ervoor kiezen tegen God in te gaan, is die keuze onherroepelijk, terwijl voor mensen tot aan hun sterven de mogelijkheid tot berouw en bekering blijft bestaan. Volgens het christendom is Satan een gevallen engel en de duivel, was hij al in de Hof van Eden aanwezig in de gedaante van een slang en verleidde hij Adam en Eva tot zonde tegen God. De identificatie van de slang als een gevallen engel of Satan wordt niet aangetroffen in de Hebreeuwse Bijbel of het judaïsme in het algemeen.
Verering van engelen.
De verering (Latijn "veneratio" of "dulia") van de engelen kwam in Europa vooral vanaf de vijfde eeuw op gang, nadat Laurentius van Siponto het Apuliaanse heiligdom ter ere van de Aartsengel Michaël vestigde. In de theologie houdt de angelologie zich bezig met de engelen. De protestantse kerken en kerkgenootschappen onthouden zich in het algemeen van verdere expliciete uitspraken over de engelen, omdat de heersende opvatting is dat de mensen heel weinig weten over engelen. Voor hen bestaan engelen zonder meer, maar de opvattingen over engelen maken deel uit van de fides implicita en vormen derhalve geen onderdeel van hun fundamentele christelijke dogmata. De katholieke kerk stelt in haar Catechismus expliciet dat engelen tot de scheppingsorde behoren, en beveelt ook hun verering en aanroeping aan. In West-Europa is de rijke volksdevotie geïnspireerd door o.a. Hildegard van Bingen.
De traditie van de Rooms-Katholieke Kerk leert dat een mens vanaf de geboorte tot de dood omringd wordt door de bescherming en de voorspraak van engelen. Iedere gelovige wordt terzijde gestaan door een engel (beschermengel of engelbewaarder) om hem als een behoeder en herder door het leven te leiden. In de Rooms-Katholieke Kerk wordt het feest van de beschermengel gevierd op 2 oktober, het feest van de aartsengelen op 29 september. In de Rooms-Katholieke Kerk bestaat er één geestelijke orde, die expliciet leeft vanuit de engelenspiritualiteit. Deze orde van de Reguliere kanunniken van het Heilig Kruis begeleidt het uit leken en priesters bestaande Engelenwerk ("Opus Sanctorum Angelorum").
De orthodoxe kerk leert dat een mens een beschermengel toebedeeld krijgt na het sacrament van de doop. Als een mens echter veel zondigt en geen berouw heeft, verwijdert hij zijn beschermengel van zich. In de oosterse orthodoxie wordt op 21 november (juliaanse kalender) het feest gevierd dat alle engelenorden eert; dit feest heet "De vergadering van de Aartsengel Michaël." Deze aartsengel wordt als de aanvoerder van de hemelse heerscharen beschouwd.
Engelen in de islam.
Het geloof in de engelen is een van Zuilen van geloof van de islam. In de Koran worden engelen circa tachtig keer genoemd. Zoals hierboven vermeld maakt de Koran expliciet melding in soera Schepper dat engelen geschapen zijn met twee, drie en vier vleugels. De Koran stelt ook dat engelen zijn geschapen uit licht. Volgens de islam hebben engelen wel een vrije wil. Terwijl zij wel in staat zijn om zelf keuzes te maken, zijn deze keuzes beschermd. Dit wil zeggen dat Engelen niet aangetrokken zijn tot zondes en zondes verachten. Zij voeren alle opdrachten van God nauwgezet uit. Zij worden niet beschouwd als mannelijk of vrouwelijk; ze hebben geen geslacht. Alleen krachtens Gods wil kunnen ze de gedaante van een mens aannemen. In de hemel bezingen zij Gods lof, dragen zijn troon en brengen zijn boodschappen over. Daarnaast beschermen zij de mensen en treden op in het leven van de mensen. Zo blazen zij volgens een Hadith de ziel in bij ongeborenen.
Een aantal engelen heeft een specifieke taak, zoals Izra'iel, de doodsengel, en Israfiel die op de Dag des oordeels op de bazuin zal blazen. Suleyman wist de macht over de djinns te krijgen door de engelen Harut en Marut. De engelen Nakir en Munkar bezoeken de overledenen in hun graf en vragen om de geloofsbelijdenis volgens een Hadith. Malik zorgt voor het hellevuur. De duivel (Iblis) is geen engel, maar een djin. Geschapen uit reukloos vuur. Hij weigerde te buigen voor Adam, zoals vermeld in soera Al-Hidjr. In de islam wordt de duivel niet gezien als een machtige tegenpool van God.
Volgens soera De Splijting 10 t/m 12 en soera Qaaf 18 schrijven twee engelen, links en rechts gezeten, van ieder mens de goede en de slechte daden op. Aan het einde van de salat (het gebed) worden zij dan ook gegroet met een vredeswens.
Tijdens de Slag bij Badr werden de moslims volgens de overleveringen geholpen door een leger van engelen.
Uiterlijke verschijning van engelen.
In de Koran "Soera Schepper" 35:1 (فاطر) staat dat engelen "twee, drie en vier" (paar) vleugels hebben.
Mohammed dacht bij de verschijning van aartsengel Djibriel, te doen te hebben met een djinn. Dit kan erop duiden dat deze beschikken over bovennatuurlijke macht, kennis en vermogens. Soms komen engelen ook voor in de gedaante van een vreeswekkend en licht uitstralend wezen en is hun verschijning voor de mens fysiek bijna ondraaglijk.
Engelachtigen in andere religies.
In andere religies treden vaak wezens op die gemeenschappelijke kenmerken met die van engelen vertonen. Deze wezens zijn veelal goedaardig maar kunnen soms ook slechtere intenties hebben. De goden (pali: deva) in het boeddhisme kunnen kenmerken van engelen vertonen. Soms wordt daarom voor de lagere devas de Nederlandse vertaling engel gebruikt. De Catummaharajika devas, de Tusita devas en de Tavatimsa devas komen het dichtst bij de beschrijving van een engel, omdat ze mensen kunnen beschermen en zich relatief vaak laten zien en soms ook in de gebeurtenissen in het dagelijks leven van de mens ingrijpen. De engelen van de Catummaharajika devas kunnen soms ook minder goede intenties hebben.
In de Noord-Europese mythologie zijn de zogenaamde Alven bekend als natuurgeesten, geassocieerd met vruchtbaarheid. Ook daar werd op zeker moment onderscheid gemaakt tussen Lichtelfen en Svartalfer. Al deze natuurwezens waren toegewezen aan de macht van de vruchtbaarheidsgod die met Freyr werd aangeduid en geassocieerd was met de nog oudere godheid of godin Nerthus.
Verschijningen van engelen in het heden.
Niet alleen in vroeger tijden was er sprake van engelen. Ook heden zijn er mensen die zeggen in contact te zijn gekomen met engelen, vaak in levensbedreigende situaties waaruit ze op wonderlijke wijze gered werden. Een engel wordt dan bijvoorbeeld ervaren als "mens" die stoffelijk aanwezig is en hulp of ondersteuning biedt en even later plotseling (in het niets) is verdwenen.
Sommige mensen die paranormale krachten zeggen te hebben, getuigen van waarneming van engelen. Een moderne beweging waarin engelachtige wezens een rol spelen is New age.
Engelambt in Apostolische Kerken.
De benaming "engel" wordt soms ook gebruikt voor mensen. In de Openbaring van Johannes (hoofdstuk 2 en 3) wordt gesproken over een "engel van de gemeente". Onder vooral protestanten en apostolischen wordt dit veelal uitgelegd als de "opzieners" van de zeven gemeenten in Anatolië, aan wie deze apostel zeven profetische brieven richtte. Het ambt van engel in Apostolische kerken is op deze uitleg gebaseerd. Zo'n engel is in de katholieke hiërarchie vergelijkbaar met een deken. Volgens rooms-katholieke en oosters-orthodoxe opvattingen heeft "engel van de gemeente" hier echter de betekenis van "beschermengel van de gemeente" of is het bedoeld als personificatie van die gemeenten.
Engelen als heiligenattribuut in de kunst.
Een engel is het attribuut van:

</doc>
<doc id="29517" url="https://nl.wikipedia.org/wiki?curid=29517" title="Ferdinand (voornaam)">
Ferdinand (voornaam)

Ferdinand is een jongensnaam, die is afgeleid van het Visigotische woord "Fridunanth"; "frith" ("bescherming", "zekerheid") en "nanth" ("moedigheid", "driestigheid"); "moedige beschermer". Varianten zijn (het Italiaanse, Portugese en Spaanse) Fernando, (Franse) Ferrand en (Spaanse) Hernando. 
Gebruikte verkorte vormen zijn Ferdi, Ferry of Fer. De naamdag valt op 30 mei (dag van de heilige Ferdinand III van Castilië).

</doc>
<doc id="29520" url="https://nl.wikipedia.org/wiki?curid=29520" title="Margaretha van Parma">
Margaretha van Parma

Margaretha van Parma (Oudenaarde, na 25 juli 1522 – Ortona, 18 januari 1586) was landvoogdes voor haar halfbroer, koning Filips II van Spanje, over de Habsburgse Nederlanden van 1559 tot 1567, toen de hertog van Alva naar de Nederlanden werd gezonden.
Jeugd.
Ze was een buitenechtelijk kind van keizer Karel V. Haar moeder was Johanna van der Gheynst, dochter van een tapijtverkoper uit Nukerke. Keizer Karel V was op het kasteel van Karel I van Lalaing te Oudenaarde van 26 oktober 1521 tot 12 december 1521. Hij was daar ter verdediging van de Nederlanden in het begin van de Italiaanse Oorlog (1521-1526). Tijdens zijn verblijf van enkele weken had hij een affaire met de dienstmeid. Nadien bleek ze zwanger. 
Ze verliet het kasteel te Oudenaarde om bij haar oom, leerlooier Van der Croye, te bevallen in Pamele. Het kind werd gedoopt in de Onze-Lieve-Vrouwekerk te Pamele.
Margaretha werd kort na haar geboorte weggehaald bij haar moeder en opgevoed aan het hof, waarschijnlijk op aanraden van Margaretha van Oostenrijk. Ze werd als baby van enkele weken oud bij Andries van Douvrin, heer van Drogenbos en Sint-Martens-Bodegem en zijn vrouw geplaatst. André was de keldermeester van aartshertog Ferdinand, de jongere broer van keizer Karel. Toen Ferdinand verhuisde, bleef de keldermeester achter om het kind op te voeden.
Margaretha van Oostenrijk erkende Margaretha van der Gheynst als kind van haar neef en hield haar opvoeding nauwlettend in het oog, wat blijkt uit de geschenken die ze aan het kind gaf. In 1523 gaf zij 19 pond Vlaams uit voor een gouden passement en een halsketting voor haar bastaardnichtje. In 1524 kocht ze drie gouden passementen, waarvan één voor ‘la petite fille bastarde de l’empereur résidante à Bruxelles’. In 1529, het jaar waarin Karel V Margaretha als zijn dochter erkende, gaf ze wit en rood satijn voor haar.
Waarschijnlijk werd Margaretha sinds haar geboorte een beetje weggestopt aan het hof en had als bastaard een tweederangsrol. Ze komt nauwelijks voor in geschriften en verslagen uit die tijd, wat haar latere leven zou tekenen. 
Erkenning.
Antoon I van Lalaing schreef enkele brieven aan Karel V om Margaretha als zijn dochter te erkennen. Ongetwijfeld zal hij hiertoe aangespoord geweest zijn door Margaretha van Oostenrijk en zijn vrouw Elisabeth van Culemborg, die op het Hof een beetje instond voor de kinderen. Zij was reeds hofdame bij Johanna van Castilië en zij kende Karel V al sinds zijn geboorte. 
In 1529 erkende Karel V uiteindelijk Margaretha officieel als zijn dochter, waardoor ze de titel Margaretha van Oostenrijk mocht voeren.
Na de dood van Margaretha van Oostenrijk in 1530 nam Maria van Hongarije (1505-1558), Karel V’s zus, de verantwoordelijkheid over Margaretha op zich, maar dat was van korte duur. Maria kwam in oktober 1531 in de Nederlanden aan en op tienjarige leeftijd verhuisde Margaretha in 1533 naar Italië, waar zij opgroeide onder de hoede van vooral madame de Lannoy, weduwe van de voormalige onderkoning van Napels, Karel van Lannoy. Deze Italiaanse opvoeding verklaart ook waarom ze vooral bekend werd onder haar (Italiaanse) titel "Madama", al had ze in 1529, toen Karel V haar als zijn dochter erkende, het recht gekregen de naam Margaretha van Oostenrijk te voeren.
Margaretha’s jeugd aan het hof was relatief geïsoleerd, en ze had als bastaard een tweederangsrol. Dit gevoel van marginalisatie en haar status als onwettig kind beïnvloedden haar latere leven sterk. Ondanks haar positie als landvoogdes van de Nederlanden bleef ze zich altijd bewust van haar afhankelijke status. Haar loyaliteit aan haar vader en halfbroer Filips II was onwrikbaar, maar haar onzekerheid en behoedzaamheid waren duidelijk merkbaar tijdens haar latere bewind. Ze was zich er van bewust dat haar macht en positie haar zo ontnomen kon worden.
Huwelijken.
Ze huwde tweemaal.
Landvoogdes.
In 1559, hetzelfde jaar dat Filips II voorgoed uit de Nederlanden naar Spanje vertrok, waar het koningschap zijn aandacht opeiste, werd Margaretha benoemd als landvoogdes der Nederlanden. Aan haar zijde had Filips zijn vertrouwde topadviseur Antoine Perrenot de Granvelle benoemd. Deze had Karel V ook al gediend. Hij was zeer invloedrijk, mede vanwege de geringe ervaring van Margaretha en daarom gehaat bij de Nederlandse adel. Margaretha kwam steeds meer in de knel tussen Filips II enerzijds en de plaatselijke adel anderzijds. In 1564 was Granvelle niet meer te handhaven en Filips stuurde hem naar de Franche-Comté, waar hij vandaan kwam. Niet alleen speelde de gebruikelijke machtsstrijd tussen adel en koning, maar ook de groeiende invloed van de Reformatie en de repressieve anti-ketterse plakkaten die al dateerden uit de tijd van Karel V. Margaretha's eigen houding in godsdienstige kwesties was waarschijnlijk relatief mild, maar Filips II was nog onverzettelijker dan zijn vader.
Op 5 april 1566 nam zij het eerste van drie smeekschriften van Nederlandse edelen in ontvangst, waarin gevraagd werd om afschaffing van de Inquisitie. Haar naaste adviseurs hoonden de edelen weg, die door hen voor 'gueux' (bedelaars) werden uitgemaakt. Maar Margaretha stemde toe in opschorting van de activiteiten van de Inquisitie, zodat de edelen tijd werd gegund om handtekeningen te verzamelen en het smeekschrift direct bij Filips II in te dienen. Hoe gering de kans op inwilliging door Filips was, is nooit in de praktijk getoetst. Want zodra de druk op de protestanten werd verlicht, brak de (al tientallen jaren ondergrondse) Reformatie volledig door in het openbare leven, in de vorm van massaal bezochte hagenpreken en de gewelddaden van de Beeldenstorm tegen de door de calvinisten verafschuwde heiligenbeelden in de kerken, die door hen als afgodsbeelden werden beschouwd. De Zuid-Nederlandse reformator Guido de Brès, die al in 1561 de "Confessio Belgica" ofwel Nederlandse Geloofsbelijdenis opgesteld had, werd in mei 1567 wegens ketterij ter dood veroordeeld en in Valencijn opgehangen.
Terug naar Italië.
Toen Filips II in augustus 1567 de hertog van Alva stuurde om met militair geweld het gezag te herstellen, de inzet van de Inquisitie te verhevigen en nieuwe hoge belastingen (de Tiende Penning) te vorderen om deze extra inspanningen te betalen, legde Margaretha uit protest haar ambt neer. Ze keerde terug naar Italië, waar zij in L'Aquila gouverneur van de Abruzzen werd. Ze heeft nog mogen meemaken dat haar zoon Alexander Farnese, de latere hertog van Parma, in 1578 landvoogd werd en als veldheer successen boekte in de Nederlanden.
Bij het aantreden van haar zoon kwam Margaretha nog één keer terug naar de Nederlanden, waar zij geboren was. Er was sprake van dat ze samen aan de macht zouden komen, zij als landvoogdes en hij als militair leider. Maar Margaretha werd door haar zoon tegengehouden, waarop zij teleurgesteld terugkeerde naar Italië.
Palazzo Madama.
Het Palazzo Madama en de Villa Madama in Rome zijn naar haar vernoemd. Het Palazzo Madama is vandaag de zetel van de Italiaanse Senaat.
Studies en romans.
Jane de Iongh publiceerde over haar de studie "Madama, Margaretha van Oostenrijk, Hertogin van Parma en Piacenza 1522-1586", Querido, Amsterdam, 1965.
Jan Siebelink schreef de roman "Margaretha" (2002), gebaseerd op het leven van Margaretha van Oostenrijk, hertogin van Parma en Piacenza.

</doc>
<doc id="29521" url="https://nl.wikipedia.org/wiki?curid=29521" title="Alexander Farnese">
Alexander Farnese

Alexander Farnese (Italiaans: "Alessandro") (Rome, 27 augustus 1545 – Atrecht, 3 december 1592) was een Spaans veldheer, landvoogd van de Nederlanden (1578-1592), hertog van Parma en Piacenza (1586-1592) en van Castro. Hij was de zoon van Margaretha van Parma en Ottavio Farnese, hertog van Parma, en dus een onwettige kleinzoon van keizer Karel V en via zijn vader een achterkleinzoon van paus Paulus III.
In de Nederlandse geschiedschrijving wordt hij doorgaans de "hertog van Parma" of kortweg "Parma" genoemd. Hij werd echter pas hertog bij het overlijden van zijn vader in 1586, en was tot dan slechts "prins van Parma". In de Vlaamse geschiedschrijving (en in toenemende mate ook in de Nederlandse) wordt de voorkeur gegeven aan zijn echte naam "Alexander Farnese" of kortweg "Farnese" in plaats van zijn titel.
Levensloop.
Benoeming tot landvoogd der Nederlanden.
Farnese was als landvoogd opvolger van Juan van Oostenrijk, die in 1578 overleed. Hoewel twee jaar jonger, was don Juan als bastaardzoon van Karel V feitelijk de oom van Farnese, die als officier in dienst was van don Juan; hij vocht mee in onder andere de Slag bij Gembloers en de Slag bij Rijmenam. De Staten-Generaal van de Nederlanden, die toen nog de Noordelijke en de Zuidelijke Nederlanden vertegenwoordigden, hadden aan Filips II van Spanje de 19-jarige aartshertog Matthias van Oostenrijk voor deze functie voorgedragen. Filips drukte echter de benoeming van Farnese door, waarop de Staten-Generaal weigerden hem te erkennen. In 1581 verklaarde de Unie van Utrecht zich onafhankelijk en zette Filips af als landsheer met het Plakkaat van Verlatinghe.
Parma's negen jaren.
Farnese liet het hier niet bij. In opdracht van Filips II bracht hij een leger op de been dat aankwam in Luxemburg. Hij kreeg medewerking van huurlingen uit de Waalse gewesten die de koning trouw bleven in de Unie van Atrecht, die al op 6 januari 1579 werd opgericht. Dit was het begin van Parma's negen jaren; van hieruit begon de herovering van de Nederlanden.
De meeste steden ten noorden van de taalgrens wezen de Unie van Atrecht af; enkele gewesten sloten de Unie van Utrecht op 23 januari van hetzelfde jaar, waar later vrijwel alle andere gewesten en steden, die ook de Unie van Brussel hadden ondertekend, zich bij aansloten. Dit militair verbond verenigde Parma's vijanden, wat een snelle herovering van de opstandige gebieden onmogelijk maakte. Farnese probeerde daarom een wig te drijven binnen de Staatse partij; hij stond calvinisten toe zonder bestraffing te vertrekken uit hun woonplaats, in tegenstelling tot eerdere landvoogden, die calvinisten zo streng mogelijk straften. Hierdoor waren opstandige steden eerder bereid tot overgave. Tekenend voor Farnese is dat hij zich ook vergeefs verzette tegen de namens Filips bevolen afkondiging van de ban over Willem van Oranje.
Farnese ontpopte zich behalve als relatief tolerant tegen calvinisten ook als een bekwaam militair leider en slaagde er met een combinatie van toegeeflijkheid jegens protestanten en krijgskunst in om verscheidene opstandige steden zoals Brugge, Brussel, Gent, Oudenaarde en Antwerpen te veroveren en ze niet meer los te laten.
Farnese werd namens de koning in de kapel van de schans Sint-Philips te Antwerpen geridderd in de Orde van het Gulden Vlies als beloning voor het heroveren van de stad Antwerpen. Na een plechtigheid door de aartsbisschop van Kamerijk, Lodewijk van Berlaymont, gaf de graaf van Mansfeld het sieraad aan Farnese op 11 augustus 1585.
Tegen 1586 had de hertog van Parma (sinds de dood van zijn vader in 1586 mocht hij deze titel voeren) het grootste deel van de Nederlanden in handen. Enkel Zeeland, Holland, Utrecht en delen van Friesland, Overijssel en Gelre waren nog niet in zijn handen.
Tegen Frankrijk.
In 1589 werd koning Hendrik III van Frankrijk, waar de achtste Hugenotenoorlog aan de gang was, vermoord tijdens het Beleg van Parijs. Hij werd opgevolgd door de protestantse Hendrik IV. Net toen Parma zijn blik richtte naar de Noordelijke Nederlanden, werd hij door zijn koning gedwongen om in Frankrijk aan de zijde van de katholieken tegen Hendrik IV te gaan vechten, dit tot grote opluchting van de Nederlandse opstandelingen, die in de jaren 1590-1599 het tij van De Opstand voorgoed zouden keren. Farnese speelde volgens de wens van Filips II in 1590 inderdaad een belangrijke rol in het beleg van Parijs. Hij werd echter aan een arm gewond in Rouen in 1592. Hij droeg het commando over aan zijn zoon Ranuccio en ging naar Vlaanderen. Hij werd door Filips II van zijn positie als landvoogd ontheven, omdat hij niet voldoende loyaal zou zijn geweest. Farnese werd tijdelijk opgevolgd door Peter Ernst I van Mansfeld tot aan de komst van Ernst van Oostenrijk, tweede zoon van Habsburgse keizer Maximiliaan II. Farnese trok zich terug in Atrecht, toen nog behorend tot de Spaanse Nederlanden, waar hij op 47-jarige leeftijd overleed.
Huwelijk en kinderen.
Farnese trouwde op 11 november 1565 te Brussel met Maria van Portugal, dochter van Eduard van Guimarăes. Uit het huwelijk werden de volgende kinderen geboren:
Maria overleed in 1577 in Parma.

</doc>
<doc id="29522" url="https://nl.wikipedia.org/wiki?curid=29522" title="Krimoorlog">
Krimoorlog

De Krimoorlog (4/(16) oktober 1853 – 13/(25) februari 1856) was een conflict, uitgevochten tussen het keizerrijk Rusland en een alliantie van het Tweede Franse Keizerrijk, het Britse Rijk, het Ottomaanse Rijk en het koninkrijk Sardinië. De oorlog maakte deel uit van de langlopende strijd tussen de Europese grootmachten om invloed op grondgebied van het in verval rakende Ottomaanse Rijk uit te oefenen. Het conflict vond grotendeels plaats op de Krim, maar er waren ook kleinere campagnes in Westelijk Anatolië, de Kaukasus, de Oostzee, de Grote Oceaan en de Witte Zee.
De oorlog heeft verschillende namen. In Rusland staat de oorlog ook bekend als de "Oosterse Oorlog" (Russisch: Восточная война, "Vostotsjnaja vojna") en in Groot-Brittannië wordt hij soms ook wel de "Russische Oorlog" genoemd.
De Krimoorlog staat bekend om de logistieke en tactische fouten tijdens de landcampagne aan beide zijden, maar leidde uiteindelijk tot de nederlaag van Rusland en in 1856 tot de Vrede van Parijs. Ook maritiem was het een succes voor de geallieerden: de meeste schepen van de Russische Marine werden in de Zwarte Zee verslagen. Het conflict wordt soms beschouwd als een van de eerste 'moderne' oorlogen. Technische veranderingen die toen werden ingevoerd zouden de toekomstige wijze van oorlogsvoering mede gaan bepalen, inclusief het tactische gebruik van spoorwegen en de telegraaf. Het conflict is ook bekend door het werk van Florence Nightingale en Mary Seacole, die voortrekkers waren op het vlak van moderne verpleging: de zorg voor gewonde Britse soldaten. De Parijse Zusters van Liefde deden hetzelfde aan Franse kant.
Het conflict was een van de eerste oorlogen die op grote schaal werden vastgelegd in geschreven rapporten en foto's, onder meer door William Russell (voor "The Times") en Roger Fenton. Het thuisfront bleef, voor het eerst in de geschiedenis, via de kranten op de hoogte van de dagelijkse realiteit van de oorlog.
De aanleiding.
Rusland had een geschil met de Turkse sultan over het beschermheerschap van een aantal heilige plaatsen in Palestina en viel in juli 1853 toenmalig Turks grondgebied rondom de Donau binnen, namelijk Moldavië en Walachije. In oktober 1853 volgde, na enige aarzeling, de oorlogsverklaring van de Ottomanen, die intussen de belofte van steun hadden gekregen van Frankrijk en Groot-Brittannië.
Frankrijk had hier tevens aandeel in, doordat tsaar Nicolaas I de Franse keizer Napoleon III beledigde en zijn keizerschap betwijfelde. Het was dus niet alleen een oorlog van militaire belangen, maar ook een van prestige.
In november 1853 vernietigde de Keizerlijke Russische Marine onder admiraal Pavel Nachimov de Turkse vloot in de Slag bij Sinop. Daarop kreeg het Ottomaanse Rijk op 28 maart 1854 steun van de Britten en de Fransen, die beducht waren voor Russische invloed in de Middellandse Zee. Rusland heeft altijd gestreefd naar ijsvrije havens, om zo het gehele jaar door over bereikbare havens te kunnen beschikken. Ook het keizerrijk Oostenrijk dreigde aan de oorlog deel te nemen. Daarop trok de tsaar zijn troepen uit de bezette gebieden terug, die prompt (augustus) door de Oostenrijkers overgenomen werden. Het toenmalige koninkrijk Sardinië besloot in januari 1855 ook deel te nemen.
De strijd.
De Turken kregen steun tegen de Russen van het Verenigd Koninkrijk, Frankrijk, en – wat verlaat – Savoye en het Koninkrijk Sardinië, waar de Italiaanse nationalist Camillo Benso di Cavour aandacht wilde vestigen op het naar eenheid strevende Italië. Vele Polen en Hongaren dienden als officier in het Turkse leger. De strijd speelde zich vooral af op en rond het schiereiland van de Krim tussen september 1854 en november 1855.
Groot-Brittannië en Frankrijk waren in staat om in korte tijd een leger op de been te brengen en te financieren. Begin juni 1854 landden de Britten en Fransen bij Varna om te beletten dat de Russen zouden oprukken naar Istanbul De Russen waren voorafgaand Moldavië en Walachije doorgetrokken en vochten tegen de Turken aan het Donaufront. De Russische generaal Paskevitsj had Silistra vergeefs proberen in te nemen met een beleg en kreeg bevel terug te trekken vanwege Oostenrijkse dreiging om mee te doen aan de oorlog. Eind juni was Varna een groot militair kamp met 15.000 Britse soldaten, 34.000 Fransen en 8500 Turken en Egyptenaren. Tijdens hun verblijf rond Varna overleden veel soldaten aan de cholera en andere besmettelijke ziekten.
Hoewel de aanleiding van de oorlog inmiddels niet meer bestond, wilden Groot-Brittannië en Frankrijk de Russen een beslissende slag toebrengen in de Krim met de bedoeling de Krim onder Turks gezag te brengen. De troepen in Varna werden ingescheept en op 14 september 1854 landden zij zonder veel tegenstand bij Jevpatorija. Veldslagen leverden geen winnaar op, zodat deze geallieerden besloten tot belegering van de Russische marinehaven Sebastopol. Sebastopol was de voornaamste haven van de Russische vloot in de Zwarte Zee. Bijna een jaar verbleven Franse en Britse legers in loopgraven voor de stad. In september 1855 werd Sebastopol na zware strijd ingenomen.
Groot-Brittannië maakte gebruik van zijn maritieme macht om de Russische havens aan de Oostzee en de Zwarte Zee te blokkeren. In het begin van de oorlog versloeg Rusland de Turkse vloot en bezette gebieden aan de noordzijde van de Donau. Dat betekende voor Rusland een westwaartse gebiedsuitbreiding. Deze machtsuitbreiding werd in 1854 alweer ongedaan gemaakt omdat Oostenrijk, zonder oorlogsverklaring, de Russen tot terugtrekking dwong en zelf de controle over dit gebied overnam. Een Britse vloot, onder bevel van viceadmiraal Charles Napier, voer in maart 1854 naar de Oostzee. Het doel was de Russische vloot in Reval te vernietigen. De Russische oorlogsschepen hadden deze marinehaven reeds verlaten, maar de Britse schepen blokkeerden de toegangen naar Rusland en brachten zo de Russische economie zware schade toe. In de zomer van 1854 vielen ze succesvol Bomarsund aan, na een korte slag viel het eiland en 2255 krijgsgevangen in handen van de geallieerden. Een jaar later bombardeerde de geallieerde vloot de vesting Sveaborg, gelegen aan de toegang tot Helsinki. Hierbij vielen ruim 100 doden aan Russische zijde, er was veel schade maar de vesting werd niet ingenomen. De geallieerden leden geen verliezen want de schepen bleven buiten bereik van de Russische kanonnen. Na de val van Sebastopol in september 1855 was Rusland nog steeds niet genegen tot vredesgesprekken, de Britten besloten in het najaar van 1855 de druk op te voeren door een grote vloot te bouwen om Kronstadt en Sint-Petersburg te bestoken. Dit in navolging op de geslaagde actie bij Sveaborg. De vloot zou in mei 1856 gereed zijn om de aanval te openen. Deze dreiging was voldoende om de Russen aan de onderhandelingstafel te krijgen.
Door de korte duur van de oorlog was er geen zware economische belasting voor de geallieerden, maar wel voor Rusland.
Vrede van Parijs.
In 1855 werd een Frans vredesinitiatief positief bevonden door Rusland, onder meer omwille van een troonswisseling met de nieuwe tsaar Alexander II van Rusland. Napoleon III slaagde erin de partijen in Parijs aan tafel te krijgen en op 30 maart 1856 werd daar de Vrede van Parijs gesloten.
Het vredesverdrag betekende een zware slag voor de prestige van Rusland. De Zwarte Zee werd gesloten voor oorlogsschepen, Rusland mocht langs de kusten geen oorlogshavens meer bouwen en diende zijn Zwarte Zeevloot te ontmantelen. Frankrijk nam van Rusland de rol over om de christenen in het Ottomaanse Rijk te beschermen. Moldavië en Walachije bleven onder nominaal bestuur van het Ottomaanse Rijk, maar kregen eigen grondwetten en nationale volksvertegenwoordigingen en Servië kreeg grotere autonomie. Deze drie gebieden kwamen onder controle van de Europese machten.
Gevolgen van de Krimoorlog.
Gevolgen op korte termijn.
Tussen Rusland en Oostenrijk, met tegengestelde belangen op de Balkan, werd de Heilige Alliantie, een conservatief verbond dat was ontstaan toen ze in 1815 gezamenlijk optrokken tegen Napoleon, definitief verbroken. Tijdens het beleg van Sebastopol leed tsaar Nicolaas I zwaar onder het slechte verloop van de oorlog. Hij liep een longontsteking op doordat hij zijn gezondheid niet verzorgde en stierf kort daarop. Volgens sommige auteurs heeft hij zijn dood bewust gezocht.
De oorlog had als neveneffect dat tsaar Alexander II de bergbevolking in de Noordelijke Kaukasus (die de Turken had gesteund in de hoop de Russen te kunnen verdrijven uit hun gebied) probeerde te onderdrukken. De tsaar drong deze bergvolkeren een keuze op: of vertrekken uit de berggebieden naar de vlakten rond de rivier de Koeban, ten noordwesten van de Kaukasus, of emigratie naar het Ottomaanse Rijk. De islamitische bergbevolking koos daarop massaal voor emigratie naar Turkije. Onder andere via het toen door de Russen op de Turken heroverde Toeapse aan de noordkust van de Zwarte Zee, emigreerden tussen 1863 en 1865 naar schatting 500.000 mensen vaak onder dramatische omstandigheden naar Turkije. De tsaar stelde wel geld ter beschikking voor de emigranten, maar de schippers die de migranten vervoerden naar Turkije kregen hiervan het grootste deel, zodat er weinig overbleef. De snelle emigratie leidde ertoe dat de Russische functionarissen gingen vrezen dat de regio rond de Koeban geheel ontvolkt zou worden. De emigratie werd daarop weer verboden.
Gevolgen op lange termijn.
Door de Russische nederlaag wijzigden zich de geopolitieke verhoudingen ingrijpend:
Bijzondere oorlogsomstandigheden.
Soldaten in de oorlog.
De omstandigheden in het Britse leger waren slecht. Gebrekkige verzorging, slechte bevoorrading, kou en een cholera-epidemie kostten veel soldaten op de Krim het leven. Tot aan het einde van de negentiende eeuw was dit een algemeen verschijnsel. In een oorlog verloren meer mensen hun leven als gevolg van epidemieën dan als direct gevolg van oorlogshandelingen.
In het Britse leger bestond een groot verschil tussen de omstandigheden waarin de soldaten, en die waarin het officierskorps verkeerden. Officieren konden in adellijke stijl jachtpartijen en diners organiseren, de Britse soldaten hadden gebrek aan alles.
In het Franse leger waren de omstandigheden voor de soldaten gunstiger dan bij de Britten. Zo reisde de Franse topkok Alexis Soyer naar het front om er, aanvankelijk op eigen kosten, een degelijke veldkeuken te ontwerpen. Zijn in 1849 uitgevonden mobiele oven, de "magic stove", verrichtte daarbij goede diensten. De legerleiding werd enthousiast en nam Soyer tegen een officierswedde in dienst.
De medische voorzieningen voor de soldaten waren slecht, doordat zij geen gelijke tred hadden gehouden met de reorganisatie van de gezondheidszorg die in de burgermaatschappij inmiddels op gang was gekomen. Dit gold zeker voor het Britse leger. Toen de slechte medische verzorging door krantenberichten in Groot-Brittannië bekend werd en tot protesten leidde, reorganiseerde Florence Nightingale, op uitnodiging van het ministerie van oorlog, de medische zorg voor de soldaten. Vooral door te zorgen voor hygiëne en verbetering van de omstandigheden bereikte zij een grote verbetering van hun medische verzorging. Haar aanpak stond in het teken van de medische discussies in die tijd. In Groot-Brittannië startte zij een verpleegstersopleiding en er werd een Medical Army School opgericht. Zij vond, samen met vele, soms pacifistische medestanders, dat het leger zelf zijn soldaten moest verzorgen en medische bijstand moest verlenen. Dat idee werd niet in elke Europese staat geaccepteerd. Een discussie over regels voor oorlogvoering en de effecten daarvan op het leven van soldaten en burgers ontstond. Al snel werd duidelijk dat betere zorg voor gewonde dienstplichtige soldaten ook een gunstig effect had op de publieke opinie.
Burgers en oorlog.
In Frankrijk was het enthousiasme voor deelname aan de oorlog bij de bevolking niet groot, maar Napoleon III achtte zijn belangen in het Middellandse Zeegebied bedreigd. Keizerlijke plannen overwonnen de burgerlijke aarzeling tegen deze oorlog. In Rusland was het streven van tsaar Nicolaas I naar een positie als beschermheer van de (orthodoxe) christenen in het Turkse Rijk een belangrijk motief om ten oorlog te trekken. Gebruik van nieuwe communicatiemiddelen maakte het voor vorsten mogelijk zich actiever met de feitelijke oorlogvoering te bemoeien dan voorheen.
Groot-Brittannië achtte zijn koloniale belangen bedreigd door de Russische expansie. In deze staat werd de oorlog aanvankelijk gesteund door de bevolking, later niet meer.
Het optreden van Florence Nightingale gaf een impuls aan de opkomende vrouwenbeweging in Groot-Brittannië. Vrouwenarbeid in de medische zorg en onderwijs voor meisjes werden mede door de Krimoorlog in de klasse van de burgerij meer en meer geaccepteerd.
Pers en propaganda.
In de Engelse pers werd Rusland afgeschilderd als een bolwerk van reactie en conservatisme, tegenover Frankrijk en Groot-Brittannië als verdedigers van het liberale gedachtegoed. De nationalistische steun voor deze oorlog in deze eerste alliantie met Frankrijk sinds de Napoleontisch periode nam echter af toen oorlogscorrespondenten per telegraaf in korte tijd berichtten over de wantoestanden in de loopgraven van Sebastopol. Artikelen in de kranten kregen voor het eerst door fotografie extra kracht. De Britse krant "The Times" kan beschouwd worden als de eerste krant waarvan een oorlogscorrespondent de gruwelen van de oorlog onverbloemd beschreef. Fotografie ondersteunde de berichtgeving. In Groot-Brittannië werd in 1856 militaire censuur ingesteld om de verslaggeving over de oorlog te controleren.
Aanwending nieuwe technieken.
In deze oorlog werden voor het eerst nieuwe technologische producten, zoals fotografie, verderdragende vuurwapens, speciaal aangelegde spoorwegen en snelle communicatielijnen op grote schaal strategisch en bewust aangewend. Zij waren dan ook van doorslaggevend belang. Het Britse leger beschikte over de nieuwe Pattern 1853 Enfield geweren met gegroefde loop, die een groter bereik en meer trefzekerheid boden dan de Russische musketten met gladde loop. De Britten legden in 1855 de "Grand Crimean Central Railway" tussen Balaklava en Sebastopol aan, waardoor de bevoorrading van de troepen verzekerd werd en gewonde soldaten werden afgevoerd. In die zin kan men spreken van het eerste geïndustrialiseerde conflict waarvan de opgedane expertise aangewend werd in volgende oorlogen zoals de Amerikaanse Burgeroorlog, de Duitse Oorlog en vooral de Eerste Wereldoorlog.
Wetenswaardig.
De oorlog werd in Frankrijk en Engeland herdacht met medailles zoals de afgebeelde Krimmedaille en tal van monumenten. In Parijs werden de brug Pont de l'Alma en sommige van de grote nieuwe boulevards die door Haussmann werden aangelegd, genoemd naar het beleg van Sebastopol en de inname van het laatste Russische bolwerk in de Malakoff.
De Krimoorlog is bekend vanwege de rol van Florence Nightingale, Mary Seacole en Frances Margaret Taylor die de gevaren van het slagveld trotseerden om de soldaten medische hulp te bieden. In deze tijd was dat – zeker voor een vrouw – een ongehoorde zaak. Omdat ze vaak 's nachts met een lantaarn de ronde deed langs de gewonden en stervenden, werd Nightingale bekend als "De dame met de lamp" ("The Lady with the Lamp"). Deze hulpverlening leidde op lange termijn tot de invoering van nieuwe verpleegtechnieken.
Dit was tevens de eerste oorlog waarin oorlogscorrespondenten zoals William Howard Russell en correspondenten van "The Times", gebruik maakten van de telegraaf, waardoor het thuisfront veel sneller dan ooit tevoren op de hoogte kon worden gebracht van de ontwikkelingen op het slagveld. Ze maakten ook melding van mensonterende omstandigheden van de zieke en gewonde Britse soldaten waardoor er kritiek kwam op de campagne. Op 29 januari 1855 werd in het Britse Lagerhuis met een grote meerderheid een motie aangenomen waarin het instellen werd geëist van een onderzoekscommissie met betrekking tot de oorlogvoering op de Krim. De premier Lord Aberdeen vatte dit op als een motie van wantrouwen en trad af. De veteraan-politicus Lord Palmerston volgde hem op.
De schrijver Lev Tolstoj bevond zich onder de Russische troepen. In zijn dagboeken wordt daardoor de nodige aandacht besteed aan wat er aan de Russische kant van het front gebeurde.
Tijdens deze oorlog werd tijdens de Slag bij Balaklava de beroemde Charge van de Lichte Brigade uitgevoerd, in de krijgsgeschiedenis een voorbeeld van nutteloze moed en zelfopoffering; de Engelse dichter Alfred Tennyson schreef er een klassiek geworden gedicht over.
Algemene reflectie op deze oorlog.
De Russische nederlaag zorgde voor een plotse wijziging in de toen heersende geopolitieke verhoudingen met grote politieke, economische en maatschappelijke gevolgen voor de betrokken partijen. In de Krimoorlog werden nieuwe (militaire) technieken voor het eerst op grote schaal uitgetest en toegepast in latere conflicten (Amerikaanse Burgeroorlog, Duitse Oorlog, Eerste Wereldoorlog), net zoals later de nationaalsocialisten de Spaanse Burgeroorlog aanwendden als proeftuin voor militaire operaties in de Tweede Wereldoorlog. Door de realistische oorlogsverslaggeving werd het Britse thuisfront meer dan ooit te voren betrokken bij het conflict, net zoals in de jaren zestig van de 20e eeuw via tv-beelden de Amerikaanse burger getuige werd van de Vietnamoorlog en daardoor de beëindiging van het conflict in de hand werkte.

</doc>
<doc id="29523" url="https://nl.wikipedia.org/wiki?curid=29523" title="Dauw">
Dauw

Dauw is een vorm van neerslag die ontstaat als waterdamp in de lucht op vaste voorwerpen condenseert.
Dauw ontstaat als de temperatuur van de lucht daalt tot onder het dauwpunt. Dit is de temperatuur waarbij de waterdampdruk van de luchtlaag vlak boven het aardoppervlak het verzadigingspunt bereikt. Dauw treedt meestal op rond zonsopgang in gebieden met een hoge luchtvochtigheid. Samen met dauw treedt ook guttatie op. Ook in woestijngebieden die grenzen aan een oceaan zoals de kust van Namibië of het noorden van Chili komt het verschijnsel, vaak tezamen met mist voor. De grote temperatuurverschillen tussen dag en nacht die gewoonlijk in een woestijn voorkomen spelen daar een belangrijke rol bij.
De hoeveelheid dauw kan gemeten worden met behulp van een drosometer.

</doc>
<doc id="29524" url="https://nl.wikipedia.org/wiki?curid=29524" title="Landvoogd">
Landvoogd

Een landvoogd, vrouwelijk landvoogdes, ook wel gouverneur-generaal of regent (vrouwelijk regentes) genoemd, is in het algemeen de functiebenaming voor een persoon die een land bestuurt als vertegenwoordiger van de vorst(in) of landsheer/landsvrouwe. In het bijzonder was de landvoogd degene die sinds het begin van de 16e eeuw in de Habsburgse Nederlanden deze laatste vertegenwoordigde wanneer die in het buitenland verbleef.
Ontwikkeling.
Wegens de uitgestrektheid van het rijk van keizer Karel V en zijn vele verplichtingen in andere delen van zijn rijk, verbleef de soeverein van de Nederlanden waaronder Vlaanderen, niet altijd in deze streken. Om de vorst te vervangen werd het ambt van de landvoogd gecreëerd.
Dit begon toen de minderjarige Karel aartshertog werd, hij zou als regent zijn tante, Margaretha van Oostenrijk naast zich krijgen. In 1522 werd ze officieel als landvoogdes aangesteld en werden haar bevoegdheden duidelijk omlijnd.
Na Margaretha van Oostenrijk benoemde Karel V zijn zuster Maria van Hongarije tot gouverneur-generaal. In 1530 zou ze haar intrek nemen in het oude paleis van de hertogen van Brabant op de Koudenberg te Brussel en vandaar de gebieden leiden.
Ook gedurende de regering van de Spaanse koning Filips II zetelden landvoogden in Mechelen of Brussel. Hun gezag werd bepaald door de volmachten die ze van de koning kregen. Dat bleek bijvoorbeeld toen de Staten-Generaal in 1578 weigerden Don Juan nog langer als landvoogd te erkennen na zijn aanval op Namen en Antwerpen. Als vervanger werd de jonge en totaal onervaren Matthias van Oostenrijk aangezocht. Die werd op zijn beurt niet door Filips II geaccepteerd. De opvolger van Don Juan, Alexander Farnese, hertog van Parma, werd niet door de Nederlanden erkend.
De landvoogdij werd meermalen aan leden van het huis Habsburg opgedragen, met name aan Isabella; de Kardinaal-infant don Ferdinand; aartshertog Leopold Willem en de tweede don Juan van Oostenrijk. Tussen hen is er een lange reeks van waarnemende gouverneurs: Spaanse diplomaten en hogere officieren uit de beste adellijke geslachten, dragers van klinkende titels die zich onderscheiden hadden op een vooraanstaande post zoals de landvoogdij over het Milanese land. Geen van hen kon echter aanspraak maken op het prestige van het koninklijke bloed, en velen brachten slechts enkele maanden in Brussel door.
Alles bij elkaar werden de Habsburgse Nederlanden gedurende drie eeuwen bestuurd door gouverneur-generaals, landvoogden en regenten, omdat de natuurlijke vorsten meestal buiten het grondgebied verbleven als hoofd van een machtig rijk.
Organisatie.
De landvoogd was de hoogste vertegenwoordiger van de soeverein in de Nederlanden, en stond hierdoor ook formeel aan het hoofd van de Raad van State, die hij dan ook kon samenroepen als het hem uitkwam. Hij stond ook aan het hoofd van de Collaterale Raden.
Onder Filips II stond de landvoogd onder streng toezicht vanuit Madrid. Dit gebeurde door middel van continue briefwisseling. Deze brieven werd behandeld door de Secretarie van State. Naast de officiële briefwisseling waren er ook geheime instructies. Deze werden eerst door de privésecretaris van de landvoogd behandeld. Later, omdat de invloed van deze persoon te groot was, zou deze taak worden overgenomen door de Secretarie van State en Oorlog.
Bevoegdheden.
De landvoogd was de volwaardige plaatsvervanger van de soeverein en had bij deze ook al zijn bevoegdheden. Hij was ook de opperbevelhebber van de troepen. In geval van een landvoogdes werd deze functie overgelaten aan een ervaren militair.
Natuurlijk was dit slechts de theorie. De vorst zou de teugels in handen proberen houden en de bewegingsvrijheid van de landvoogd zo veel mogelijk indammen. Adellijke benoemingen, benoemingen van bisschoppen, beheer van het kroondomein en vele andere belangrijke bevoegdheden bleven officieel in handen van de vorst, die de landvoogd slechts om advies vroeg bij deze zaken.
Desondanks kwam het vaak tot een botsing tussen Brussel en Madrid. Door de afstand tussen beide territoria kon de landvoogd vaak heel autonoom optreden. De vorst kon niet van alles op de hoogte zijn en moest zich dan ook vaak beperken tot de brede lijnen van het beleid. De landvoogd kon binnen deze grenzen naar eigen goeddunken handelen.

</doc>
<doc id="29526" url="https://nl.wikipedia.org/wiki?curid=29526" title="Artificiele intelligentie">
Artificiele intelligentie



</doc>
<doc id="29527" url="https://nl.wikipedia.org/wiki?curid=29527" title="Milan Vidmar">
Milan Vidmar

Milan Vidmar sr. (Ljubljana, 22 juni 1885 - aldaar, 9 oktober 1962) was een Sloveense schaker. Hij werd geboren in Oostenrijk-Hongarije. Zijn beroep was elektrotechnisch ingenieur en hij woonde in Wenen.
Biografie.
In 1906 werd hij FIDE-meester. Hij behaalde een aantal successen in Berlijn (1922), Londen (1923) en Hastings (1925). In 1939 werd hij kampioen van Joegoslavië. Milan Vidmar won in 1937 een correspondentieschaaktoernooi. Na een debacle in het sterk bezette toernooi in Groningen (1946) ruilde hij de schaakstukken in voor transformatoren: hij was een geslaagd zakenman. Van 1975 tot 1978 organiseerde de ICCF het "Dr Milan Vidmar Memorial", een correspondentieschaaktoernooi met 15 deelnemers dat gewonnen werd door Gedeon Barcza en Peter Dubinin.
Opening.
De grootmeester heeft ons de Vidmar variant in het geweigerd damegambiet nagelaten: de zetten: 1.d4 d5 2.c4 e6 3.Pc3 Pf6 4.Lg5 Le7 5.e3 0-0 6.Pf3 Pbd7 7.Tc1 c6 8.Ld3 dc 9.Lc4 Pd5 10.Le7 De7 11.00 Pc3 12.Tc3 e5 13.Dc2 "(diagram)"
Onderzoeksinstituut.
In 1948 werd in de Sloveense hoofdstad op initiatief van Milan Vidmar een instituut voor onderzoek naar elektriciteit opgericht, dat tegenwoordig het "Milan Vidmar Electro Instituut" heet.
Familie.
Zijn zoon Milan Vidmar jr. werd eveneens een bekend schaker. De broer van Milan, Josip Vidmar, was een van de belangrijkste initiatiefnemers tot de oprichting van het Sloveense Bevrijdingsfront (Sloveens: "Osvobodilna fronta") aan het begin van de Tweede Wereldoorlog.

</doc>
<doc id="29528" url="https://nl.wikipedia.org/wiki?curid=29528" title="Dantzig">
Dantzig



</doc>
<doc id="29529" url="https://nl.wikipedia.org/wiki?curid=29529" title="Inversielaag">
Inversielaag

Inversie in de meteorologie geeft aan dat de temperatuur in een laag van de aardatmosfeer een omgekeerd verloop heeft ten opzichte van de normale situatie. Een warmere luchtlaag ligt als een deken over een koudere luchtlaag.
Hoe hoger men in de troposfeer (de onderste 11 km van de atmosfeer) komt, hoe kouder het wordt. Bij inversie wordt het over een gedeelte van de hoogte steeds warmer. Doordat koude lucht een hogere dichtheid heeft, heeft deze de neiging om te dalen terwijl warme lucht de neiging heeft te stijgen. Als koude lucht aan de grond wordt opgewarmd, stijgt deze op en koelt op grotere hoogte weer af. In sommige situaties krijgt de koude, zwaardere lucht de kans niet om op te warmen en blijft op geringere hoogte hangen.
Een inversie treedt in Nederland vaak 's zomers op, bij windstil en onbewolkt weer gedurende de nacht. In dat geval komt het doordat de bodem dan sterk afkoelt en de lucht hierboven warm is na een warme dag. In Azië koelt het land 's winters sterk af, waardoor ook vaak een inversielaag kan ontstaan. In Siberië kan het op bergtoppen van 1500-2000 meter soms tot 20 graden warmer zijn dan in de dalen als daar een inversielaag blijft hangen.
Een inversielaag kan zichtbaar worden bij een rookpluim uit een schoorsteen. Doordat de warme lucht uit de rookpluim een relatief warmere luchtlaag tegenkomt, stijgt de rookpluim niet verder en verspreidt de rook zich horizontaal. Men ziet dan een verticale rookkolom, die zich plotseling op een bepaalde hoogte horizontaal uitbreidt, alsof de pluim bij een glazen plafond is aangeland. "Smog" treedt daardoor met name op gedurende een inversie.
Een eigenschap van een inversielaag is dat geluid daartegen gereflecteerd wordt. Bij een inversie is geluid daardoor op aanzienlijk grotere afstand hoorbaar dan zonder inversie. In de duivensport kan inversie aanleiding zijn voor oriëntatieproblemen bij duiven. Luchtvervuiling blijft door inversie in de winter boven de grotere Siberische en Noord-Chinese steden hangen, wat grote smogproblemen geeft.
Een andere eigenschap van een inversielaag is dat licht tegen een of twee grensvlakken gereflecteerd kan worden, waardoor luchtspiegelingen kunnen ontstaan. De brekingsindex van lucht hangt van de temperatuur ervan af en op het scheidingsvlak van twee media met verschillende brekingsindex treedt refractie of reflectie op.
Door een inversie is het ook niet mogelijk om wolken te laten stijgen of te laten groeien, als de inversielaag laag ligt dan kunnen de verticaal ontwikkelende wolken (cumulonimbus en TCU (towering cumulonimbus)) niet verder uitgroeien tot in het buienstadium. De inversielaag is dus een belangrijke factor voor meteorologen om rekening mee te houden als ze onweer voorspellen. De inversielaag is te herkennen op skew-t-diagrammen en op CIN-kaartjes.

</doc>
<doc id="29530" url="https://nl.wikipedia.org/wiki?curid=29530" title="Kwint">
Kwint

Een kwint (van Latijn: "quintus", de vijfde) is in de muziektheorie het interval in een diatonische toonladder tussen een eerste toon en de daarboven liggende vijfde. Een kwint omvat vier toonafstanden, dat kunnen hele en halve toonafstanden zijn. De gebruikelijke reine kwint bijvoorbeeld bestaat uit drie hele en een halve toonafstand. Het interval tussen bijvoorbeeld de tonen C en G is dus ook een kwint. Men zegt dat de G een kwint boven de C ligt. Daarnaast wordt ook de toon die in een diatonische toonladder op de vijfde toontrap ligt, de kwint genoemd. Zo is de G de kwint in de toonladder van C. Ook wordt de tweeklank die bestaat uit twee tonen die een kwint uit elkaar liggen, als kwint aangeduid. De tweeklank C-G is een kwint, of de tonen C en G vormen een kwint. 
In vroegere tijden werd de kwint aangeduid als "diapente", van het Oudgriekse διά (dia) πέντε (pente), "door (of met) vijf".
Varianten.
Van een kwint komen de volgende varianten voor: reine kwint, verminderde kwint en overmatige kwint. 
Reine kwint.
De meest voorkomende variant is de reine kwint. Daarvan zijn ook de beide andere varianten afgeleid. In de reeks natuurtonen is het octaaf de eerste boventoon en ligt de tweede boventoon een reine kwint hoger dan dit octaaf, met een frequentieverhouding 2:3. De reine kwint is daarmee zeer verwant met dit octaaf, en op het octaaf na het meest consonant met de grondtoon.
Hiervan afgeleid wordt elke kwint rein genoemd met een toonafstand van 3 hele en 1 halve toon. 
Verminderde kwint.
Als de hogere toon van een reine kwint chromatisch met een halve toon verlaagd wordt, heet het interval een verminderde kwint. De toonafstand in een verminderde kwint bedraagt dus 2 hele en 2 halve tonen. 
De verminderde kwint is wat toonafstand betreft te vergelijken met een interval dat bestaat uit 3 hele tonen en daarom tritonus genoemd wordt, een van mogelijkheden voor een overmatige kwart. Een verminderde kwint wordt daarom ook wel als tritonus opgevat, hoewel dat strikt genomen niet juist is: het is de gelijkvormige omkering ervan. De verminderde kwint is het enige interval dat bij omkering (in een overmatige kwart dus) dezelfde intervalgrootte behoudt. Een verminderde kwint lost krimpend op in een terts (voorbeeld: c-ges lost op in de majeurterts des-f of de mineurterts des-fes). De overmatige kwart daarentegen lost spreidend op in een sext (voorbeeld: c-fis lost op in de mineursext b-g of de majeursext bes-g). Harmonisch gezien hebben de verminderde kwint en overmatige kwart dus verschillende eigenschappen.
Overmatige kwint.
Als de hogere toon van een reine kwint chromatisch met een halve toon verhoogd wordt, heet het interval een overmatige kwint. De toonafstand in een overmatige kwint bedraagt dus 4 hele tonen of 2 hele plus een halve plus een anderhalve toon. 
Enharmonisch is de overmatige kwint gelijk aan een kleine sext.
Stemming.
De kwint heeft in de reine stemming een frequentieverhouding van 3:2, wat ongeveer overeenkomt met 702 cents. In de gelijkzwevende stemming is de kwint echter 700 cents. Na het octaaf, dat de eerste boventoon vormt, en daarom het meest verwant klinkt met de grondtoon, is de reine kwint de een octaaf lager klinkende tweede boventoon, en daarom ook zeer verwant met de grondtoon.
In de reine stemming zijn alle kwinten tussen stamtonen rein, behalve het interval B - F, dat een verminderde kwint is.
In de stemming van Pythagoras is de kwint natuurrein.
De opvolgende snaren op een viool, altviool of cello worden normaal gestemd in reine kwinten, waarbij het wel uitmaakt met wat voor instrumenten men samenspeelt. Zo zal men bij samenspel met de piano de kwinten iets krapper stemmen, dan in bijvoorbeeld een strijkkwartet, omdat de piano de getempereerde stemming hanteert.
Orgelregister.
Op veel orgels is een speciaal kwintregister aanwezig, waarbij de grondtoon vergezeld gaat van een hoger gelegen kwint. Dit register is meestal prestantachtig geïntoneerd, met een formula_1 of formula_2 voetmaat. Dit kwintregister wordt veel gebruikt als vulstem. Dit register komt ook voor onder de oude naam " Quint" of in varianten als "Qvinte".
Drieklank.
Veel drieklanken bestaan uit twee tertsen boven elkaar. De laagste en de hoogste toon vormen een kwint.

</doc>
<doc id="29531" url="https://nl.wikipedia.org/wiki?curid=29531" title="Guy Forget">
Guy Forget

Guy Forget (Casablanca, 4 januari 1965) is een voormalig Frans toptennisser, die met zijn vaderland tweemaal (1991 en 1996) de Davis Cup won.
Forget werd professional in 1982, en beleefde zijn doorbraak vier jaar later toen hij in Toulouse zijn eerste toernooizege kon bijschrijven. In hetzelfde jaar won hij met de Franse nationale ploeg de World Team Cup. Zijn succesvolste jaar beleefde Forget in 1991, toen hij zes toernooizeges behaalde en mede daardoor in maart zijn hoogste ranking ooit realiseerde: een vierde plaats op de wereldranglijst.
In de finale van de strijd om de Davis Cup speelde hij een cruciale rol: hij won met Henri Leconte het dubbelspel en versloeg een dag later de hoger aangeslagen Pete Sampras, waardoor Frankrijk op een beslissende 3-1-voorsprong kwam.
Daarna is hij een hele periode ziek geweest.
Vijf jaar later won Forget zijn laatste titel in het enkelspel, in Marseille, en won hij met Guillaume Raoux het dubbelspel in de met 3-2 gewonnen finale van de strijd om de Davis Cup tegen Zweden. Forget speelde twaalf jaar voor Frankrijk in de Davis Cup, en sloot zijn loopbaan als DC-speler uiteindelijk af met een winst/verlies-score van 38-11.
Afscheid nam hij in 1997. Zijn erelijst vermeldt elf toernooizeges in het enkel- en 28 in het dubbelspel. Forget sloeg in zijn loopbaan aan prijzengeld een bedrag bijeen van US$ 5.669.934. Nadien trad hij in dienst van de Franse tennisbond, en was hij coach van zowel het Davis Cup- als het Fed Cup-team. Met die laatste ploeg triomfeerde hij in 2003.

</doc>
<doc id="29532" url="https://nl.wikipedia.org/wiki?curid=29532" title="Celmembraan">
Celmembraan

Het celmembraan of plasmamembraan is een biologische structuur die de binnenkant van een cel scheidt van de buitenkant. Celmembranen zijn opgebouwd uit een dubbele laag van fosfolipiden en bevatten sterolen die nodig zijn voor de beweeglijkheid en integriteit van de membraan. In een celmembraan zijn veel verschillende eiwitten verankerd die fysiologische reacties en transportprocessen verzorgen. 
Celmembranen zijn semipermeabel, ofwel selectief doorlatend, voor ionen en sommige organische moleculen. Dit betekent dat cellen op een gecontroleerde wijze stoffen kunnen transporteren en vast kunnen houden. Celmembranen spelen een rol in een aantal belangrijke cellulaire processen, zoals het doorgeven van signalen en adhesie aan buurcellen. Daarnaast zijn ze een ankerpunt voor zowel de extracellulaire matrix als het intracellulaire cytoskelet.
Structuur.
Het celmembraan bestaat in de eenvoudigste vorm uit een dubbele laag fosfolipiden. Fosfolipiden zijn langwerpige, amfipatische moleculen, bestaande uit een sterk hydrofiele kop en twee lange, hydrofobe vetzuurstaarten. De staarten steken naar elkaar toe terwijl de koppen aan weerszijden van de membraan naar de waterige celinhoud, respectievelijk naar de waterige omgeving van de cel gekeerd zijn. Naast fosfolipiden bevatten celmembranen ook relatief grote hoeveelheden sfingolipiden zoals ceramide en ook sterolen, zoals cholesterol.
Water, ionen en grote moleculen kunnen in principe niet zonder meer door een celmembraan heen, zodat concentratiegradiënten in stand gehouden worden. Verschillende fysiologische processen zijn op dit principe gebaseerd: bij fotosynthese is de ladingsscheiding van vitaal belang, bij celademhaling het feit dat protonen (waterstofionen) aan weerszijden van de membraan in verschillende concentraties kunnen voorkomen. Bij signaaloverdracht en spiercontractie speelt de gereguleerde doorlaatbaarheid voor allerlei andere ionen (Na+, K+, Ca2+) een rol. Doorlaatbaarheid voor ionen wordt geregeld door specifieke ionkanalen, een van de vele typen eiwitten in een celmembraan. De kanalen zijn voor hun doorlaatbaarheid vaak afhankelijk van de membraanpotentiaal. De celmembraan kan voor enkele stoffen ook via diffusie doorlaatbaar zijn. Op deze manier is de celmembraan van groot belang voor de samenstelling van onder andere het cytoplasma.
Functie.
Celmembranen omgeven het cytoplasma (de levende celinhoud), en vormen dus de fysieke begrenzing tussen de intracellulaire vloeistof en de extracellulaire ruimte. Ook speelt het celmembraan een rol bij de verankering van het inwendige cytoskelet, en bij de aanhechting aan de extracellulaire matrix en andere naburige cellen in het weefsel. De cellen van planten, schimmels en bacteriën hebben om hun celmembraan nog een celwand, die extra stevigheid verleent.
Het celmembraan werkt als een selectief doorlatend filter dat alleen specifieke stoffen laat passeren. Verschillende transportmechanismen maken mogelijk dat een cel nuttige stoffen binnenkrijgt, en afvalstoffen uitscheidt. Voor veel van deze mechanismen is een aanvoer van cellulaire energie vereist. Doordat de concentraties van stoffen aan weerszijden van de membraan verschillen, is er sprake van een gradiënt waarvan de cel gebruik kan maken voor zijn energievoorziening. In de fysiologie wordt dit fenomeen aangeduid als "membraanpotentiaal".
Passieve diffusie en osmose.
Kleine moleculen, zoals ionen, koolstofdioxide (CO2) en zuurstof (O2), kunnen zich vrijelijk over het membraan verplaatsen door middel van diffusie, een passief transportproces dat geen energie nodig heeft. Diffusie vindt altijd plaats in de richting van de concentratiegradiënt: stoffen bewegen van een hoge naar een lage omgevingsconcentratie totdat er een evenwicht is bereikt. In levende cellen wordt het instellen van dit evenwicht bijna altijd tegengegaan door actief transport. Wanneer een cel zich in een hypertone of hypotone omgeving bevindt, zal er osmose plaatsvinden: de diffusie van water over het membraan.
Transport via membraaneiwitten en kanalen.
In het membraan van cellen zijn duizenden verschillende eiwitten aanwezig die transportprocessen mogelijk maken. Voedingsstoffen, zoals koolhydraten en aminozuren, moeten de cel in worden getransporteerd, terwijl afvalstoffen de cel moeten verlaten. Hiervoor beschikt de cel over vele gespecialiseerde transporteiwitten. 
Transport door membraaneiwitten is bijna altijd een energievragend proces, en wordt daarom "actief transport" genoemd. Ionkanalen of ionenpompen zijn voorbeelden van membraaneiwitten die met gebruikmaking van energie (ATP) ionen over het membraan vervoeren, zoals van groot belang is in zenuwcellen. Een speciale groep kanaaleiwitten genaamd aquaporinen vergemakkelijken het transport van watermoleculen over het membraan.
Endocytose.
Endocytose is het proces waarbij cellen stoffen opnemen door insluiting van het celmembraan. De instulping van het membraan wordt aangedreven door membraaneiwitten, die als receptoren werken. De instulping van het membraan snoert uiteindelijk af aan de binnenkant van de cel, waardoor een gesloten blaasje ontstaat met binnenin enkele materialen uit het buitenmilieu. Endocytose is een flexibele manier voor het internaliseren van vaste deeltjes (fagocytose), kleine moleculen en ionen (pinocytose) of macromoleculen. Endocytose is een vorm van actief transport.
Exocytose.
Cellen kunnen ook materialen afgeven aan het extracellulaire milieu door afsnoering van het membraan naar buiten, een proces genaamd exocytose. Hierbij worden membraanblaasjes uitgescheiden met daarin celmateriaal dat niet langer nodig is, zoals grote afvalstoffen. Exocytose is ook van belang bij de uitscheiding van hormonen, enzymen of antilichamen. De meeste van deze uitgescheiden moleculen (secretie-eiwitten) volgen binnen de cel een syntheseroute langs het golgiapparaat.

</doc>
<doc id="29533" url="https://nl.wikipedia.org/wiki?curid=29533" title="Wolfskwint">
Wolfskwint

Een wolfskwint is in de muziek een interval dat als kwint betiteld moet worden, maar zodanig van een reine kwint afwijkt dat het een schreeuwend vals interval is. Men zei daarvan: "Die Quinte heult, wie ein Wolf!" ("De kwint huilt als een wolf").
Een wolfskwint kan in verschillende stemmingen ontstaan. In de gelijkzwevende stemming komt de wolfskwint niet voor.
Pythagorische stemming.
De pythagorische stemming wordt gekenmerkt door stapeling van reine kwinten. Een stapeling van 11 reine kwinten vormt, na reductie, met het octaaf een interval dat als kwint aangemerkt moet worden, maar een pythagoreïsch komma daarvan afwijkt. De frequentieverhouding is:
in plaats van 1,5. In cents uitgedrukt is het interval 678,50 cents en dus 24 cents lager dan een reine kwint, zodat het schreeuwend vals is.
De berekening luidt: een toonafstand van
Het verschil is dus: 8400 - 7721,5 = 678,5 cents.
Middentoonstemming.
In de 1/4-middentoonstemming vormen 4 gestapelde kwinten een reine grote terts. Een kwint in die stemming is dus met een kwart van een didymisch komma verkleind van 1,5 tot:
Nu levert stapeling van 11 kwinten, na reductie, met het octaaf een wolfskwint van:
in plaats van 1,5. In cents uitgedrukt is het interval 737,64 cents en dus 35 cents hoger dan een reine kwint, wat bijzonder vals is.
De berekening luidt: een toonafstand van
Het verschil is dus: 8400 - 7662,36 = 737,64 cents.

</doc>
<doc id="29534" url="https://nl.wikipedia.org/wiki?curid=29534" title="Ingrid Paul">
Ingrid Paul

Dirkina Wilhelmina (Ingrid) Paul (Gouda, 14 december 1964) is een schaatscoach en voormalig Nederlands schaatsster. Na het schaatsen studeerde ze af als arts en is ze schaatscoach geweest in Canada en Noorwegen, om in 2000 terug te keren naar Nederland. Op 22 mei 2008 werd bekend dat Paul tot en met de Spelen van 2010 als bondscoach voor het Canadese team zal fungeren. Ze trainde onder meer Christine Nesbitt en Brittany Schussler. Ze woont in de visserswijk "Steveston" in Richmond.
Biografie.
Schaatscarrière.
Paul nam in 1986 deel aan het Nederlands Kampioenschap Marathonschaatsen op natuurijs en won dit kampioenschap. In 1988 nam ze in januari deel aan het Europees Kampioenschap waar ze als dertiende in het eindklassement eindigde. In februari nam zij deel aan de Olympische Spelen in Calgary. Ze plaatste zich voor de 3000 en de 5000 meter. Op de 3000 meter werd ze echter gediskwalificeerd, doordat ze haar tegenstandster die de buitenbocht reed op de kruising geen voorrang verleende. Op de 5000 meter eindigde ze op de veertiende plaats.
Schaatscoach.
Paul raakte verknocht aan Canada en besloot er te blijven. Van 1993 tot 1998 was ze bondscoach van de Canadese schaatsers. Op de Olympische Winterspelen van 1998 in Nagano, behaalde dit team vier medailles, o.a. goud voor Catriona LeMay. Na zes jaar in Canada te hebben gewoond verhuisde Paul terug naar Nederland, waar ze haar studie wilde gaan afmaken. Ze werd echter direct gebeld door de Noorse schaatsbond die haar een contract aanbood. Ze accepteerde het aanbod en vertrok voor twee jaar naar Noorwegen. 2008-2010 was zij bondscoach van het Canadese team. Per oktober 2010 werkt ze deeltijd voor Stavanger Skøyteklubb in Noorwegen. Stavanger opent op 1 oktober 2010 een nieuwe schaatshal "Sørmarka Arena".
Haar rentree in de schaatswereld maakte zij door trainer te worden van de Amerikaanse schaatser Shani Davis.
Team DPA/Telfort.
In 2000 kwam Paul weer terug naar Nederland, om daar coach van Jong Oranje te worden. Dit was echter precies in de tijd dat de commerciële schaatsteams opkwamen, dus de loopbaan bij Jong Oranje was maar van korte duur. Paul werd benaderd door Gretha Smit die de persoonlijke benadering van Paul wel zag zitten, en ging met haar in zee. Al vrij snel sloten andere schaatsers zich bij het kleine "team DPA" (later Team Telfort) aan. Vanaf seizoen 2008/2009 was het de bedoeling dat er een nieuwe sponsor zou komen voor het team, maar toen dit niet lukte ging Paul voor twee jaar terug naar Canada waar ze bondscoach werd.
Team Telfort bestond uit Jan Bos, Stefan Groothuis, Tom Prinsen, Remco Olde Heuvel, Gretha Smit en Jochem Uytdehaage. Tot en met het seizoen 2005/2006 maakten ook Bob de Jong en Ralf van der Rijst deel uit van het team. Vanaf 2000 was ze ook coach van Ids Postma totdat hij in 2004 aankondigde te stoppen met schaatsen. Met De Jong wist Paul tijdens de Olympische Winterspelen van Turijn goud te veroveren op de 10.000 meter.
Omkopingsschandaal Turijn.
Op 13 december 2009 zond Studio Sport een reportage uit waarin beweerd werd dat Paul betrokken zou zijn bij een omkoopschandaal. Volgens deze reportage zou Team Telfort tijdens de Olympische Spelen van 2006 in Turijn geprobeerd hebben een startplek voor Gretha Smit te kopen van de Poolse schaatsster Katarzyna Bachleda-Curuś. Ingrid Paul ontkent hiervan geweten te hebben. Haar pupil Gretha Smit aanvankelijk ook, maar heeft later een andere verklaring afgelegd. Sportkoepel NOCNSF en schaatsbond KNSB hebben toen een onafhankelijke commissie ingesteld die de affaire heeft onderzocht. Op 1 juli 2010 was de conclusie dat er inderdaad tot drie keer toe geld is geboden. Naast Paul en Smit werd daarbij ook de naam van Ab Krook genoemd.
In het eindrapport brengt de onderzoekscommissie Paul herhaaldelijk in diskrediet, o.a. door de volgende uitspraken: "Op nadrukkelijke verzoeken van de Commissie om een tweede face to face gesprek heeft Ingrid Paul niet willen ingaan" en "aannemelijk is dat Ingrid Paul aanwezig was in een gesprek waarin 40.000 euro is genoemd". Over het briefje dat aan een Poolse schaatser werd doorgegeven, wat een poging tot omkoping inhield, stelt de commissie vast "dat Gretha Smit dit briefje kort daarvoor heeft ontvangen uit een kleine groep van 3-4 personen, waaronder zich ook Ab Krook en Ingrid Paul bevonden". Over een poging tot omkoping van een Poolse schaatser waarbij Wilf O'Reilly betrokken was, schrijft de commissie "dat Ingrid Paul bij die gelegenheid mondeling aan de betrokken persoon aangaf dat er 40.000 euro tegenover zou staan, indien KBC zou afzien van deelname aan de 5000m dames. Ingrid Paul heeft aan deze persoon gevraagd dit richting de Poolse te communiceren". Verder schrijft de commissie: "Ingrid Paul zegt zich de inhoud van het gesprek noch de naam van de persoon te herinneren. De commissie heeft echter voldoende grond om aan te nemen dat in dit gesprek een bedrag van 40.000 euro is genoemd en dat geen ander dan Ingrid Paul daar de bron van kan zijn geweest. Als Ingrid Paul dit niet zelf heeft gezegd, heeft zij het toch wel laten zeggen". (p. 6)
Over het 'polsen' van andere schaatsers (of zij misschien door hun afzegging een startplaats voor Gretha Smit mogelijk zouden maken) schrijft de commissie: "De Commissie vindt het inconsistent en ongeloofwaardig dat Ingrid Paul in eerste instantie verklaart dat zij geen andere rijdsters of begeleiders dan KBC heeft benaderd, in tweede instantie zich wel herinnert dat zij bij de begeleider(s) van de Canadese ploeg heeft ‘gevist’, maar zich niet meer weet te herinneren dat zij ook de begeleider van de Amerikaanse schaatsster heeft gepolst als zij met de verklaring van Bart Schouten wordt geconfronteerd." (p. 8)
Tot de conclusies van het onderzoek behoort: "Naar de mening van de Commissie is Gretha Smit niet de hoofdrolspeler en heeft Ingrid Paul (hoewel zij dit niet bevestigt) wellicht een belangrijker rol gespeeld dan Gretha Smit zelf. (...) De Commissie vindt het aannemelijk dat Ingrid Paul in het Holland Heineken House een bedrag van 40.000 euro heeft genoemd of heeft laten noemen."
Wielerploeg.
Op 14 november 2011 werd bekend dat Paul begonnen is bij de vrouwenploeg Leontien.nl waar ze zich als arts richt op de medische trainingsbegeleiding. Medio oktober 2012 trad ze als begeleider toe tot wielerploeg Cyclingteam de Rijke/Shanks, als adviseur training en prestatieverbetering.
Voetbal.
Sinds 1 juli 2021 is zij als arts verbonden aan de voetbalclub AZ.

</doc>
<doc id="29537" url="https://nl.wikipedia.org/wiki?curid=29537" title="Nevele">
Nevele

Nevele is een plaats in de Belgische provincie Oost-Vlaanderen en een deelgemeente van Deinze. Het ligt in het zuiden van het Meetjesland.
Geschiedenis.
De oudste geschreven vermelding van Nevele luidt "Niviala" (eind 9e eeuw in een kopie van 941). In deze naam schuilt naar alle waarschijnlijkheid het Keltische "nevia-ialo" wat "nieuwland", of "nieuw ontgonnen land" betekent.
Hoewel archeologische vondsten wijzen op voorhistorische en Gallo-Romeinse bewoning, was Nevele vooral vanaf de middeleeuwen van belang.
Het Land van Nevele was toen een van de belangrijkste heerlijkheden van de kasselrij Oudburg in het graafschap Vlaanderen. Het bestond toen uit verschillende dorpen en werd bestuurd door de heren van Nevele. De hoofdplaats van Het Land van Nevele was het dorp Nevele zelf dat het statuut had van stad en vrijheid. Dit leidt men af uit het oudst bewaarde zegel van Nevele van 21 juni 1316. De tekst luidt als volgt (vertaling): "zegel van de schepenen van de stad Nevele in Vlaanderen". Nevele was dus in de tijd van de Guldensporenslag al een stadje, wat wijst op vroege handelsactiviteiten.
De heer van Nevele woonde in de 11e - 12e eeuw in het centrum van Nevele in een omwald versterkt kasteel in de buurt van de kerk. Door oorlogsgeweld tijdens de Slag bij Nevele op 13 mei 1381 werden het kasteel, de kerk en de meeste huizen van Nevele vernield. De heer van Nevele nam daarna zijn intrek in het Kasteel van Ooidonk in Bachte-Maria-Leerne. In 1452 had er opnieuw een veldslag plaats. Het oude kasteel werd in 1488-1489 volledig gesloopt, op de woontoren (donjon) na. Van deze woontoren staan nu nog twee muren overeind (Cyriel Buyssestraat 6).
Tijdens de godsdienstoorlogen in de 16e eeuw hadden Nevele en omgeving sterk te lijden onder plunderingen en Beeldenstorm. De bekendste heer van Nevele en graaf van Hoorne, Filips van Montmorency, werd samen met graaf van Egmont als gevolg van deze strijd onthoofd in Brussel in 1568. De heerlijkheid Nevele werd verbeurd verklaard en Nevele heeft zich met moeite van deze slagen kunnen herstellen.
Pas in de 18e eeuw was er een verbetering merkbaar, maar de 19e eeuw werd weer gekenmerkt door economisch verval. Van belang was echter de aanleg van het Schipdonkkanaal, dat in 1847 gegraven werd. Enkele fabriekjes ontstonden echter, zoals brouwerijen, fabrieken voor aardappelmeel en stijfsel, en de "cichoreifabriek Buysse-Loveling".
Beide wereldoorlogen in de 20e eeuw richtten veel schade aan in het dorp.
Op 1 januari 1977 werden de gemeenten Hansbeke, Landegem, Merendree, Poesele en Vosselare bij Nevele gevoegd. Tussen 1977 en 2019 bestond de toenmalige gemeente Nevele uit 6 deelgemeenten waarbij Nevele de hoofdplaats was. Op 1 januari 2019 fusioneerde Nevele met Deinze.
Natuur en landschap.
Nevele ligt op de grens van Zandig Vlaanderen en Zandlemig Vlaanderen op een hoogte van ongeveer 10 meter. De Poekebeek en de Oude Kale vloeien hier samen. In het dal van de Oude Kale werd het Schipdonkkanaal gegraven.
Lovelingbrug.
De Lovelingbrug is de toekomstige fiets- en voetgangersbrug die het dorpscentrum van Nevele met Vosselare verbindt, over het Schipdonkkanaal. Tot 2022 was hier al een gelijkaardige (naamloze) brug met trappen en voor fietsers en rolstoelers steile hellingen. Doordat de pijlers van deze brug technische problemen opleverden, bouwt De Vlaamse Waterweg hier in het kader van de verbreding van het kanaal (Seine-Scheldeproject) in 2022-2023 een nieuwe brug met zachtere hellingen. De nieuwe brug is genoemd naar de Nevelse literaire zussen Virginie en Rosalie Loveling. Gedurende de bouwfase is er een tijdelijke voetgangersbrug, waar fietsers hun fiets op hellingen kunnen omhoogduwen.
Demografie.
Demografische ontwikkeling van de fusiegemeente.
Alle historische gegevens hebben betrekking op de fusiegemeente Nevele, inclusief deelgemeenten, zoals ontstaan na de fusie van 1 januari 1977 en die heeft bestaan tot 1 januari 2019.
Nabijgelegen kernen.
Hansbeke, Poesele, Meigem, Vosselare

</doc>
<doc id="29539" url="https://nl.wikipedia.org/wiki?curid=29539" title="Koror (eiland)">
Koror (eiland)

Koror (of Oreor, Corrora of Pelew) is een eiland in de Oceanische republiek Palau. Het eiland behoort met enkele kleine nabijgelegen eilanden tot de staat Koror.
De grootste stad op het eiland is de gelijknamige stad Koror. Dit was tot en met 6 oktober 2006 ook de nationale hoofdstad van Palau en is tevens de hoofdstad van de staat Koror. Koror is veruit het dichtstbevolkte eiland van Palau, hoewel Babeldaob aanzienlijk groter is.
Koror ligt net ten zuiden van het grootste Palause eiland, Babeldaob, waarmee het door middel van een brug is verbonden. Deze brug, de "Koror-Babeldaob Bridge", werd geopend in december 2001 en gebouwd door een Japans bedrijf. Eerder werd in 1977 een brug van Zuid-Koreaanse makelij geopend, maar deze stortte op 26 september 1996 ineen, vanwege een slechte constructie en slecht onderhoud. Twee mensen stierven. Gedurende de jaren erna werd er een Japanse noodbrug gebruikt.

</doc>
<doc id="29540" url="https://nl.wikipedia.org/wiki?curid=29540" title="Stemtoon">
Stemtoon

De stemtoon of normaaltoon, ook met kamertoon of diapason aangeduid, is in de muziektheorie de toon a' uit het eengestreept octaaf, met de wetenschappelijke benaming A4, waarvan internationaal de toonhoogte in mei 1939 in Londen vastgesteld is op een frequentie van 440 Hz. Dit gebeurde door een groep wetenschappers en musici uit Duitsland, Engeland, Frankrijk, Italië en Nederland. Zwitserland en de Verenigde Staten namen schriftelijk aan de bijeenkomst deel.
De stemtoon wordt gebruikt voor het onderling op elkaar afstemmen van muziekinstrumenten en is van groot belang voor de bouwers van deze instrumenten. De stemtoon is op eenvoudige wijze beschikbaar in de vorm van een stemvork die deze toon voortbrengt.
Geschiedenis.
De stemtoon lag niet altijd vast. Soms leest men ergens dat de stemtoon door de eeuwen heen steeds hoger is komen te liggen, maar dat is slechts de helft van het verhaal. Er waren orgels die een hogere stemtoon hadden, en later lager gestemd werden. Kerkorgels verschilden enorm van stemtoon. In de loop van de tijd is die variatie steeds kleiner geworden. Naarmate mensen steeds mobieler werden, ontstond ook de behoefte aan meer compatibiliteit van instrumenten. Als men bijvoorbeeld een trompet meenam van de ene kerk naar de andere, bemerkte men dat dat instrument met het ene orgel wel samenklonk, maar met een ander orgel niet. Met de introductie van de trein werd de behoefte tot standaardiseren nog eens groter en tegelijk werd ook de meetapparatuur steeds beter, waardoor de mogelijkheid ontstond om een werkbare afspraak te maken. Het is daarom niet verwonderlijk dat de standaard van 440 Hz pas rond 1940 is ingevoerd. Deze ontwikkeling is te vergelijken met het invoeren van een standaardtijd op de klok.
Overigens is de zogenaamde temperatuur van het stemmen weer een heel ander fenomeen, dat losstaat van de discussies die nog immer worden gevoerd over de hoogte van de stemtoon. 'Temperatuur' gaat over de onderlinge toonhoogteverhoudingen van de tonen binnen het octaaf. Sinds de Barok woedde hierover een hevige discussie.
Sinds 1885 is voor wetenschappelijke toepassing vastgelegd dat de A4 een frequentie van 440 Hz hoort te hebben (standaard van een specifieke klankbron bij 20 °C, zie onderstaande tabel). De meeste stemvorken worden dan ook op 440 Hz gemaakt.
Door de industriële revolutie en later de elektronische revolutie, is de standaardisering van de stemtoon verder ingeburgerd geraakt in de hele wereld. Elektronische keyboards zijn vanwege hun klankrijkdom en speelbaarheid overal populair geworden en daarmee is de stemtoon van 440 Hz in de meest uiteenlopende muzieksoorten de standaard geworden.
Door de eeuwen heen is de hoogte van de kamertoon aan veel verandering onderhevig geweest. Informeel kwam de Amerikaanse muziekindustrie tot een compromis van 440 Hz voor de bouw van muziekinstrumenten. Deze waarde werd in 1936 overgenomen door de American Standards Association. In 1955 werd op een internationaal congres in Londen de beslissing genomen om 440 Hz als standard te gebruiken (en herbevestigd werd in 1975) door de Internationale Organisatie voor Standaardisatie, bekend als ISO 16.
Stemtoonhoogtes.
Voor het stemmen van instrumenten kunnen de volgende sinustonen gebruikt worden:
Kamertoon.
De aanduiding als kamertoon heeft betrekking op de prinselijke privékamers waarin vroeger muziek werd gemaakt. Tegenover de kamertoon stond de kerktoon, ook orgeltoon of koortoon
genoemd. De relatie tussen beide stemtonen was niet altijd duidelijk. Soms werden beide aan elkaar gelijkgesteld, in andere gevallen konden ze wel een hele toon van elkaar verschillen. Overigens bestonden ook nog de cornettoon en de operatoon. Rond 1880 is het onderscheid verdwenen.
432 Hz.
In 1985 verscheen de eerste uitgave van "Von Intervallen, Tonleitern, Tönen und dem Kammerton", later heruitgegeven bij de antroposofische uitgeverij Verlag am Goetheanum. Met de titel "Intervals, Scales, Tones And the Concert Pitch c = 128 Hz" is het boek in het Engels uitgegeven bij Temple Lodge Press (ook gespecialiseerd in uitwerkingen van het gedachtegoed van Rudolf Steiner). De auteur, de Duits-Amerikaanse violiste Maria Renold (1917-2003) opgegroeid in New York in antroposofische kringen, was geïnspireerd door uitspraken van de grondlegger van de antroposofie, Rudolf Steiner, over de perfecte concertstemming. Deze stemming zou c=128 Hz zijn, wat volgens Steiner weer gelijk zou staan aan ’Zon’. A4 (de eerste A op een concertvleugel boven de centrale C) krijgt daarmee de (afgeronde) frequentie 432 Hz. Volgens Renold is dit een ideale frequentie, die ook zij in haar boek relateert aan diverse in het universum en in de natuur voorkomende getalwaarden. Uit een door haar uitgevoerde experiment over een tijdspanne van twintig jaar en een totaal van ongeveer 2000 deelnemers (er is geen replicatieonderzoek bekend) zou verder blijken dat 90% van de luisteraars verschillende octaven uitgevoerd op twee monochords (oorspronkelijk één snaar gemonteerd op één klankkast) welke op a=432 Hz waren afgestemd verkiezen boven octaven met op 440 Hz afgestemde monochords. Hoe de luistersessies werden vormgegeven wordt in haar boek niet duidelijk gemaakt.
De Bulgaarse dirigent Ivan Yanakiev richtte het 432 Orchestra op met als doel de 432 Hz over de wereld te verspreiden.

</doc>
<doc id="29541" url="https://nl.wikipedia.org/wiki?curid=29541" title="Majuro">
Majuro

Majuro is de hoofdstad en grootste stad van de Marshalleilanden. De stad, gelegen op het gelijknamige atol, telde in 2011 27.797 inwoners.
Vervoer.
De luchthaven van Majuro is een van de twee internationale luchthavens van het land. De nationale maatschappij Air Marshall Islands, die er haar hoofdkwartier heeft, verbindt er het atol direct met 16 binnenlandse bestemmingen, inclusief de tweede internationale luchthaven op Kwajalein. Ook de Guamese nationale luchtvaartmaatschappij Continental Micronesia verzorgt vluchten naar Kwajalein, daarnaast staat deze maatschappij in voor alle internationale verbindingen, te weten naar Guam, Micronesia en de Verenigde Staten.

</doc>
<doc id="29542" url="https://nl.wikipedia.org/wiki?curid=29542" title="Apia">
Apia

Apia is de hoofdstad van de Oceanische eilandengroep en land Samoa en is gelegen op het eiland Upolu. De mensen spreken er Engels en Samoaans. Apia is qua omvang een kleine stad en heeft ongeveer 38.800 inwoners (2001). Het is Samoa's enige stad en haven.
De voetbalwedstrijden van het nationale team van Samoa worden gespeeld in Apia. De wedstrijden vinden plaats in het National Soccer Stadium.
De beroemde negentiende-eeuwse schrijver Robert Louis Stevenson is begraven op een heuvel aan de rand van de stad.

</doc>
<doc id="29543" url="https://nl.wikipedia.org/wiki?curid=29543" title="Honiara">
Honiara

Honiara is het hoofdstedelijk gewest en de gelijknamige hoofdstad van de Salomonseilanden.
Geografie.
Honiara ligt aan de noordkust van het bergachtige eiland Guadalcanal. Het ligt aan de monding van de rivier Mataniko.
Stadsbeeld.
Honiara is een kleine plaats aan een kleine baai die als haven dient. Met 50.100 inwoners (2003) is het een kleine stad, maar daarmee toch de grootste in het land. De stad wordt doorkruist door de Kukum Highway die zo'n 30 kilometer langs is en van de luchthaven in het oosten naar de wijk White River in het westen loopt. Aan de kust liggen de haven vanwaar de veerboten naar de vele provincies vertrekken, enkele clubs, winkels en restaurants. De huizen in de stad variëren van krotten in de buurt van Chinatown tot bescheiden houten huizen op palen, met golfplaten daken, sommige uitgerust met airconditioning. Iets verder landinwaarts, op kleine bergruggen, liggen de duurdere huizen waar vooral internationale hulpverleners en bedrijfsmanagers wonen.
Industrie &amp; transport.
Honiara heeft een internationaal vliegveld: Honiara International Airport (tot november 2003: "Henderson Field"). De meeste toeristen in de Salomonseilanden komen het land binnen via het vliegveld. Het vliegveld ligt een kleine 10 km buiten de stad en is tijdens de Tweede Wereldoorlog door Japanse militairen aangelegd.
Honiara is het hoofdkwartier van de nationale luchtvaartmaatschappij Solomon Airlines en van de "South Pacific Forum Fisheries Agency". Exportgoederen, zoals kopra, kokosnoten en vis, worden voornamelijk via de haven uitgevoerd. De belangrijkste handelspartners zijn Maleisië, Japan, Zuid-Korea en Taiwan.
Binnenlands transport naar de overige eilanden vindt plaats via het vliegveld en de haven.
Klimaat.
De Salomonseilanden liggen in de tropen. De gemiddelde dagtemperatuur over het hele jaar is 28 °C. De zeewatertemperatuur is 26 - 29 °C. De regenperiode ligt tussen november en april maar het verschil met de droge periode is niet heel groot. Met gemiddeld 2000 mm neerslag per jaar is het in Honiara iets droger dan gemiddeld in de Salomonseilanden (3000 mm). Ter vergelijking: de gemiddelde neerslag in Nederland bedraagt ongeveer 750 mm per jaar.
Geschiedenis.
In de Tweede Wereldoorlog werd op en rond het eiland maanden lang bloedig gevochten, te land, ter zee en in de lucht, omwille van het pas aangelegde Henderson Field. Dit staat geboekt als de Slag om Guadalcanal, die deel uitmaakte van de Slag om de Salomonseilanden. De baai waarin de haven van Honiara ligt dankt daar ook zijn naam aan: de Iron Bottom Sound (Nederlands: ijzerenbodembaai). Nadat de Amerikanen het eiland hadden ingenomen, ontstond er een stad rondom de militaire basis, het huidige Honiara.
Wanneer, aan het eind van de Tweede Wereldoorlog, de Salomonseilanden weer een Brits protectoraat worden, vervangt Honiara Tulaghi als hoofdstad. Na onafhankelijkheid in 1978 is Honiara de hoofdstad gebleven.
Na etnische spanningen in 2000 vestigt de door Australië geleide vredesmissie RAMSI (Regional Assistance Mission to the Solomon Islands) zich in Honiara in 2003. Sindsdien is er sprake van een rustige en vreedzame situatie, waardoor investeerders en toeristen Honiara en de Salomonseilanden weer weten te vinden.
Een tsunami schrok in april 2007 het westelijk deel van het land op. Deze had geen gevolgen voor het noordelijk gelegen Honiara, maar er werden wel wat dorpen met de grond gelijk gemaakt en er vielen 52 doden. De wederopbouw is weer bijna voltooid.

</doc>
<doc id="29544" url="https://nl.wikipedia.org/wiki?curid=29544" title="Nuku'alofa">
Nuku'alofa

Nuku'alofa (Engels en Tongaans: "Nukuʻalofa") is de hoofdstad van het Polynesische koninkrijk Tonga. De stad telt 24.500 inwoners (2010).
Het is gelegen op de kust van het eiland Tongatapu en in de tijdzone die precies 12 uur met die van Amsterdam en Brussel verschilt (GMT +13:00).
Nuku'alofa herbergt het koninklijk paleis, de overheidsgebouwen en is het commerciële en sociale centrum van Tonga. Ongeveer 35% van de hele bevolking van het koninkrijk woont er, waardoor het de grootste woonplaats van het land is.

</doc>
<doc id="29545" url="https://nl.wikipedia.org/wiki?curid=29545" title="Meubel">
Meubel



</doc>
<doc id="29546" url="https://nl.wikipedia.org/wiki?curid=29546" title="Deuterium">
Deuterium

Deuterium, genoteerd met 2H, een enkele keer ook waterstof-2 genoemd, is een stabiele isotoop van waterstof met in de atoomkern een proton en een neutron. In plaats van de gebruikelijke notatie voor isotopen 2H wordt meestal gebruikgemaakt van het symbool D. De naam komt van het Griekse δεύτερος, "deúteros", dat de tweede betekent en daarmee naar het neutron verwijst, het tweede deeltje behalve het proton in de kern van het waterstofatoom.
Deuterium is in tegenstelling tot tritium, een andere isotoop van waterstof, stabiel. De abundantie op Aarde is laag: ongeveer 0,015% van alle waterstofatomen is deuterium. De meest voorkomende isotoop van waterstof is protium 1H. Deuterium is in 1932 door Harold Urey ontdekt. Er werd hem hiervoor in 1934 de Nobelprijs voor Scheikunde toegekend.
Eigenschappen en toepassingen.
De chemische eigenschappen van deuterium zijn nagenoeg gelijk aan die van waterstof. Soms wordt in reactiesnelheden een kinetisch-isotoopeffect gemeten: als in de snelheidsbepalende stap een waterstofatoom wordt overgedragen, verloopt de reactie trager indien H is vervangen door D. 
Door de ten opzichte van waterstof haast tweemaal zo grote atoommassa zijn de fysische eigenschappen van veel deuteriumverbindingen meetbaar verschillend. Zwaar water D2O heeft bijvoorbeeld een vriespunt van ongeveer 4° C en een blokje van zwaarwaterijs zinkt in water naar de bodem. Het kookpunt van zwaar water is hoger dan van gewoon water.
Van dit verschil in eigenschappen wordt gebruikgemaakt bij de winning van deuterium, bijvoorbeeld bij herhaalde destillatie van water zal het achterblijvende water steeds meer zwaar water bevatten.
Omdat een deuteriumkern, anders dan een protiumkern, een heeltallige spin heeft, hebben deuteriumverbindingen goede eigenschappen om als oplosmiddel te worden gebruikt voor analyse door middel van kernspinresonantie. Dat zijn gedeutereerde oplosmiddelen. Ze interfereren dan niet met de signalen van de te onderzoeken stof. Een veelgebruikt oplosmiddel daartoe is gedeutereerd chloroform, de gedeutereerde vorm van chloroform.

</doc>
<doc id="29548" url="https://nl.wikipedia.org/wiki?curid=29548" title="Unie van Brussel">
Unie van Brussel

De Unies van Brussel betreffen een aantal in 1577 door de Staten-Generaal gesloten verdragen.
Eerste Unie.
De "Eerste Unie van Brussel" is een op 9 januari 1577 gesloten overeenkomst door leden van de Staten-Generaal (behalve Luxemburg), de Raad van State en gedeputeerden van Holland en Zeeland, onder meer met de bedoeling Don Juan, landvoogd namens de Spaanse koning Filips II, te dwingen om de Pacificatie van Gent te aanvaarden. De unie was de opvolger van de Unie van Dordrecht uit 1575.
In de Eerste Unie van Brussel werd het volgende afgesproken:
Deze Unie droeg dus een rooms-katholiek karakter. Op 17 februari 1577 moest Don Juan het Eeuwig Edict uitvaardigen. 
De Eerste Unie van Brussel werd op 6 april 1577 ondertekend door koning Filips II, zij het onder protest. Niet veel later, op 24 juli, viel Don Juan de stad Namen aan, en kwam er een einde aan de Eerste Unie van Brussel. Na deze aanval erkenden de gewesten niet langer Don Juan als hun landvoogd en vroegen ze Matthias van Oostenrijk zijn plaats in te nemen.
Tweede Unie.
De Staten-Generaal benoemden op 8 december eenzijdig Matthias tot landvoogd en kondigden twee dagen later de "Tweede (of: Nadere) Unie van Brussel" af (10 december 1577). Daarin herbevestigden ze de Pacificatie van Gent, als basis voor de eenheid van de Nederlanden, en zegden ze in alle provincies gelijke bescherming toe aan katholieken en hervormden. Deze Tweede Unie droeg dus een tolerant karakter en was een van de eerste Europese teksten die godsdienstvrijheid instelde. Katholieken en protestanten zouden wederzijds elkaars religie respecteren. De katholieken beloofden dat ze "ten opzichte van zij die teruggetrokken zullen zijn uit de genoemde Rooms-Katholieke religie en verbonden met ons door de genoemde pacificatie, van welke hoedanigheid, conditie of land ze ook zijn, niet zullen toelaten noch lijden dat men iets tegen hen beraamt of onderneemt, noch dat ze gekwetst, gemolesteerd of getergd worden ter gelegenheid van hun genoemde religie, maar hen vredig zullen laten leven". Omgekeerd zegden de protestanten toe dat ze niets zouden "ondernemen tegen de genoemde Rooms-katholieke religie en de uitoefening ervan, noch zullen we omwille hiervan iemand kwetsen of tergen door daden of woorden".
Voor het Spaanse gezag was deze tolerantie niet aanvaardbaar, maar ook als basis voor de eenheid van de Nederlanden bleek ze te hoog gegrepen.
Einde van de Unie.
Op 6 januari 1579 stapten Artesië, Henegouwen en Rijsels-Vlaanderen uit de Unie van Brussel door de oprichting van de katholieke Unie van Atrecht. Dit had tot gevolg dat de nog overgebleven gewesten zich hergroepeerden in een 'Nadere Unie' binnen de Unie van Brussel: de Unie van Utrecht. Na het jaar 1585 waren alle gebieden die nog tot de Unie van Brussel behoorden, ook lid van de Unie van Utrecht en is de naam niet meer nodig.

</doc>
<doc id="29550" url="https://nl.wikipedia.org/wiki?curid=29550" title="Carboxymethylcellulose">
Carboxymethylcellulose

Carboxymethylcellulose (CMC) is een derivaat van cellulose met azijnzuur (de carboxymethylgroep: CH2COOH). Eén of meer carboxymethylgroepen zijn via een etherbinding gekoppeld aan hydroxylgroepen van de glucosemonomeren waaruit cellulose is opgebouwd. De stof komt het meest voor als natriumzout: natriumcarboxylmethylcellulose. In tegenstelling tot cellulose is carboxymethylcellulose wel oplosbaar in water.
Toepassingen.
De stof wordt als verdikkingsmiddel en stabilisator van emulsies gebruikt in levensmiddelen zoals ijs. Als voedingsadditief heeft de stof het E-nummer 466 gekregen. Ook non-foodproducten als tandpasta, zalven, dieetpillen, watergedragen verf maken gebruik van de viscositeitsregulerende werking van de stof. Verder wordt CMC (vaak als natriumzout) toegevoegd als hulpstof aan vloeibare farmaceutische preparaten (suspensies en emulsies) ter verhoging van de viscositeit. Ook kan het gebruikt worden om b.v. tijgergarnalen steviger en 15% a 20% zwaarder te maken door ze te injecteren.
Productie.
De synthese van CMC verloopt onder basische omstandigheden, waarin een Williamson-ethersynthese tussen het glucosemolecuul en chlooracetaat optreedt.
Een CMC-fabriek van Nouryon, tot oktober 2018 deel van AkzoNobel, bevindt zich op het bedrijventerrein Kleefse Waard te Arnhem. Dit terrein was de enige productielocatie van de AKU die in Arnhem overbleef nadat de rayonproductie aan de Velperweg in 1976 haar poorten sloot. Er stond toen een fabriek voor CMC, een fabriek voor bandenrayon en een fabriek voor non-wovens.
Eigenschappen - Oplosbaarheid in water.
In tegenstelling tot cellulose is carboxymethylcellulose wel oplosbaar in water. Een deel van de zuurgroepen in CMC is in water geïoniseerd. De negatieve ladingen stoten elkaar af, waardoor de polymeerketens vrij van elkaar blijven en in oplossing. Het grote aantal waterstofbruggen dat in cellulose mogelijk is verhindert het vrijkomen, en daarmee het oplossen van de polymeerketens in cellulose.
De exacte eigenschappen van een partij CMC zijn afhankelijk van:
Onderzoek heeft aangetoond dat CMC in voedsel invloed heeft op de darmflora en mogelijk een verhoogde kans geeft op inflammatoire darmziekten.

</doc>
<doc id="29552" url="https://nl.wikipedia.org/wiki?curid=29552" title="Lijst van exoniemen met hun endoniemen">
Lijst van exoniemen met hun endoniemen

Sommige plaatsen buiten het Nederlandse taalgebied hebben in het Nederlands een aparte naam die niet overeenkomt met de naam die ter plaatse wordt gebruikt. De plaatselijke naam wordt het endoniem genoemd, de Nederlandse naam het exoniem, ook als het historisch een oorspronkelijke naam is (in gebieden waar ooit Vlaams, Nederlands of Nederduits gesproken werd). Hieronder volgt een lijst van exoniemen.
Exoniemen worden in de Nederlandse taal minder gebruikt dan voorheen.
Exoniemen die nog nauwelijks worden gehoord, zijn met ↓ gemerkt. Ze komen vaak in historische context voor.
Endoniemen die in Nederlandse teksten met toenemende mate voorkomen, zijn met ↑ gemerkt.
Europa.
Friesland.
De namen op een grijze achtergrond zijn niet (meer) officieel
Spanje.
Bron: Spanje (volgens Taalunie)
Tsjechië.
Bron: Tsjechië (volgens Taalunie)
Turkije.
Bron: Turkije (volgens Taalunie)
Amerika.
Verenigde Staten.
Bron: Verenigde Staten (volgens Taalunie)

</doc>
<doc id="29553" url="https://nl.wikipedia.org/wiki?curid=29553" title="Sarajevo">
Sarajevo

Sarajevo (verouderd "Saraj'vo, Saray Bosna"; Nederlands exoniem Serajevo of Serajewo) is de hoofdstad en grootste stad van Bosnië en Herzegovina.
De stad werd in 1461 gesticht door de Bosnische Ottomanen. In 1914 speelde de stad een belangrijke rol in de wereldgeschiedenis, door de moord op aartshertog Frans Ferdinand en zijn vrouw die hier gepleegd werd en zo de Eerste Wereldoorlog inluidde. Zeventig jaar later was de aandacht van de wereld wederom gericht op Sarajevo: in 1984 werden de Olympische Winterspelen hier gehouden. Tussen 1992 en 1995, tijdens de Bosnische Oorlog, werd Sarajevo zwaar gebombardeerd door Bosnisch-Servische troepen.
Geografie.
Sarajevo ligt vlak bij het geometrische midden van Bosnië en Herzegovina. Het grootste deel van de stad is gebouwd in de Sarajevo-vallei: een kleine laagte van 500 meter boven zeeniveau, omgeven door bergen. De stad kent weinig hoogteverschillen, maar sommige gebieden in het oosten zijn tamelijk heuvelachtig.
De rivier de Miljacka doorkruist de stad van oost naar west. De bron van de rivier de Bosna ligt vlak bij Ilidža, een klein stadje in de omgeving van Sarajevo.
Sarajevo wordt omgeven door vijf bergen die deel uitmaken van de Dinarische Alpen: een gebergte dat door Kroatië, Bosnië en Herzegovina en Montenegro loopt. Deze bergen zijn in alfabetische volgorde:
Geschiedenis.
Vroege geschiedenis.
De geschiedenis van Sarajevo gaat terug tot in het stenen tijdperk, toen de Butmircultuur bloeide in de regio. Van deze periode zijn weinig overblijfselen bewaard gebleven, en pas in 1893 werden er ontdekkingen in deze richting gedaan tijdens bouwwerkzaamheden voor de agrarische universiteit van Sarajevo.
In de regio bestonden veel Illyrische nederzettingen. Deze Illyriërs behoorden tot de stam van de Daesitaten, die zich gedurende lange tijd wisten te verzetten tegen de Romeinse bezetting. Hun verzet werd door keizer Tiberius neergeslagen.
Onder de Romeinse heerschappij maakte Sarajevo deel uit van de provincie Dalmatië. De belangrijkste Romeinse stad in de regio werd Aquae Sulphurae, op de plek van het huidige Ilidža.
De Ottomaanse tijd.
Meestal wordt 1461 genoemd als het jaar waarin Sarajevo werd gesticht. Daarvoor bestond Sarajevo uit een gemeenschap van dorpen, maar in 1461 voegde de eerste Ottomaanse gouverneur van Bosnië en Herzegovina Isa-beg Ishaković de dorpen samen tot een stad. Hij maakte er bovendien een belangrijke stad van door cruciale bouwwerken neer te zetten, zoals een moskee, een overdekte markt, een badhuis en een kasteel voor zichzelf. Dit kasteel (de Saray) gaf Sarajevo haar huidige naam.
In de 16e eeuw maakte Sarajevo onder Gazi Husrev-beg een periode van grote bloei door. De stad werd een van de modernste steden van Europa. Aan het einde van de 16e eeuw was Sarajevo zelfs de tweede stad van de Balkan, na Istanboel. Het inwoneraantal was tegen die tijd toegenomen tot meer dan 80.000. Het was de Gouden Eeuw van Sarajevo.
In de loop van de 17e eeuw begon echter de eerste aftakeling van het Ottomaanse Rijk. In 1697 werd de stad verwoest tijdens een door prins Eugenius van Savoye geleide veldslag tegen het Ottomaanse Rijk. De stad moest vanaf de eerste steen herbouwd worden, en ook de bestuurlijke structuur was in het ongerede geraakt. Dit laatste had als gevolg dat Sarajevo haar status van hoofdstad van het gebied moest afstaan aan Travnik. Gedurende tien jaren, van 1747 tot 1757, maakte de stad een periode van volledige anarchie door. Aan het einde van de 18e eeuw brak de pest uit in de stad, en in 1788 werd Sarajevo opnieuw getroffen door een grote brand.
Het Habsburgse rijk.
In 1878 bepaalde het Verdrag van Berlijn dat Bosnië en Herzegovina deel zou gaan uitmaken van Oostenrijk-Hongarije. Daarmee kwam ook Sarajevo onder Habsburgs gezag te staan. De stad verzette zich hevig tegen deze overdracht, en dat leidde tot gevechten in de stad tussen de burgers en het Oostenrijkse leger. De Oostenrijkers hadden deze gevechten echter al snel de kop ingedrukt.
De overdracht aan Oostenrijk-Hongarije bleek uiteindelijk voornamelijk positieve ontwikkelingen op te leveren op het gebied van industrialisatie, economie en politiek. De stad moest ook letterlijk worden herbouwd naar westers model. Een nieuwe brand in het oude centrum was daarbij van onverwachte dienst, want op de daardoor vrijgekomen plekken konden er gebouwen naar Oostenrijks model worden gebouwd. Dit resulteerde in een mengelmoes van Ottomaanse en Westerse architectuur. Het onderwijs werd op Westerse leest geschoeid, en de bewoners van Sarajevo vervingen het Cyrillische schrift door het Latijnse schrift. Sarajevo werd ook de eerste stad in Europa met een tram.
De belangrijkste gebeurtenis te Sarajevo gedurende de Habsburgse tijd was de moord op Frans Ferdinand. De jonge Servische extremist Gavrilo Princip schoot bij een aanslag op 28 juni 1914 de Oostenrijkse troonopvolger Frans Ferdinand dood tijdens diens bezoek aan de stad. Dit zou leiden tot escalerende diplomatieke spanningen die de aanleiding vormden tot het uitbreken van de Eerste Wereldoorlog, een maand later op 28 juli 1914.
Sarajevo in Joegoslavië.
Na de Eerste Wereldoorlog ging Sarajevo met Bosnië en Herzegovina deel uitmaken van het Koninkrijk Joegoslavië. De stad verloor een groot deel van haar glorie, en er werden geen belangrijke bouwwerken toegevoegd aan de stad.
In de Tweede Wereldoorlog ging Sarajevo deel uitmaken van de Onafhankelijke Staat Kroatië, de Duitse satellietstaat onder heerschappij van Tomislav II. De Joodse gemeenschap in Sarajevo werd in die periode bijna uitgeroeid. Het verzet in Sarajevo werd geleid door de partizaan Vladimir "Valter" Perić. Een groot deel van de burgerbevolking had zich bij dit verzet aangesloten. De legendarische Perić werd gedood tijdens een gevecht op 6 april 1945: de dag dat Sarajevo werd bevrijd.
Na de bevrijding werd Sarajevo de hoofdstad van de Republiek Bosnië en Herzegovina, in de Socialistische Federale Republiek van Joegoslavië. De communisten investeerden enorm in de opbouw en uitbreiding van de stad. Er werden nieuwe wijken gebouwd, de industrie werd ontwikkeld en Sarajevo werd weer een van de belangrijkste steden op de Balkan. De bevolkingsomvang nam toe van 115.000 vlak voor de Tweede Wereldoorlog tot 430.000 aan het einde van het Joegoslavische tijdperk.
Het toppunt van de bloei die Sarajevo in socialistisch Joegoslavië doormaakte werd veroorzaakt door de Olympische Winterspelen 1984 die er werden gehouden. Ze brachten een grote opleving van het toerisme, waardoor de jaren tachtig voor de stad de beste jaren van de 20e eeuw werden.
Sarajevo in Bosnië.
Met het uitroepen van de onafhankelijkheid van Bosnië en Herzegovina op 5 april 1992 brak er voor Sarajevo een ander tijdperk aan. De stad werd de hoofdstad van de nieuwe staat. In de weken voorafgaand aan de onafhankelijkheidsverklaring was Sarajevo het toneel van demonstraties en betogingen, en intussen hadden troepen van het Joegoslavische Volksleger zich in de bergen rond de stad gevestigd.
Op de dag van de onafhankelijkheidsverklaring werd in Sarajevo tijdens een demonstratie de studente Suada Dilberović door een onbekende schutter gedood. Dit incident luidde het begin van jaren van belegering in.
Wat volgde, waren drie jaren waarin de stad werd beschoten en gebombardeerd vanuit de omliggende bergen. De bewoners leefden zonder de gebruikelijke voorzieningen van elektriciteit, verwarming, water en medische zorg, en er was een voortdurend gebrek aan voedsel. Wel werd er een tunnel gegraven waardoor zaken veilig konden worden aangevoerd.
Tijdens de belegering werden naar schatting 12.000 mensen gedood en 50.000 mensen gewond. Ook werden er veel gebouwen en voorwerpen van cultureel belang verwoest. Zo werd op 25 augustus 1992 de bibliotheek van de universiteit verwoest, waardoor een groot deel van de Bosnische geschreven cultuur in vlammen opging. Minstens 700 unieke manuscripten gingen verloren. Gedurende drie jaren vonden er in Sarajevo gemiddeld 329 bominslagen per dag plaats. Het record werd bereikt op 22 juli 1993, toen er 3777 inslagen werden geteld. Na de ondertekening van de Daytonakkoorden in 1995 werd de belegering op 29 februari 1996 officieel ten einde verklaard.
De daarop volgende jaren stonden in het teken van wederopbouw. Haast elk gebouw in de stad had meer of minder ernstige schade geleden. Overal in de stad stonden ruïnes, bijna alle muren waren getekend door kogelinslagen en ook lagen er landmijnen in en om de stad. In 2003 waren veel van de ruïnes verdwenen. Sarajevo werd weer het toneel van internationale festiviteiten, zoals het Sarajevo Film Festival. De stad kende na 1996 wederom een snelle ontwikkeling. Naar verwachting zal Sarajevo in het jaar 2020 het vooroorlogse inwoneraantal weer bereiken.
Bevolking.
Tussen 1895 (37.713 inwoners) en 1981 (379.608 inwoners) is het inwoneraantal van de stad Sarajevo meer dan vertienvoudigd. Tijdens de Bosnische Burgeroorlog verloor de stad een groot deel van het inwoneraantal. Door deze oorlog zijn honderdduizenden mensen op de vlucht geslagen, van wie de meerderheid niet is teruggekeerd. De laatste officiële Joegoslavische volkstelling vond plaats in 1991 en registreerde 527.049 mensen die in het kanton Sarajevo woonden en 454.319 inwoners in de eigenlijke stad Sarajevo. In 2013 woonden er 275.524 inwoners in de zes gemeenten van de stad Sarajevo en 413.593 inwoners in het kanton Sarajevo.
Etnische samenstelling.
Na de Bosnische Burgeroorlog in de jaren negentig is er sprake van een homogenisering van de bevolking van Sarajevo. In 1991 vormden Bosniakken nog de helft van de bevolking, maar dit aandeel groeide in 2013 tot bijna 85% van de bevolking. Het aantal Serviërs is in dezelfde periode afgenomen: van 157.143 personen in 1991 tot 13.300 personen in 2013. Het aantal Kroaten is gehalveerd van 34.873 tot 17.520, terwijl het aantal Joegoslaven bijna is verdwenen.
Religie.
De islam is de grootste religie in Sarajevo. In de volkstelling van 2013 werden 350.594 'islamieten' en 4.602 'moslims' in het kanton Sarajevo geregistreerd, oftewel een totaal van 355.196 moslims (85,9% van de bevolking). In de 'eigenlijke' stad Sarajevo werd een totaal van 227.741 moslims geregistreerd, oftewel 82,7% van de bevolking. De grootste minderheidsreligie in de stad en het kanton Sarajevo was het katholicisme (12.608 en 16.530 personen; 4,6% resp. 4%), gevolgd door de Servisch-Orthodoxe Kerk (10.532 en 13.543 personen; 3,8% resp. 3,3%). Ongeveer 2% van de bevolking was atheïst, 1% was agnost en de rest van de bevolking heeft geen specifieke of een andere religie.
Economie.
De regio Sarajevo is een van de meest ontwikkelde regios in Bosnië en Herzegovina. De economie is gebaseerd op industrie en toerisme. Ook het bestuur van land, kanton en stad vormt een grote werkgever voor de inwoners van Sarajevo.
In de jaren tachtig van de 20e eeuw bereikte de economie van Sarajevo een hoogtepunt, als gevolg van de Olympische winterspelen die daar in 1984 werden gehouden. Gedurende de belegering van de stad waren de bombardementen vaak gericht op doelen van economisch belang, een groot deel van de economische structuur werd toen vernietigd. De wederopbouw van de stad ging gepaard met verbeteringen.
Internationale Luchthaven Sarajevo is het internationale vliegveld van de stad.
Media.
Sarajevo is als hoofdstad van Bosnië en Herzegovina tevens het centrum van de media in het land. De meeste televisiestations in het land zijn gevestigd in Sarajevo, evenals de belangrijkste kranten en weekbladen.
De grootste kranten zijn Oslobođenje en de Dnevni Avaz. De redacties van deze kranten zijn naast elkaar gevestigd in de deelgemeente Novi Grad. Dnevni Avaz is de meest succesvolle krant van de twee. De krant werd in 1995 opgericht in de Sandžak. De krant zou banden hebben met de SDA (Partij voor Democratische Actie) en dat zou een deel van het succes verklaren. Oslobođenje werd in 1943 opgericht in Sarajevo, als krant van het communistische verzet. Tijdens de belegering van Sarajevo lukte het deze krant om dagelijks te blijven verschijnen.
Sport.
Het sportieve hoogtepunt voor Sarajevo was de organisatie van de Olympische Winterspelen in 1984. De schaatswedstrijden werden verreden op de Zetra Ice Rink. Daar vond ook in 1985 het WK allround voor vrouwen en in 1991 het EK allround plaats. In 1992 werd de baan voor goed gesloten.
De twee belangrijkste voetbalclubs van Sarajevo zijn FK Željezničar Sarajevo en FK Sarajevo. Beiden werden kampioen van zowel Joegoslavië als later Bosnië en Herzegovina. FK Sarajevo speelt in het Asim Ferhatović Hasestadion. Dit is het grootste stadion van de stad. FK Željezničar Sarajevo speelt in het kleinere Grbavicastadion.
Politiek.
Bestuur.
Sarajevo is in politiek opzicht de belangrijkste stad van Bosnië en Herzegovina. Het is de hoofdstad van het land en van de Federatie van Bosnië en Herzegovina, een van de twee sub-entiteiten van het land. Verder wordt ook het kanton Sarajevo bestuurd vanuit de stad Sarajevo. De stad Sarajevo is de enige stad in het land die uit verschillende deelgemeenten bestaat. Hoewel Sarajevo de hoofdstad is van het land, is dit niet altijd zo geweest. Travnik is korte tijd hoofdstad geweest van Bosnië, maar werd niet te lang daarna weer onder Sarajevo geplaatst, waardoor de stad weer zijn status als hoofdstad terugkreeg.
Stedenbanden.
Sarajevo heeft officieel een stedenband met de volgende steden:
Bestuurlijke indeling.
Belangrijke/bekende wijken zijn:

</doc>
<doc id="29557" url="https://nl.wikipedia.org/wiki?curid=29557" title="Port Vila">
Port Vila

Port Vila is de hoofdstad van het Oceanische land Vanuatu. De stad ligt aan de zuidoostkant van het eiland Efate, dat behoort tot de provincie Shefa.
Volgens de census van 2016 had Port Vila dat jaar 51.437 inwoners. Circa 65% van de inwoners van de provincie Shefa woont in Port Vila.
Geschiedenis.
Het gebied waarin Port Vila ligt wordt al duizenden jaren door Melanesiërs bewoond. In 1606 arriveerden de eerste Europeanen onder leiding van Pedro Fernandes de Queirós en Luis Váez de Torres. In de 19e eeuw arriveerden kolonisten uit Frankrijk, die in 1879 een onafhankelijkheidshandvest sloten met Frankrijk. Port Vila en omgeving werden het eerste gebied met algemeen kiesrecht voor mannen en vrouwen, waarbij aangetekend moet worden dat slechts de vijftig blanken op het eiland het recht hadden om gekozen te worden en de vijfhonderd niet-blanken dit recht niet hadden.
Vanaf 1887 werden de eilanden van Vanuatu door het Verenigd Koninkrijk en Frankrijk samen bestuurd. Vanaf 1906 werd dit geformaliseerd in het condominium van de Nieuwe Hebriden. Tijdens de Tweede Wereldoorlog was Port Vila een basis voor de Amerikaanse en Australische luchtmacht.
In 1987 verwoestte een cycloon bijna 95 % van de stad. Een aardbeving veroorzaakte in januari 2002 veel schade.
Economie.
De stad is een financieel en toeristisch centrum. Port Vila is economisch en commercieel veruit de belangrijkste plaats van Vanuatu, mede dankzij de haven en de industrie. De industrie verwerkt vooral producten uit de omgeving.
Nabij de stad ligt de internationale luchthaven Bauerfield.
Onderwijs.
Sinds 1989 is er een locatie van de Universiteit van de Zuidelijke Grote Oceaan in Port Vila gevestigd. De enige rechtenfaculteit van deze universiteit bevindt zich in Port Vila. Verder worden er in deze vestiging taalstudies gedoceerd.

</doc>
<doc id="29558" url="https://nl.wikipedia.org/wiki?curid=29558" title="Andorra la Vella">
Andorra la Vella

Andorra la Vella (Frans: "Andorre-la-Vieille"; Portugees: "Andorra-a-Velha"; Spaans: "Andorra la Vieja") is de hoofdstad van Andorra, gelegen in het midden van de Pyreneeën. Het is een kleine stad, maar wel de grootste van het land, met een inwonertal van 24.678 (schatting 2008). Als centrum voor economie en cultuur vormt ze tevens de belangrijkste parochie van het land.
De stad staat bekend om de belastingvrije winkels. Hierdoor komen veel Fransen en Spanjaarden, maar ook toeristen van andere Europese landen naar deze plek, om bijvoorbeeld goedkoop tabak en alcohol te kunnen kopen.
Geografie.
Omdat de stad in een komvormige vallei is gelegen, kent deze door het grote aantal auto's een aanzienlijke luchtvervuiling. In Andorra la Vella zelf is er geen luchthaven. Verder ligt er in Andorra ook geen vliegveld, waardoor het het grootste land zonder vliegveld ter wereld is.
Naast Andorra la Vella zelf en het gehucht La Comella net ten zuiden van het stadscentrum (samen 20.436 inwoners in 2006) ligt in de parochie nog het dorp Santa Coloma (2944 inw.) en het bijbehorende gehucht La Margineda.
Demografie.
Oorspronkelijke Andorranen, etnische Catalanen, maken slechts een derde (33%) van de populatie uit. De meerderheid van de bevolking is Spaans (43%) (zowel Spaans als Catalaans sprekend). Andere grote groepen minderheden zijn Portugezen (11%) en Fransen (7%).
Politiek.
Burgemeesters.
Onderstaande tabel toont een overzicht van de vier laatste burgemeesters ("cònsols majors") van Andorra la Vella.
Stedenbanden.
Andorra la Vella voert een actief beleid voor het onderhouden van stedenbanden. Andorra la Vella onderhoudt relaties met zustersteden en maakt deel uit van de Unie van Ibero-Amerikaanse hoofdsteden.
Zustersteden
Unie van Ibero-Amerikaanse hoofdsteden
Bezienswaardigheden.
De oude binnenstad van Andorra la Vella staat bekend om de oude steenstraten en huizen. De centrale Sint-Stefanuskerk (Catalaans: "església de Sant Esteve") wordt vaak door gidsen omschreven als een schilderachtig onderdeel van de stad en staat tegenover het stadhuis. De kerk is in de 11e eeuw gebouwd in romaanse stijl. Een paar straten verder ligt het historische parlementsgebouw van Andorra, de Casa de la Vall. Op het pleintje ervoor vinden jaarlijks meerdere culturele evenementen plaats. Het regeringsgebouw ligt aan het Plaça del Poble, op een steenworp van het parlementsgebouw.
Waarschijnlijk is het oudste gebouw van de parochie een andere kerk, de Sint-Columbakerk in Santa Coloma, die uit de 9e eeuw stamt. Daarnaast is Santa Coloma bekend om de eeuwenoude Sint-Vincentiuskerk, die boven het dorp uittorent. Andorra la Vella telt in totaal zes beschermde monumenten, waarvan vier in het centrum, de Sint-Columbakerk te Santa Coloma en de Pont de la Margineda bij La Margineda.
Vervoer.
Er zijn directe, frequente busverbindingen naar Lleida (circa 2u25) en Barcelona (circa 3u15) in Spanje.
Verder zijn er directe busverbindingen met de internationale luchthaven van Barcelona. 
Sport.
In Andorra la Vella bevindt zich het stadion Estadi Comunal d'Andorra la Vella. Dit stadion biedt plaats aan 838 toeschouwers en is daarmee Andorra's op een na grootste stadion, op het Estadi Nacional na.
De stad was kandidaat voor het organiseren van de Olympische Winterspelen in 2010, die uiteindelijk werden toegewezen aan Vancouver.
Andorra la Vella was vier keer etappeplaats in de wielerkoers Ronde van Frankrijk. Daarbij was het twee keer aankomstplaats van een etappe. De Spanjaard Julio Jiménez (1964) en Amerikaan Sepp Kuss (2021) wonnen er een etappe. Daarnaast was Andorra la Vella meermaals opgenomen in het parcours van de Ronde van Spanje, Ronde van Catalonië, Catalaanse Week en Midi Libre.

</doc>
<doc id="29559" url="https://nl.wikipedia.org/wiki?curid=29559" title="Gulden Sporenslag">
Gulden Sporenslag



</doc>
<doc id="29560" url="https://nl.wikipedia.org/wiki?curid=29560" title="Sofia (Bulgarijë)">
Sofia (Bulgarijë)



</doc>
<doc id="29561" url="https://nl.wikipedia.org/wiki?curid=29561" title="Nicosia (Cyprus)">
Nicosia (Cyprus)

Nicosia (Grieks: Λευκωσία, "Levkosía", Turks: Lefkoşa) is de hoofdstad van Cyprus, gelegen aan de rivier de Pedieos en met een inwoneraantal van 309.500 (2001-2005).
Nicosia is sinds 1975 een verdeelde plaats. Het zuidelijke deel behoort tot Grieks Cyprus en het noordelijke deel tot Turks Cyprus. De grens, 'De groene lijn', loopt dwars door de stad, van oost naar west. Ze bestaat uit een gedemilitariseerde zone, die sinds 1974 door de Verenigde Naties wordt onderhouden. De oude cirkelvormig ommuurde stad wordt er vrijwel exact mee in tweeën gedeeld.
Geschiedenis.
Het centrale deel van Cyprus waar Nicosia is gelegen, wordt al zeker sinds de vroege bronstijd bewoond. Zo'n 1200 jaar voor Christus werd de stad door (waarschijnlijk Griekse) kolonisten gesticht onder de naam "Ledra". Enkele eeuwen later viel geheel Cyprus onder Assyrisch bestuur, zo ook de kleine stad Ledra. Rond 300 voor Christus werd de toen geruïneerde stad herbouwd in opdracht van Lefkonas, zoon van Ptolemaeus I Soter. De stad kende echter geen sterke groei zoals de kuststeden, die profiteerden van de handel met Anatolië, de Levant en Egypte. Wel kreeg ze in de vierde eeuw een Byzantijnse bisschop aangewezen en werd er een kasteel gebouwd. Pas enkele eeuwen na de vernietiging van de oostelijke kuststad Salamis (tot dan toe de hoofdstad van het eiland) door de Arabieren in 647 wordt Nicosia tot hoofdstad verklaard; rond 965 n.Chr. De centrale ligging maakte ze gemakkelijker te verdedigen tegen aanvallen van buitenaf. De laatste Byzantijnse gouverneur van Cyprus, Isaac Komnenos, verklaarde zichzelf tot keizer van het eiland in 1183, en heerste vanuit Nicosia tot 1191, toen de kruisvaarders onder leiding van Richard I van Engeland de stad belegerden en innamen. Richard verkocht het eiland echter aan de tempeliers, die vanuit het kasteel in Nicosia over het eiland dachten te heersen. In het volgende jaar echter verjoeg de bevolking van de stad de tempeliers en werd het kasteel grotendeels ontmanteld. Het eiland en de stad vervielen daarna onder de dwingelandij van de Kruisvaardersstaten, tot 1489 de Venetianen het eiland innamen. In 1570 viel de stad na 40 dagen belegering in handen van de Ottomanen. In 1878 werd het eiland en de stad overgedragen aan het Britse Rijk. In 1925 hebben de Britten het eiland geannexeerd. De Grieks-Cyprioten streefden nog steeds naar een hereniging met Griekenland. Dit leidde tot verschillende conflicten tussen Grieken, Turken en de Britten. In 1960 werd uiteindelijk besloten dat Cyprus, na eeuwen van buitenlandse overheersing, onafhankelijk zou worden. Sinds 1960 is Nicosia de hoofdstad van de onafhankelijke republiek Cyprus. In juli 1974 vond er een poging tot een staatsgreep door het leger plaats om hereniging met Griekenland makkelijker te kunnen verwezenlijken. Turkije antwoordde hierop door Cyprus binnen te vallen en bezette het deel waar de Turks-Cyprioten oververtegenwoordigd waren om zo hun veiligheid te kunnen garanderen. Kort daarop werd de onafhankelijkheid van het Turkse deel van Cyprus uitgeroepen.
Sinds 1975 is Nicosia tevens de hoofdstad van het de-facto onafhankelijke Turkse republiek Noord-Cyprus en is de stad in tweeën gedeeld.
In 1989 werd de eerste universiteit van het Griekse deel opgericht, de Universiteit van Cyprus. In het Turkse deel was eerder al de Near Eastern Universiteit opgericht in 1988.
Op 3 april 2008 is de Ledrastraat in het centrum van Nicosia na 34 jaar weer opengesteld voor publiek. Het is de eerste doorgang tussen Grieks en Turks Cyprus binnen de stad Nicosia.
In Nicosia bevindt zich ook het stadion van het Cypriotisch voetbalelftal, namelijk het New GSP Stadium.
Bevolking.
Nicosia telde in de periode oktober-december 2011 in totaal 116.392 inwoners. In het deel van Nicosia ten zuiden van de Groene Lijn werden 55.014 inwoners geteld, overwegend Griekssprekend en Grieks-orthodox. Noord-Nicosia heeft 61.378 inwoners, voornamelijk Turkssprekend en met een islamitische achtergrond. Al met al is de bevolking sinds 1911 meer dan verzevenvoudigd (zie: onderstaand tabel).
Bezienswaardigheden.
In zowel Noord- als Zuid-Nicosia ligt een vijf kilometer lange Venetiaanse vestingmuur. Deze stervormige muur werd rond 1567 gebouwd en omsluit de oude stad met elf bastions. Vijf bastions liggen in het zuiden ("Caraffa", "Podocataro", "Constanza", "D’Avila" en "Tripoli"), terwijl er vijf in het noorden zijn gesitueerd ("Roccas", "Mula", "Quirini", "Barbaro" en "Loredano"). Het bastion "Flatro" is gedeeld; hierop bevindt zich de grenspost van beide zijden alsook een VN-post.
De Ledrastraat ligt grotendeels in Zuid-Nicosia en vormt hier een belangrijke winkelstraat. Een kleiner deel van de Ledrastraat ligt in Noord-Nicosia.
Zuid-Nicosia
Noord-Nicosia
Sport.
Voetbal is een belangrijke sport in Nicosia. Uit de Cypriotische hoofdstad komen de meest succesvolle voetbalclubs van het land. APOEL Nicosia is de recordkampioen van Cyprus en enige club uit het land dat zich plaatste voor de kwartfinale van de Champions League (2012). APOEL Nicosia deelt het GSP-stadion met aartsrivaal Omonia Nicosia. Omonia Nicosia heeft een politiek linkse achtergrond. Olympiakos Nicosia is de derde professionele voetbalclub van Nicosia. Ook Olympiakos Nicosia en het Cypriotisch voetbalelftal hebben het GSP-stadion als thuisbasis.

</doc>
<doc id="29562" url="https://nl.wikipedia.org/wiki?curid=29562" title="Vaduz">
Vaduz

Vaduz (spreek uit als "Fadoets", Alemannisch: "Vadoz") is de hoofdstad van het kleine Vorstendom Liechtenstein. Niet Vaduz, maar Schaan is de grootste plaats van het land. De gemeente Vaduz heeft een oppervlakte van 17,3 km² en ligt op 455 meter boven NAP, in het dal van de Rijn met ook nog 3 exclaves. Vaduz heeft iets meer dan 5000 inwoners.
De naam Vaduz is afkomstig uit de Reto-Romaanse taal en stamt uit de tijd toen de Romeinen de heersers waren van de provincie Raetia.
De plaatselijke voetbalclub – tevens veruit de grootste club van het land – is FC Vaduz, die zijn thuiswedstrijden net zoals het Liechtensteins voetbalelftal in het Rheinparkstadion speelt. De club speelt haar wedstrijden in de Zwitserse competitie. Het kwam enkele seizoenen uit op het hoogste niveau in de Super League.
Bezienswaardigheden.
In Vaduz bevindt zich het bekende Kasteel Vaduz, een kasteel boven op een berg, waar de Liechtensteinse vorst Hans Adam II woont. Andere bezienswaardigheden zijn onder andere:

</doc>
<doc id="29563" url="https://nl.wikipedia.org/wiki?curid=29563" title="Maurice De Bevere">
Maurice De Bevere



</doc>
<doc id="29564" url="https://nl.wikipedia.org/wiki?curid=29564" title="Neum">
Neum

Neum (Servisch: Неум) is een dorp en gemeente in Bosnië en Herzegovina. Het heeft rond de 4200 inwoners en is het enige dorp in Herzegovina dat aan de Adriatische Zee ligt. De corridor waarin Neum gelegen is, scheidt het gebied rondom Dubrovnik van de rest van Kroatië. De doorgaande weg die door Neum loopt, was lange tijd de enige directe verbinding tussen deze twee delen van het Kroatische vasteland, tot in 2022 de Pelješacbrug door Kroatië werd geopend. De Bosnische wateren voor Neum grenzen niet aan de internationale wateren, aangezien de Kroatische territoriale zee ervoor ligt.
Geschiedenis.
Bij de Vrede van Karlowitz van 26 januari 1699 werden twee kleine grensgebieden in het noordwesten en in het zuidoosten van de toenmalige Republiek Dubrovnik geschonken aan het Ottomaanse Rijk, om op die manier te voorkomen dat de Republiek Venetië – in die tijd de grootste bedreiging voor Dubrovnik – via land Dubrovnik kon aanvallen. Als gevolg van dit verdrag maakt Neum (in het noordwestelijke overgedragen gebied) tegenwoordig nog steeds deel uit van Bosnië en Herzegovina en niet van Kroatië, hoewel het dorp tijdens de Tweede Wereldoorlog korte tijd bij Kroatië werd ingelijfd.
In de herfst van 1991, aan het begin van de Bosnische Oorlog, braken er ernstige gevechten uit rond het dorp Ravno, dat deel uitmaakte van de gemeente Neum. Vervolgens breidden de gevechten zich over het hele gebied uit. Tijdens de oorlog viel Neum onder het gebied dat door de Kroatische Republiek Herceg-Bosna gecontroleerd werd. Bij het Verdrag van Dayton werd het bij de Moslim-Kroatische Federatie ingedeeld. In 1996 behoorde het grootste deel van de gemeente Neum tot het kanton Herzegovina-Neretva. In 1998 werd ook voor Ravno besloten dat het van dat kanton deel zou gaan uitmaken.
Geografie.
Neum scheidt, zoals vermeld, het vasteland van Kroatië in twee delen. Doorgaand verkeer tussen deze twee delen moet dus twee grensposten passeren. Door de grillige vorm van de kust meet de kustlijn circa 24,5 kilometer, terwijl de afstand tussen de twee grensposten hemelsbreed circa negen kilometer is. De doorgaande route (E65) zorgt voor veel verkeer door het dorp.
Het strandgedeelte van het dorp Neum ligt onderaan de steile heuvels en staat dankzij deze heuvels min of meer los van de doorgaande weg. Het dorp ligt in de bocht van een langwerpige baai; ertegenover ligt een vrijwel onbewoond schiereilandje dat ook tot Bosnië en Herzegovina behoort. Vanaf de andere kant van dat schiereiland is de kust van het Kroatische Pelješac nabij.
Neum is het enige dorp in Bosnië en Herzegovina dat aan zee ligt en een van de twee dorpen binnen twee kilometer van de kust. Ook het tot Neum behorende gehucht Broćanac ligt vlak bij de kust. Deze twee plaatsen worden door steile bergen van de Dinarische Alpen van de rest van de gemeente Neum en het land gescheiden. Een smalle bergweg naar Stolac is de enige directe wegverbinding tussen Neum en de rest van Bosnië en Herzegovina. Het doorgaand verkeer richting de rest van het land moet dan ook via Kroatië; Mostar is via Metković (E73) te bereiken.
Demografie.
De overgrote meerderheid van de bevolking van het dorp en de gemeente Neum is Kroatisch en rooms-katholiek. In het straatbeeld zijn veel Kroatische en amper Bosnische symbolen te bespeuren en ook het gemeentewapen bestaat uit Kroatische symboliek.
In 1971 en 1991 zijn er volkstellingen gehouden. Vanwege de Bosnische Oorlog kunnen de huidige percentages afwijken. Er zijn geen huidige cijfers bekend, maar aangezien het gebied in de oorlog onder Bosnisch-Kroatische controle stond, is het aannemelijk dat het percentage Serviërs en Bosniakken verder gedaald is.
Volkstelling 1971.
In 1971 had de gemeente Neum 4781 inwoners:
Volkstelling 1991.
In 1991 had de gemeente Neum 4268 inwoners:
De plaats Neum had 1993 inwoners:
De enige plaatsen in de gemeente zonder grote Kroatische meerderheid waren Gornje Hrasno (Servische meerderheid) en Rabrani (Bosniak-meerderheid).
Economie.
Hoewel Neum aan zee ligt heeft de plaats geen zeehaven. De zee zorgt dankzij het toerisme wel voor de meeste inkomsten. Er zijn zes grote hotels en veel privépensions, die toeristen trekken uit Midden- en West-Europa. Een andere belangrijke bron van inkomsten is het doorgaand verkeer dat door Neum trekt en in Neum inkopen doet omdat het prijspeil in Bosnië en Herzegovina wat lager is dan in Kroatië. In het binnenland begint het ecotoerisme zich te ontwikkelen.
Gemeente Neum.
Naast het dorp Neum behoren ook de volgende dorpen en gehuchten tot de gemeente Neum: Babin Do, Borut, Brestica, Broćanac, Brštanica, Cerovica, Cerovo, Crnoglav, Dobri Do, Dobrovo, Donji Drijen, Donji Zelenikovac, Dubravica, Duži, Glumina, Gornje Hrasno, Gradac, Hotanj Hutovski, Hutovo, Kiševo, Moševići, Prapratnica, Previš, Rabrani, Vinine en Žukovica.
Neum-dispuut.
Nadat de prefect van Dubrovnik-Neretva in 1997 had voorgesteld de Neum-corridor te omzeilen door een brug aan te leggen tussen Klek en het schiereiland Pelješac, nam de Kroatische regering dit plan in 2000 aan. Over deze Pelješacbrug zou het nog aan te leggen zuidelijke deel van de A1 komen te lopen. Bosnië en Herzegovina was hier geen voorstander, omdat een dergelijke brug de toegang voor zeeschepen tot Neum kon belemmeren. Daarnaast vreesde men voor de financiële consequenties als het doorgaande verkeer niet meer door Neum zou gaan. De onderhandelingen hierover werden gekoppeld aan de Bosnische wens om faciliteiten in de haven van Ploče te mogen beheren. De bouw ging toch door, en op 26 juli 2022 werd de brug officieel geopend.

</doc>
<doc id="29565" url="https://nl.wikipedia.org/wiki?curid=29565" title="Ljubljana">
Ljubljana

Ljubljana (Duits: "Laibach"; Italiaans: "Lubiana"; Latijn: "Labacum") is de hoofdstad en grootste stad van Slovenië. Het stedelijke gebied heeft inwoners () en is gelegen aan de rivier de Ljubljanica.
De oude stad kent gebouwen en bouwwerken met een lange geschiedenis. Gebouwen dateren uit het tijdperk van de renaissance en het classicisme, maar ook gebouwen uit de 20e en 21e eeuw zijn nadrukkelijk aanwezig. De bekendste bouwwerken zijn de drie bruggen en het kasteel "Ljubljanski Grad". In de stadsdelen om het stadscentrum heen staan veelal gebouwen uit de communistische tijd. Veel gebouwen in de stad zijn ontworpen door de Sloveense architect Jože Plečnik die nadrukkelijk zijn stempel op de stad heeft gedrukt. Gebouwen als de universiteitsbibliotheek, verschillende kerken, en het stadion van Ljubljana zijn door hem ontworpen, evenals de markt, de drie bruggen en een begraafplaats. Deze werken zijn sinds 2021 opgenomen op de UNESCO Werelderfgoedlijst. Ljubljana is een UNESCO literatuurstad.
Ljubljana heeft een eigen luchthaven: Ljubljana Luchthaven Brnik. De busmaatschappij LPP exploiteert verbindingen tussen het stadscentrum en de stadsdelen en dorpen om Ljubljana heen. De stad wordt ook aangedaan door internationale spoorlijnen vanuit München en Venetië.
Geschiedenis.
In de tijd van de Romeinse hegemonie, van de eerste eeuw voor Christus tot de vijfde eeuw na Christus, werd de nederzetting op de plek van het huidige Ljubljana 'Emona' genoemd.
Vervolgens werd Emona diverse malen binnengevallen door barbaren en werd in 452 na Christus uiteindelijk verwoest door de Hunnen onder leiding van Attila. De Slaven begonnen zich te vestigen in dit gebied in de 6e eeuw na Christus. Van deze Slavische kolonisatie is weinig bekend, maar oude Slavische graven die gevonden zijn in verschillende delen van Ljubljana bevestigen de geleidelijke ontwikkeling van nederzettingen. De eerste feodale overheersing vond plaats rond het jaar 1 en Ljubljana werd hiervan het centrum.
De stad wordt voor het eerst vermeld in geschriften uit het begin van de twaalfde eeuw. De opgang van de stad begon in de 13e eeuw, toen ze de hoofdstad van het hertogdom Krain (Krajnska) werd. In 1335 kwam dat onder Habsburgs gezag en dat zou zo blijven tot 1919.
Ljubljana zou onder de naam Laibach zes eeuwen lang onderdeel van de Oostenrijks-Habsburgse cultuursfeer zijn. Vanaf het einde van de middeleeuwen kreeg de stad een rol in de culturele herleving van de Sloveense natie. Vooral het protestantisme, de meest invloedrijke sociale beweging in de 16e eeuw, was daarbij van groot belang. Primož Trubar, die de Slovenen in 1550 het eerste gedrukte boek gaf, was werkzaam in de stad. De contrareformatie maakte daaraan een einde en bracht de stad meer dan voorheen al het geval was in de Duitstalig-Oostenrijkse cultuursfeer. Maar ook Italiaanse invloeden bepaalden de lange periode van contrareformatie. Pas in de eerste helft van de 19de eeuw zouden romantisch-literaire publicisten als France Prešeren en Ivan Cankar de strijd om de culturele vrijheid en de nationale ontwikkeling in Ljubljana voortzetten.
In 1693 werd een wetenschappelijke academie, de Academia operosorum Labacensis, opgericht. Ze werd gevormd naar de Italiaanse wetenschappelijke academies, en gaf een stimulans om het gebouw te gebruiken als de eerste openbare bibliotheek. De Academia operosorum, die geassocieerd werd met theologen, advocaten, natuurkundigen en filosofen, werd samengevoegd met de Academia incoltorum (voor kleinkunst) en de Academia philharmonicum in 1701. Met de oprichting van deze academies werd Ljubljana een belangrijk cultureel en wetenschappelijk centrum met banden met Italië en Oostenrijk. De Academia philharmonicum gaf onderdak aan Italiaanse muziek en een klein orkest werd opgericht - een van de eerste buiten Italië. De ereleden van het filharmonisch genootschap die tegen het einde van de 18e eeuw tegen de tradities van dit orkest ingingen, waren Haydn, Beethoven, Paganini, Brahms en later werd het orkest ook nog geleid door Mahler.
De stad had een belangrijke rol ten tijde van Napoleon toen het, tussen 1809 en 1813, de hoofdstad was van de bij het Franse Keizerrijk ingelijfde Illyrische provincies, die zich over Dalmatië uitstrekten tot Dubrovnik.
Na de val van Napoleon werd de oude situatie hersteld. Pas de bouw van de Wenen-Triëst-spoorweg (1849-1857|57), die Laibach-Ljubljana met de wereld verbond, bracht, na eeuwenlange stagnatie, de ontwikkeling van de stad in een stroomversnelling waarin Laibach steeds meer Ljubljana zou gaan worden, zeker toen de Duitstalige burgerij in de jaren 1860 eerst haar meerderheid onder de inwoners en wat later ook haar meerderheidspositie in de gemeenteraad verloor. De Duitse taal, toentertijd nog de internationale handelstaal van geheel Midden-Europa, zou in het middelbaar en hoger onderwijs tot het einde van de Habsburgse tijd een dominante positie blijven behouden.
Ljubljana heeft twee keer een aardbeving meegemaakt: de eerste in 1511 en de tweede in 1895, toen de stad zwaar beschadigd werd. Reconstructie gaf de stad toen een eigentijds imago, en art-nouveau-meesterwerken vulden de oudere barokke architectuur aan. De Eerste Wereldoorlog was de aanleiding voor de breuk met de Habsburg-dynastie. Oostenrijk-Hongarije viel uit elkaar en Slovenië, en daarmee Ljubljana, sloot zich aan bij de nieuwe staat, het Koninkrijk der Serven, Kroaten en Slovenen.
Na de Duits-Italiaanse bezetting van dit deel van Joegoslavië, tijdens de Tweede Wereldoorlog in 1941, werd Slovenië verdeeld en geannexeerd. Het westen en zuiden van het land kwamen, gezamenlijk met de tot Lubiana herdoopte stad, onder Italiaans bewind.
Na de Tweede Wereldoorlog werd Ljubljana opnieuw de hoofdstad van Slovenië, nu als een van de zes republieken van de Socialistische Federatieve Republiek Joegoslavië.
Op een nationaal referendum, dat gehouden werd op 23 december 1990, stemden de inwoners van Slovenië voor onafhankelijkheid en soevereiniteit en op 25 juni 1991 verklaarde de republiek Slovenië zijn onafhankelijkheid. Hiermee werd Ljubljana de hoofdstad van een nieuwe staat, het hart van het politieke, economische, culturele en wetenschappelijke leven van de Sloveense natie. De volgende significante mijlpaal voor Ljubljana was de toetreding van Slovenië tot de Europese Unie op 1 maart 2004.
Bezienswaardigheden.
Ljubljana heeft een bijzondere binnenstad met veel bezienswaardigheden. Zo zijn er in Ljubljana veel gebouwen (vaak een mix van barok en jugendstil) die ontworpen zijn door grote architecten, zoals Jože Plečnik. Met name in het hart van de stad - langs de Ljubljanica-rivier en rond de Tromostovje (drie bruggen) en het marktplein - zijn veel bouwwerken van historische en culturele waarde te vinden. De kasteelheuvel met daarop Ljubljanski Grad domineert het stadsbeeld. Het beklimmen van de heuvel, te voet of per raillift, en het bezichtigen van het kasteel, is een populaire toeristische attractie.
Plaatsen in de gemeente.
Besnica, Brezje pri Lipoglavu, Dolgo Brdo, Dvor, Češnjica, Črna vas, Gabrje pri Jančah, Janče, Javor, Lipe, Ljubljana, Mali Lipoglav, Mali Vrh pri Prežganju, Malo Trebeljevo, Medno, Medvode, Pance, Podgrad, Podlipoglav, Podmolnik, Prežganje, Ravno Brdo, Rašica, Repče, Sadinja vas, Selo pri Pancah, Spodnje Gameljne, Srednje Gameljne, Stanežiče, Šentpavel, Toško Čelo, Tuji Grm, Veliki Lipoglav, Veliko Trebeljevo, Vnajnarje, Volavlje, Vrhovci, Zagradišče, Zgornja Besnica, Zgornje Gameljne, Zgornje Pirniče
Demografie.
Onderstaande figuur toont het verloop van het inwonertal.
Sport.
Olimpija Ljubljana is de meest succesvolle voetbalclub van Ljubljana. Olimpija Ljubljana is meervoudig kampioen en bekerwinnaar van Slovenië. De club speelt evenals regelmatig het Sloveens voetbalelftal haar wedstrijden in het Stožicestadion. Interblock Ljubljana won twee keer de Sloveense voetbalbeker. KK Olimpija Ljubljana is de meest succesvolle basketbalclub van het land.
Ljubljana was in 1966 gastheer van het WK ijshockey.
In 2004 was Ljubljana een van de vier speelsteden tijdens het EK handbal (mannen).

</doc>
<doc id="29566" url="https://nl.wikipedia.org/wiki?curid=29566" title="Antigua and Barbuda">
Antigua and Barbuda



</doc>
<doc id="29567" url="https://nl.wikipedia.org/wiki?curid=29567" title="Saint John's (Antigua en Barbuda)">
Saint John's (Antigua en Barbuda)

Saint John's is de hoofdstad van de Caribische eilandengroep en land Antigua en Barbuda. De stad ligt aan de noordwestkust van het hoofdeiland Antigua.
Met 22.219 inwoners (2011) is St John's het commerciële centrum en de belangrijkste haven van Antigua en het hele land. De stad voert suiker, rum en katoen uit.
Geschiedenis.
In 1632 arriveerden de eerste Britse kolonisten op Antigua en stichtten de plaats Falmouth. In 1668 werd Saint John's als tweede plaats gebouwd, maar in 1670 werd de plaats door de Fransen beschadigd, en vervolgens getroffen door een aardbeving. In 1689 was het ongeveer even groot als Falmouth. In 1842 kreeg het stadsrechten, en werd het administratieve centrum van Antigua en Barbuda. Toen Antigua en Barbuda in 1981 onafhankelijk werden, werd Saint John's de regeringszetel.
Bezienswaardigheden.
De eerste Anglicaanse kerk op Antigua was de St. Paul's Church in Falmouth. In 1681 werd het eiland verdeeld in vijf parochies, en werd in Saint John's een houten kerk gebouwd. In 1721 begon de constructie van een stenen kerk die in 1723 werd ingewijd. In 1843 werd de kerk verwoest door een aardbeving, en werd "St. John the Divine" gebouwd als kathedraal, en op 25 juli 1848 ingewijd. De kathedraal is een gebouw binnen een gebouw als bescherming tegen aardbevingen en orkanen, en heeft twee toren van 21 meter met een koepel als kroon. Boven op de pilaren bij de zuidelijke ingang staan bronzen standbeelden van Johannes de Doper en Johannes de Evangelist die in 1756, tijdens de Zevenjarige Oorlog, waren meegenomen van een Frans schip.
In 1750 werd het "Old Court House" gebouwd, en is een van de oudste gebouwen in Saint John's. De benedenverdieping diende als Paleis van Justitie, en de bovenverdieping werd gebruikt als vergaderzaal voor de eilandsraad. Het gebouw bevat het "Museum of Antigua &amp; Barbuda", een historisch museum dat een overzicht van de geschiedenis en cultuur van de eilanden.
Fort James.
In 1706 werd Fort James gebouwd aan de noordkant van de haven. Het fort was in 1739 gereed en diende voor de verdediging van de haven en de stad. Het is vernoemd naar koning Jacobus II. Er waren 36 kanonnen op het fort geplaatst en er was een bezetting van 75 man. Het fort is verworden tot ruïne, en er zijn een paar kanonnen overgebleven.
Het strand rond het fort wordt veel bezocht en bevindt zich in de buurt van het centrum van de stad. Het wordt voornamelijk bezocht door de lokale bevolking en wordt gebruikt voor volleyball en strandcricket.
Vliegveld.
Het vliegveld van Saint John's ligt acht kilometer ten noordoosten van de stad en heet V. C. Bird International Airport.

</doc>
<doc id="29569" url="https://nl.wikipedia.org/wiki?curid=29569" title="Huis Nassau">
Huis Nassau

Het Huis Nassau is een wijdvertakte Duitse adellijke familie van Europees belang, waarvan het begin teruggaat tot de 11e eeuw en die voor het eerst voorkomt als graven van Laurenburg. Het Huis Nassau heerste over het graafschap Nassau, later hertogdom Nassau. In 1255 splitste het huis zich in de Walramse en de Ottoonse linies. De koning van Duitsland Adolf van Nassau (ca. 1255-1298) kwam uit de Walramse Linie. De uit de Ottoonse linie stammende Willem van Oranje (1533-1584) leidde de opstand die de grondslag legde voor de onafhankelijke staat Nederland. Met diens achterkleinzoon Willem III van Oranje was een lid van het Huis Nassau van 1689 tot 1702 koning van Engeland, Schotland en Ierland. De Walramse linie is in mannelijke lijn in 1985 uitgestorven, de Ottoonse linie in 1962. Twee heden in Europa regerende vorstenhuizen, het Nederlandse koningshuis en het Groothertogelijk Huis van Luxemburg, komen voort uit respectievelijk de Ottoonse en de Walramse linies van het Huis Nassau.
De oorsprong van het Huis Nassau.
Het onderzoek naar de oorsprong.
De oorsprong van de Nassaus is nog steeds in nevelen gehuld. In de middeleeuwen waren er drie verschillende lezingen over de afstamming van de Nassaus. Als stamvader werd een veldheer van Julius Caesar, een vorst der Sueven genaamd Nasua of een Romein genaamd Theodulphus genoemd, die ten tijde van keizer Severus een sterkte aan de rivier de Lahn gebouwd zou hebben. Ook na de middeleeuwen trachtten geschiedschrijvers de graven van Nassau met dergelijke stamvaders te vleien. Pas in 1753 werd een einde aan alle fantasie gemaakt.
Na het verwerpen van de legendarische voorouders werd geprobeerd de werkelijke hoge afstamming aan te tonen. Een hoge afstamming werd bij voorbaat aangenomen, omdat een geslacht dat rond 1100 tot de aanzienlijke geslachten behoorde, daar zeker reeds geruime tijd daarvoor ook toe moest hebben behoord. Anderen probeerden de afstamming van de minder hoge maar wel meer Nederlandse graven van Gelre of Zutphen te bewijzen.
Vooral in Duitsland werd in de negentiende en het begin van de twintigste eeuw veel onderzoek gedaan naar de oorsprong van de Nassaus. In 1925 werd ten slotte een schematische hypothese gepubliceerd (zie afbeelding).
In de jaren vijftig van de twintigste eeuw werd opnieuw geprobeerd de stamreeks verder op te voeren, wat echter slechts leidde tot de conclusie dat zonder nieuw bewijsmateriaal het opvoeren van de bewezen stamreeks tot aan Dudo van Laurenburg de uiterste grens van het bereikbare zal blijven. Hiermee was echter het laatste woord over de eerste generaties nog niet gezegd. Het bleek dat over die generaties minder bewijsbaar was dan in eerste instantie gedacht werd, maar ook dat de onderlinge familieverhoudingen niet zo helder waren als werd vermoed. Zo werd uiteindelijk in 1961 een nieuw schema voor de eerste generaties opgesteld (zie afbeelding), waarbij slechts werd uitgegaan van de uit oorkonden bekende gegevens. Omdat daarin echter hiaten zitten, moest het schema op enkele punten toch een hypothese blijven.
De graven van Laurenburg.
Als de stamvader van het Huis Nassau wordt beschouwd Dudo van Laurenburg († vóór 1124). Hij wordt van 1093-1117 vermeld als "Tuto de Lurinburg". In een oorkonde uit 1134 (na zijn dood) wordt hij vermeld als graaf van Laurenburg. Dudo was heer of voogd van Lipporn en Miehlen en bouwde omstreeks 1090 de burcht Laurenburg. Naar dat kasteel noemde de familie zich de eerste generaties.
De zoons van Dudo, Rupert I en Arnold I, bouwden omstreeks 1120 kasteel Nassau. Rupert I trouwde met Beatrix van Limburg, een dochter van graaf Walram II "de Heiden" van Limburg, hertog van Neder-Lotharingen. Dit is de eerste verbinding van de Nassaus met de Nederlanden. Het huwelijk betekende dat de graven van Laurenburg zich tot de hoge adel mochten rekenen.
De eerste graven van Nassau.
Een van de kleinzoons van Rupert I, Hendrik I, was de eerste die zich "graaf van Nassau" noemde. Hendrik was in 1161 in het legerkamp van keizer Frederik I "Barbarossa" en was commandant van een Keulse formatie in Italië in 1167. Hij overleed aan de pest in Rome in augustus 1167.
Hendriks neef Rupert III "de Strijdbare" werd in 1172 voogd van klooster Schönau. Hij wordt "Ruoberdus comes" genoemd in de inscriptie van een circa 1175 gedateerde munt, die Siegen aanduidt als "civitas". Rupert III was een loyaal aanhanger van keizer Frederik I "Barbarossa", en begeleidde hem in de Slag bij Tusculum in 1167 en de Slag bij Legnano in 1176. Hij nam ook deel aan de rijksoorlog tegen Hendrik de Leeuw in 1180-1181.
Rupert III nam, samen met zijn neef Walram I, deel aan de Derde Kruistocht onder Frederik "Barbarossa" en commandeerde in 1190 de vierde legertroep. Hij werd met Walram als afgezant gezonden naar keizer Isaäk II Angelos te Constantinopel, doch gevangen gezet en pas bevrijd bij het naderen van het keizerlijk leger. Rupert overleed waarschijnlijk tijdens deze kruistocht.
Uitbreiding van het bezit.
Walram I van Nassau (ca. 1146 – 1 februari 1198) is de oudste Nassau van wiens stamvaderschap men absoluut zeker is. Hij verwierf de mark Herborn, de "Kalenberger Zent", en het "Gericht" van Heimau. Zodoende wist Walram een verbinding te maken tussen de familiebezittingen de voogdij van Weilburg (met zijn talrijke eigendommen en heerlijke rechten in het Westerwald en het gebied van de rivier de Dill), de kastelen Laurenburg en Nassau aan de rivier de Lahn, en de voogdij in het Siegerland (de streek rond de stad Siegen). Walram kocht ook de voogdij van Koblenz en Ems.
Ten zuiden van zijn bezittingen nam Walram de gedeeltelijke heerschappij van de "Einrichgau" over, later het "Vierherrengericht" genaamd, met zijn belangrijkste stad Marienfels.
Walram raakte in 1179 verbonden met keizer Frederik I "Barbarossa". Hij plaatste zijn land onder de directe suzereiniteit van de Duitse koning, in plaats van vazal van de aartsbisschop van Trier te blijven. Hij zou een trouw aanhanger van de Hohenstaufen blijven. Walrams nauwe banden met het keizerlijke huis werden beloond met de Koningshof Wiesbaden. Tezelfdertijd ontving hij ook het jachtrecht in de bossen van de "Rheingau", zodat zijn heerschappij zich over de Taunus uitstrekte, zuidwaarts tot de Midden-Rijn.
Walrams oudste zoon Hendrik II "de Rijke" (ca. 1180 – vóór 25 januari 1251) wordt voor het eerst vermeld in een oorkonde gedateerd 20 maart 1198, samen met zijn moeder en zijn broer Rupert IV. In de politiek van het Heilige Roomse Rijk was ook Hendrik over het algemeen een loyale aanhanger van de Hohenstaufen.
Rond 1200 begonnen Hendrik en zijn broer Rupert met de bouw van kasteel Sonnenberg op een uitloper van de Taunus ten noorden van Wiesbaden als bescherming tegen de aartsbisschop van Mainz en zijn vazallen, die de landen grenzend aan Wiesbaden bezaten. De Nassause bezittingen in dit gebied werden rond 1214 uitgebreid toen Hendrik de rijksvoogdij ("Reichsvogtei") over Wiesbaden en de omliggende "Königssondergau" ontving, die hij als leen hield.
In 1224 kreeg Hendrik steun van de aartsbisschop van Keulen, Engelbert II, die Hendrik tot zijn maarschalk en schenk maakte. In ruil voor zijn bescherming tegen de aartsbisschoppen van Mainz en Trier moest Hendrik echter de helft van Siegen afstaan aan Keulen. Niet beïnvloed door deze verdeling van de heerschappij, behield Nassau echter zijn soevereine rechten in het Siegerland, waar de belangrijke hoge jurisdictie ("hohe Gerichtsbarkeit") en het jachtrecht ("Wildbann") uitdrukkelijk tot 1259 bleven bestaan. In het Siegerland bouwde Hendrik tijdens zijn regering de burcht Ginsburg.
Hendrik nam in 1228 deel aan de Zesde Kruistocht van keizer Frederik II. In 1231 woonde Hendrik de Rijksdag van Worms bij en in 1232 was hij bij de keizerlijke vergadering van Frederik II in Ravenna.
De politiek van Hendrik in de mark Herborn lokte conflicten uit met de lokale aristocratische families. Rond 1240 bouwde hij slot Dillenburg om zijn tegenstanders beter te kunnen onderwerpen. Een door Hendrik begonnen vete met Sofia van Thüringen en haar zoon Hendrik "het Kind" over de Mark Herborn, zou de relatie tussen Nassau en Hessen na zijn dood eeuwenlang belastten.
In 1247 steunde Hendrik de verkiezing van tegenkoning Willem II van Holland, die alle keizerlijke bezittingen van Hendrik bevestigde en hem het recht gaf om munten te slaan.
De eerste Nassaus in de Nederlanden.
Hendrik was gehuwd met Machteld van Gelre, een dochter van graaf Otto I van Gelre en Richardis van Beieren. Twee jongere zoons uit dit huwelijk kozen een kerkelijke carrière en belandden in de Nederlanden.
Gerhard was onder andere proost in Aken, Maastricht, Luik, Oldenzaal en Tiel, aartsdiaken van de Ardennen en van de Kempen, en kanunnik in Luik en Mainz.
De jongste zoon, Jan, werd in 1267 onder invloed van zijn neef graaf Otto II van Gelre gekozen als bisschop van het Sticht Utrecht. Omdat paus Clemens IV het met deze keuze niet eens was, werd Jan nooit tot bisschop gewijd en bleef hij elect. De regering van Jan was geen succes, uiteindelijk werd hij in december 1290 door paus Nicolaas IV afgezet.
De Prima divisio.
De twee oudste zoons van Hendrik II "de Rijke", Walram II en Otto I, volgden hun vader op en regeerden hun graafschap gezamenlijk. De bronnen spreken elkaar tegen of er tussen Walram en Otto een conflict over de opvolging is ontstaan. Wat ook de reden geweest mag zijn, uiteindelijk sloten ze een verdrag tot verdeling van het graafschap. Deze verdeling staat bekend onder de naam "Prima divisio" (Latijn voor eerste deling of verdeling). Het verdelingsverdrag werd op 16 december 1255 door de gevolmachtigden van Walram en Otto in kasteel Nassau gesloten. Het graafschap werd in twee gelijke delen verdeeld met de rivier de Lahn als grens.&lt;br&gt;
De verdeling was als volgt:
Sinds de "Prima divisio" is het Huis Nassau verdeeld in twee linies, namelijk de Walramse Linie en de Ottoonse Linie, genoemd naar de beide stichters. Walram werd de stamvader van de groothertogen van Luxemburg en Otto werd de stamvader van de koningen van Nederland.
Walramse en Ottoonse linie.
Het huidige Nederlandse Koninklijk Huis stamt af van de Ottoonse linie van het Huis Nassau. Na de dood van de kinderloze stadhouder Willem III in 1702 ging via nakomelingen van een broer van Willem van Oranje, Jan de Oude, het stadhouderschap en latere koningschap over op het huis Oranje-Nassau.
De Ottoonse lijn stierf in mannelijke lijn uit in 1890, toen koning Willem III der Nederlanden overleed. Na hem werd Wilhelmina koningin. Volgens oude afspraken uit 1783 - in dat jaar sloten de hoofden van de beide linies een overeenkomst, een "huisverdrag" waarin bepaald werd dat de takken elkaar zouden opvolgen wanneer een van de twee families uit zou sterven - ging het Luxemburgse groothertogdom toen over op de Walramse linie in de persoon van Adolf, de voormalige heerser van het hertogdom Nassau. Maar deze linie stierf in de mannelijke lijn in 1912 uit met de dood van groothertog Willem IV die wel zes dochters kreeg maar geen zonen. Zijn dochter Maria Adelheid werd toen groothertogin. Na de Eerste Wereldoorlog werd zij opgevolgd door haar jongere zuster Charlotte van Luxemburg die later trouwde met Felix van Bourbon-Parma. De nazaten van Charlotte besloten toch de naam Nassau en de titel hertog van Nassau te blijven voeren.

</doc>
<doc id="29570" url="https://nl.wikipedia.org/wiki?curid=29570" title="Bassenge">
Bassenge



</doc>
<doc id="29571" url="https://nl.wikipedia.org/wiki?curid=29571" title="Koen Wessing">
Koen Wessing

Koen Wessing (Amsterdam, 26 januari 1942 – Amsterdam, 2 februari 2011) was een Nederlands fotograaf.
Wessing werd geboren in Amsterdam, als zoon van de binnenhuisarchitect Han Wessing en beeldhouwster Eva Eisenloeffel. Op de lagere school bleek dat hij woordblind was.
Rond 1957 leerde hij de fotograaf Ed van der Elsken kennen. Wessing besloot fotograaf te worden en volgde in 1961 het eerste jaar van het Instituut voor Kunstnijverheidsonderwijs in Amsterdam, de latere Rietveldacademie, waar zijn moeder docente was. Vervolgens werd hij assistent van Van der Elsken. Vanaf 1963 was hij freelance fotograaf.
Werken.
Wessing fotografeerde onder meer het Mei-oproer van 1968 in Parijs; de Deltawerken (1969); de bezetting van het Maagdenhuis in Amsterdam (1969); Chili direct na de militaire coup in 1973 en de Nieuwmarktrellen in Amsterdam in 1975. Later fotografeerde hij in Afghanistan, Albanië, Ierland, Guinee-Bissau, Indonesië, Nicaragua, El Salvador, China , Kosovo en Roemenië.
Zijn fotoboek "Chili september 1973", dat een indrukwekkend beeldverslag geeft van de staatsgreep van Pinochet geldt als een collector's item, waarvan gesigneerde exemplaren voor hoge bedragen worden verkocht.
Wessings foto's zijn meestal politiek van aard. Steevast nam hij het op voor de paupers, de "losers", de verdrukten. Zijn idool was de Amerikaanse fotograaf William Klein.
In 1985-1986 voerde hij met succes een civiele procedure tegen dagblad De Telegraaf, wegens een ongeoorloofde publicatie van een door hem gemaakte foto in een hem onwelgevallig gekleurde context: bij een artikel dat was gericht "tegen" de sandinistische regering van Nicaragua en de verzetsbeweging in El Salvador. Het betrof een opname die hij maakte van slachtoffers van anti-Sandinisten, terwijl in de tekst erbij werd gesuggereerd dat het gewelddaden van de Sandinisten zou betreffen. De uitspraken in die zaak vormen belangrijke jurisprudentie met betrekking tot het auteursrecht, met name ter zake de zogeheten morele rechten van de maker.
Erkenning.
In 1989 ontving Wessing de Alblasprijs. In 2000 organiseerde het Amsterdam Museum een overzichtstentoonstelling.
In september 2008 verscheen een afgebroken interview met hem in het weekblad Vrij Nederland, waarbij ook enkele foto's uit zijn omvangrijk archief werden herplaatst, onder meer uit Chili 1973 en uit China 2007. Tijdens het afnemen van dat interview was hij onwel geworden en moest hij per ambulance worden weggevoerd. In dat interview zegt hij onder meer over zichzelf: "Ik ben geen cynische fotograaf, die snel wegtrekt, op naar de volgende oorlog."

</doc>
<doc id="29572" url="https://nl.wikipedia.org/wiki?curid=29572" title="50 Cent">
50 Cent

50 Cent, artiestennaam van Curtis James Jackson III (New York, 6 juli 1975), is een Amerikaanse hiphopartiest. Hij is bekend geworden door zijn albums "Get Rich or Die Tryin"' en "The Massacre". Beide albums verwierven platina. Wereldwijd werden er meer dan 20 miljoen cd's en 40 miljoen singles van verkocht. Zijn derde album "Curtis" was minder succesvol. De artiest gebruikt ruziezoeken of problemen maken met anderen op hiphoptracks (zogenoemde "beefs") als marketingstrategie.
Biografie.
Jeugd.
Curtis Jackson werd op 6 juli 1975 geboren in 'South Side Jamaica', een achterbuurt in Queens, een borough van New York. Tot zijn achtste werd hij door zijn moeder Sabrina opgevoed. Jackson heeft de identiteit van zijn vader nooit gekend. Zijn moeder overleed in 1984; zij bleek eerst verdoofd te zijn waarna de dader het gas had aangestoken en haar dan voor dood achtergelaten had in haar appartement. Na haar dood verhuisde hij naar zijn grootouders, die zich over hem ontfermden. Jackson wilde in zijn jeugd een professioneel bokser worden.
Zijn grootouders konden niet voorkomen dat Jackson al snel op het verkeerde pad raakte. Hij groeide op in een wijk met veel drugsbendes. Jackson had al contacten met drugshandelaren toen hij twaalf was en naarmate hij ouder werd, ging hij steeds vaker met verkeerde vrienden om. Als twaalfjarige begon hij in te breken en verkocht hij crack op straat onder de naam "Boo-Boo". Bij een huiszoeking vond de politie heroïne, cocaïne en 10.000 dollar in papiergeld. Hij werd vanwege de handel in drugs van de Andrew Jackson High School gestuurd en belandde in een militaire academie. Erg druk maakte hij zich daar niet over; terug op vrije voeten ging hij gewoon verder waar hij gebleven was. Jackson werd al snel een succesvolle crackdealer. Hij vernoemde zichzelf later naar een legendarische drugshandelaar uit Queens, 50 Cent.
Hij ging ook naar Guy R. Brewer Boulevard, bijgenaamd New York Avenue en werkte daar aan zijn rapvaardigheden. Hij verdiende nog wat extra geld door op straat te rappen voor voorbijgangers. Dit betekende niet dat hij zijn carrière als drugshandelaar opgaf. Dat gebeurde pas in de tweede helft van de jaren negentig, toen zijn zoon werd geboren.
Begin carrière.
Hij tekende een contract bij Jam Master Jay Records, het platenlabel van Run-D.M.C.'s Jam Master Jay. Van hem leerde 50 Cent zijn rapsongs structuur te geven en te verbeteren. Ook leerde Jam Master Jay hem door te zetten ondanks de vele tegenslagen die hij nog zou tegenkomen. Zijn leermeester geloofde er heilig in dat 50 Cent een grote ster zou worden.
Columbia Records.
Het echte begin van zijn carrière als rapper was in 1999 toen hij het producentenduo Trackmasters ontmoette. Zij zagen wel wat in 50 Cent en regelden een contract bij Columbia Records voor hem. 50 Cent verbleef daarna ruim twee weken in een studio in het betere gedeelte van New York. In die periode nam hij 36 nummers op, die op het album "Power of the Dollar" kwamen te staan. Enkele critici die de cd kregen te horen, waren zeer lovend over het werk, maar toch is de cd nooit uitgebracht. Volgens Columbia stonden er te veel gestolen beats op de cd. Trackmasters wilde niet verder met hem samenwerken, nadat ze op straat werden beschoten tijdens de opnames van 50 Cents eerste video "Thug Love", die hij samen met Destiny's Child zou opnemen.
Zijn eerste echte single was "How To Rob", een van die 36 nummers. Hierin rapt 50 Cent op welke manier bekende rappers als Jay-Z, Big Pun, Sticky Fingaz en Ghostface Killah beroofd konden worden. Zijn fans en platenmaatschappij konden er om lachen, maar de collega-rappers in kwestie absoluut niet. Voordat zijn carrière goed en wel was begonnen, had 50 Cent al vijanden gemaakt in de hiphop-wereld.
Schietincident.
Op 24 mei 2000 leek het allemaal voorbij voor 50 Cent. Hij werd door zijn vroegere drugs-collega's bij het verlaten van het huis van zijn oma onder vuur genomen vanuit een auto. Er werden in totaal negen schoten afgevuurd, waarvan één in de buurt van zijn hart. Ook ging één kogel door zijn wang en bleef vastzitten in zijn tong, waardoor die zwol en 50 Cent bijna stikte. Hij overleefde de moordaanslag, maar het kostte hem wel maanden om te herstellen. In die periode besloot zijn label Columbia alle banden met 50 Cent te verbreken. Hij herinnerde zich de woorden van zijn leermeester Jam Master Jay en in plaats van bij de pakken neer te zitten, besloot hij zelf nummers te gaan opnemen.
 Enkele weken na het incident werd de schutter dood aangetroffen. De moordenaar is echter niet bekend.
Doorbraak.
Zonder inkomen begon hij na zijn herstel met zijn vriend Sha Money XL met het opnemen van nummers. In totaal werden dertig liedjes op cd gezet, waarvan een aantal in de lente van 2001 op een verzamel-cd kwam te staan. Zijn doorzettingsvermogen werd beloond en 50 Cent verzamelde zijn eigen mensen om zich heen, die onder de naam G-Unit een aantal nummers opnamen. In de groep zaten zijn vrienden Tony Yayo, Lloyd Banks, Sha Money XL, Bang Em Surf, en Domination. 50 Cent begon met het opnieuw gebruiken van beats van oude hits. Hierdoor kreeg hij nog meer succes en aanzien bij collega-rappers.
In een radio-interview zei Eminem dat zijn favoriete rapper 50 Cent was. 50 Cent geloofde in eerste instantie zijn oren niet, maar toen niet lang daarna Eminem en Dr. Dre voor zijn deur stonden met een contract, tekende hij meteen. Ook zijn groep G-Unit vond onderdak bij Dr. Dre en Eminem. Zeer kort hierna bracht 50 Cent de mixtape 'No Mercy, No Fear' uit. Niet lang daarna volgde de single "Wanksta". In eerste instantie leek het nummer niet op een album te komen, maar Eminem wilde het graag gebruiken in zijn debuutfilm "8 Mile" en zo kwam het nummer op de soundtrack van de film terecht. 'Wanksta' kwam uiteindelijk op de Deluxe Version van het album. 'Wanksta' werd de meest gedraaide plaat in New York.
Met de hulp van Dr. Dre en Eminem maakte 50 Cent daarna zijn debuutalbum "Get Rich or Die Tryin"', dat begin 2003 uitkwam. Dit gebeurde kort nadat de mentor van 50 Cent, Jam Master Jay, werd vermoord door een onbekende schutter. Sommige mensen geloven dat de moord eigenlijk bedoeld was voor 50 Cent. Er gingen zelfs geruchten dat 50 Cent betrokken was bij de moord. 50 Cent zelf zei dat hij die avond een afspraak had met Jam Master Jay. Het album was een internationaal succes met wereldwijd 11 miljoen verkochte platen, waarvan 7 miljoen in de VS alleen. Met name de single "In Da Club". Deze werd een internationale hit en haalde de eerste plaats in veel hitlijsten.
G-Unit Records.
Na het succes van "Get Rich or Die Tryin"' werd 50 Cent beloond met zijn eigen label, G-Unit Records. Onmiddellijk nam hij Lloyd Banks, Tony Yayo en Young Buck in dienst, en bekroonde Sha Money XL als manager. Eind 2003 kwam het debuutalbum van G-Unit uit, getiteld "Beg for Mercy". Het album was een redelijk succes en zette de andere G-Unit leden aardig in de schijnwerpers, waarna zij met succes hun debuutalbums konden uitbrengen.
In 2005 kwam het tweede album van 50 Cent uit, "The Massacre". Het album verkocht meer dan een miljoen platen in de eerste vier dagen, verkocht in totaal 5 miljoen platen in de VS en 10 miljoen wereldwijd. Met name de single "Candy Shop" scoorde goed in de hitlijsten.
Eind 2005 kwam de film "Get Rich or Die Tryin' ", een autobiografische film waarin 50 Cent zelf de hoofdrol speelt. De film is een geromantiseerde versie van het verhaal van 50's leven.
Tussen 2005 en 2006 liet hij zijn eigen computerspel maken, "50 Cent: Bulletproof". Ook dit spel is gebaseerd op het leven van 50 Cent. Zo zie je ook hoe hij is neergeschoten en hoe hij met zijn vrienden erachter wil komen wie geprobeerd heeft hem te vermoorden.
Op 11 september 2007 kwam het derde studioalbum van 50 Cent uit, getiteld "Curtis". Aangezien dit ook de verschijningsdatum was van het album "Graduation" van collega-rapper Kanye West, ontstond er een strijd tussen de twee rappers over wie er het meest zou verkopen in de eerste week na verschijnen in de VS. 50 Cent gaf van tevoren aan te stoppen met zijn rapcarrière als Kanye de strijd zou winnen. In de week na 11 september werd duidelijk dat Kanye West de strijd had gewonnen. Zijn album "Graduation" verkocht in de eerste week ongeveer 1.000.000 platen in de VS, waar 50 Cent onder de 700.000 bleef steken. Ook wereldwijd verkocht Kanye West meer, alleen in Europa wist 50 Cent de strijd te winnen. De strijd wordt beschreven als historisch voor hiphop en er kwamen ideeën op om meer dergelijke 'battles' te houden. Kanye West bekende later dat de strijd een publiciteitsstunt was die hij samen met 50 van tevoren had uitgestippeld. Hij stelde ook dat 50 Cent een van zijn favoriete rappers is en dat hij goed begreep dat 50 Cent beweerde te stoppen als hij verloor, en dat hij daar veel extra platen mee heeft verkocht. Hoewel velen het tegendeel eisten, besloot 50 Cent niet te stoppen, met als argument dat hij in Europa meer platen verkocht.
Voor 2008 staan onder andere het tweede album van G-Unit, "", en het vierde studioalbum van 50 Cent, "Before I Self Destruct", gepland. Zijn bekendste nummer van dit album is Baby by Me met Ne-Yo. Dit nummer behaalde zowel in Nederland als België niet de charts.
In april 2011 werd bekendgemaakt dat 50 Cent een contract voor drie albums aan DJ Pauly D, bekend van het tv-programma "Jersey Shore", heeft aangeboden. Er is nog niets getekend.
In november 2012 kwam de single 'My Life' uit. Een track samen met Eminem en Adam Levine.
Ruzies.
Ja Rule en Murder Inc..
Nog voor de deal met Interscope en zijn doorbraak was 50 Cent al verwikkeld in een strijd met rapper Ja Rule en zijn label Murder Inc. Volgens 50 Cent begon de ruzie toen Ja Rule hem zag lopen met een man die Ja Rule eerder van zijn sieraden had beroofd. Ja Rule beweert echter dat 50 Cent vol afgrijzen moest toekijken toen Ja Rule tijdens een video-opname in New York bejubeld werd door grote aantallen fans, en hem uit jaloezie begon te dissen. Toen de twee elkaar later tegenkwamen, sloeg 50 Cent Ja Rule in zijn gezicht, waarna vele disses van beide rappers volgden, waaronder de massa-aanval van 50 Cent, genaamd Piggy Bank, dat pas na vele jaren uitkwam op het tweede grote succesalbum van 50 Cent, The Massacre. In 2007 liet Irv Gotti, de oprichter van Murder Inc., blijken dat 50 Cent de beef enigszins gewonnen had, omdat Ja Rule en hij toen de beef begon groot waren, en 50 Cent klein, wat later door het succes van "Get Rich or Die Tryin"' omdraaide. Ja Rule heeft na de doorbraak van 50 Cent nauwelijks meer succes gehad, wat velen wijten aan de dood van 2pac.
New York Rappers.
50 Cent begon in 2004 en 2005 met het aanvallen van een aantal rappers afkomstig uit zijn eigen stad New York. Met de track "Piggy Bank" valt hij onder andere Fat Joe, Jadakiss en Nas aan.
Ook liet 50 Cent weten ruzie te hebben met Diddy, wat volgens hem kwam doordat 50 Cent de rapper 'Ma$e' wegkaapte bij Diddy's 'Bad Boy Records', en hem tekende bij G-Unit Records. De twee rappers hebben het inmiddels opgelost en in 2007 maakten ze nog samen met Jay-Z de remix van "I Get Money", een nummer van 50 Cents album Curtis.
In februari 2007 kreeg 50 Cent tijdens een live radio-uitzending ruzie met rapper Cam'ron. Nadat 50 Cent Cam'ron label 'Koch Records' beschreef als een 'begrafenis', haalde Cam'ron zelf uit naar 50 Cent G-Unit Records, en de lage verkoopcijfers van pas uitgebrachte albums van Lloyd Banks en Mobb Deep, in vergelijking met de goede resultaten van Jim Jones. Beide rappers begonnen met het uitbrengen van disstracks via YouTube, waaronder 50 Cents "Funeral Music" en "Hold On", en Cam'rons "Curtis" en "Curtis Pt. II". De beef is inmiddels op de achtergrond geraakt.
The Game.
Een heel bekende beef van 50 Cent, is de beef tussen 50 Cent en The Game. The Game werd in 2004 ontdekt door Dr. Dre, die hem vervolgens in contact bracht met G-Unit, als goede promotie voor beide kanten. Begin 2005 kwam het debuutalbum van The Game uit, getiteld "The Documentary". Het album was een internationaal succes en behaalde hits met nummers als "How We Do" en "Hate It Or Love It".
Later werd The Game door 50 Cent eigenhandig uit G-Unit gezet tijdens een live radio-uitzending. Na dit voorval ontstonden er hevige schietpartijen tussen fans van beide kanten, wat The Game en 50 Cent dwong om gas terug te nemen. Later begon G-Unit weer uit te halen naar The Game, wat hem weer aanzette om een campagne genaamd 'G-Unot' te beginnen.
Onder het 'G-Unit'-symbool bracht The Game verscheidene mixtapes uit in de zomer van 2005, waaronder de mixtape-dvd "Stop Snitchin', Stop Lyin' ". Deze dvd ging meer dan een miljoen keer over de toonbank. 50 Cent antwoordde met de track "Not Rich &amp; Still Lyin'". Op de mixtape "G-Unit Radio Pt. 21 - Hate It Or Love It" werd The Game op de hoes als stripper afgebeeld. 50 Cent kocht ook het 'G-Unot'-symbool op, waardoor The Game het niet meer kon gebruiken.
Voor het tweede album van The Game, "Doctor's Advocate", maakte Dr. Dre bekend, ondanks de naar hem verwijzende titel, niet mee te werken aan het album, volgens geruchten omdat 50 Cent hem daartoe had gedwongen. 'Doctor's Advocate' evenaarde de verkoopcijfers van "The Documentary" niet, maar behaalde toch een aardig succes, waarmee The Game stelde dat hij ook zonder Dr. Dre en 50 Cent een goed album kan maken.
In 2007 lekte er een foto uit van 50 Cent met een The Game T-shirt, en gingen er geruchten dat The Game 50 Cent vroeg een track met hem op te nemen. Later bleek dit echter niet het geval te zijn, want in 2009 ging de beef gewoon door met het nummer "So disrespectful".
Eind 2012 noemde 50 Cent de naam van The Game wederom in het nummer "My Life". Op dit nummer is naast The Game ook Young Buck het haasje. De track waar ook Eminem en Adam Levine op te horen zijn bevat de volgende tekst van 50: "I tried to help niggas get up they turned around and spit right in my face so Game and Buck both can suck a dick."
Privé.
In 1997 kreeg 50 Cent een zoon met zijn toenmalige vriendin Shaniqua Tompkins. Volgens de artiest opende de geboorte van zijn zoon zijn ogen, het zette hem te stoppen met criminaliteit en verder te gaan in de hiphop. Hij heeft een tatoeage van zijn zoon op zijn rechterarm.
50 Cent is, in tegenstelling tot vele collega-rappers, politiek gezien rechts. Hij verklaarde president Bush te steunen, en hij zou zeker op hem stemmen, als hem dat recht niet was ontnomen vanwege zijn criminele verleden.
50 Cent werd in 2007 door 'Forbes' als de op een na rijkste rapper geschat, achter Jay Z.
In 2012 kreeg 50 cent een zoon Sire Jackson met Daphne Joy. Hij woonde enige tijd in Farmington (Connecticut), in een huis dat eerder van bokser Mike Tyson was. Sinds 2021 woont hij in Houston, Texas. 
In 2020 kreeg 50 Cent een ster op de Hollywood Walk of Fame.
Tournee.
Op 26 augustus 2004 gaf 50 Cent voor het eerst een concert in Nederland, samen met zijn G-Unit crew. Het optreden vond plaats in Ahoy Rotterdam, en onder anderen Ali B zat in het voorprogramma. Op 30 juni 2007 gaf 50 Cent zijn tweede concert in Nederland, dit keer voor een klein publiek in de Melkweg in Amsterdam. DJ Whoo Kid en Tony Yayo begeleidden hem en The Opposites en Kempi deden het voorprogramma. Het optreden was geen onderdeel van een tournee, maar was simpelweg ingepland omdat 50 toevallig in Nederland moest zijn. 50 Cents derde optreden vond plaats in de Heineken Music Hall in Amsterdam op 11 december 2007, en was onderdeel van zijn tournee rondom zijn album "Curtis". The Opposites deden wederom het voorprogramma.

</doc>
<doc id="29582" url="https://nl.wikipedia.org/wiki?curid=29582" title="Guillotine">
Guillotine

De guillotine of valbijl is een instrument voor het uitvoeren van doodstraffen door onthoofding. Tijdens de Franse Revolutie werd het toestel ingevoerd om executies sneller en – zo werd verondersteld – pijnlozer te maken. De historiek van deze machine, vernoemd naar dokter Joseph-Ignace Guillotin, gaat echter terug naar de dertiende eeuw. Het werd vanaf de middeleeuwen gebruikt in Frankrijk, België, Duitsland, Zweden en sommige Zwitserse kantons.
Voorlopers.
Toestellen om mechanisch te onthoofden bestonden al voor het toestel de guillotine werd genoemd. De eerste op schrift gestelde onthoofding met de "Halifax Gibbet" vond plaats in 1286 in Halifax in Engeland, waar een dergelijk toestel in gebruik bleef tot de 17e eeuw. Italië kende in de 16e eeuw de "Mannaia". Ook in Schotland werd een "gibbet", met een recht of halfrond mes, gebruikt.
Ontstaan.
De guillotine is vernoemd naar de Franse arts en politicus Joseph-Ignace Guillotin (1738-1814). Als lid van de Franse Nationale Vergadering hield hij op 10 oktober 1789 een toespraak voor de hervorming van de doodstraf. Guillotin stelde voor alle terdoodveroordeelden op dezelfde wijze terecht te stellen (tot dan toe hing de wijze van terechtstelling af van de stand van de veroordeelde of van de aard van het misdrijf), door hen door een machine te laten onthoofden. Tijdens een parlementair debat op 1 december 1789 stelde hij: "Het mechaniek valt als de bliksem, het hoofd vliegt door de lucht, het bloed spuit omhoog, de mens is niet meer". Zijn verzekering dat een mechanische onthoofding op deze manier vrijwel pijnloos zou geschieden, veroorzaakte nogal wat commentaar. Er ontstond een spotliedje waarin de machine "guillotine" werd genoemd, als het kindje van dr. Guillotin. Toch heeft Guillotin zelf geen dergelijke machine ontworpen.
In oktober 1790 keurde de Nationale Vergadering op voorstel van Louis-Michel Lepeletier de Saint-Fargeau de bepaling goed dat "iedere terdoodveroordeelde wordt onthoofd". Mechanisch onthoofden werd niet opgelegd. Maar de Parijse beul Charles-Henri Sanson liet toen weten dat er problemen konden komen als er veel onthoofdingen met het zwaard moesten plaatsvinden. Daardoor kwam de door Guillotin voorgestelde machine opnieuw ter sprake. De Nationale Vergadering won daarvoor het advies in van de vermaarde chirurg Antoine Louis, die meende dat een dergelijk toestel gemakkelijk te maken was. Hij beschreef zijn prototype in "Avis motivé sur le mode de décollement" ("Moniteur universel", 1792).
Met de hulp van de klavecimbelbouwer en ingenieur Tobias Schmidt (die later tevergeefs een patent daarvoor probeerde aan te vragen) en de beul Charles-Henri Sanson bouwde Louis een dergelijke machine. Hij baseerde zich op oudere voorbeelden, maar bracht enkele verbeteringen aan. Zo moest de "patiënt" horizontaal plaatsnemen onder de valbijl, zodat loodrecht op de nek werd ingehakt. Ook werd de valbijl door gewichten verzwaard.
Nadat er bij wijze van proef schapen en lijken van mensen mee waren onthoofd in het ziekenhuis Bicêtre, werd het apparaat nog aangepast om de bijl de karakteristieke schuine vorm te geven. Dat laatste zou volgens een verhaal gebeurd zijn op suggestie van koning Lodewijk XVI, die in mechanieken geïnteresseerd was en later zelf een slachtoffer van de guillotine zou worden. Op 25 april 1792 werd de valbijl voor het eerst gebruikt voor een terechtstelling, en wel van de misdadiger Nicolas Jacques Pelletier. Hoewel het toestel naar de bouwer soms "louison" of "louisette" werd genoemd, raakte het toch bekend als guillotine. Officieel werd de guillotine in Frankrijk aangeduid als "bois de justice" (hout van gerechtigheid), een term die eerder al gebruikt werd voor het schavot van een executie. In het gerechtelijke jargon werd ze "la veuve" (de weduwe) genoemd.
Toepassing.
De guillotine was ontworpen om de executie zo humaan en pijnloos mogelijk te laten verlopen. De veroordeelde werd op zijn buik op een bank gelegd, en vastgebonden met een riem. De nek van de veroordeelde bevond zich tussen twee houten blokken met een spleet erin waardoorheen het mes kon vallen. Vanaf vier meter hoogte werd het mes losgelaten, dat door de spleet in de houten blokken en de nek van de veroordeelde naar beneden viel. Het hoofd van de veroordeelde viel in een mand die klaarstond.
Het onthoofden zelf duurde slechts een fractie van een seconde. Beweringen van artsen dat de guillotine helemaal geen snelle, pijnloze dood bewerkstelligde omdat het wel 30 seconden kon duren voordat de hersenen het bewustzijn verloren, werden vanaf het begin genegeerd.
De guillotine is later ook door andere landen gebruikt: onder andere in nazi-Duitsland met als bekend slachtoffer de Nederlander Marinus van der Lubbe. In totaal werden er door de nazi's circa 16.500 personen met een guillotine geëxecuteerd. De Duitse schrijver Hans Fallada beschrijft in zijn door ware feiten geïnspireerde en later als "Alone in Berlin" verfilmde roman "Jeder stirbt für sich allein" de executie met de valbijl van een terdoodveroordeelde hoofdpersoon, Otto Quangel. De laatste executie met de guillotine vond plaats in Marseille op 10 september 1977, toen de moordenaar Hamida Djandoubi werd onthoofd.
België.
De Franse revolutionairen brachten hun valbijl mee naar de Belgische departementen. Op 13 juli 1796 werd ze gebruikt in Brussel (het toestel was overgebracht uit Gent) en ook in Brugge deed ze al snel dienst: twee Franse roofmoordenaars op 20 oktober 1796, François Salembier met 20 bendeleden op 2 november 1798 en Lodewijk Baekelandt met 22 bendeleden op 6 november 1803. Op 15 juli 1796 werd in Brugge een executie uitgevoerd met het toestel, dat recent in Brugge aangekomen was. Op 22 maart 1823 werd Jozef Meuleman uit Sinaai, op de grote markt openbaar geguillotineerd in Sint-Niklaas.
Na de Belgische onafhankelijkheid zijn er nog 55 guillotineringen uitgevoerd. Een van de laatste Belgische wapenfeiten van de guillotine in verband met misdaden van gemeen recht vond plaats op 8 mei 1856 op het Kasteelplein van Antwerpen, waar de Brusselse roofmoordenaar Francis Kol terechtgesteld werd. Daarna volgden Coucke en Goethals in Charleroi (1860), Alexander Vervaecke in Gent (1861) en Charles-Louis Kasteleyn te Ieper (1863).
Nadat er onder impuls van minister Jules Le Jeune een moratorium kwam op de doodstraf in België, duurde het tot 1918 vooraleer Emile Ferfaille werd geëxecuteerd, een soldaat die zijn vriendin had vermoord. Voor hem werd de guillotine samen met de beul uit Frankrijk ingevoerd.
In België worden vijf guillotines tentoongesteld, namelijk in het Gravensteen in Gent, in het Gruuthusemuseum in Brugge, in het Museum van het Waalse Leven in Luik, in het Memorial 1815 te Waterloo en in de Citadel in Dinant. Publieke executies waren zeldzaam in België.
Nederland.
Rond 1809 werd de guillotine door de Fransen ook in Nederland geïntroduceerd. Andere vormen van de doodstraf, behalve wurging, werden verboden. Op 27 juli 1811 in Utrecht op het Paardenveld werd de guillotine daadwerkelijk voor de eerste maal in Nederland gebruikt. De Amersfoorter Anthony van Bentum werd toen onthoofd. Op 15 juni 1812 werden de gifmengster Hester Nepping en twee medeplichtigen onder grote belangstelling machinaal onthoofd op een schavot voor de Waag op de Nieuwmarkt in Amsterdam. Op 1 mei 1813 is in Den Haag nogmaals van de guillotine gebruikgemaakt om de negentienjarige Adriana Bouwman te executeren. Zij werd ter dood veroordeeld wegens brandstichting op een boerderij waar zij in dienst was.
Doodstraffen voor de guillotine.
Van de guillotine werd gezegd dat het een snellere en menswaardiger manier was om de doodstraf uit te voeren. Om dit in onze tijd te begrijpen hieronder een uitgebreid citaat uit De klokkenluider van de Notre-Dame van Victor Hugo. Hij schreef dit in 1831 en blikt terug hoe en waar doodstraffen voor de invoering van de guillotine in Parijs werden uitgevoerd:

</doc>
<doc id="29586" url="https://nl.wikipedia.org/wiki?curid=29586" title="Guido Gezelle">
Guido Gezelle

Guido Pieter Theodorus Josephus Gezelle (Brugge, 1 mei 1830 – aldaar, 27 november 1899) was een Vlaamse lyrisch dichter en hekeldichter, rooms-katholieke priester, taalwetenschapper, leraar, journalist en vertaler. Hij is bekend om zijn fijnzinnige gedichten over de natuur, zijn beeldend taalgebruik en zijn virtuoos taalkunstenaarschap. "O 't ruischen van het ranke riet" en "Het Schrijverke" uit de dichtbundel "Vlaamsche Dichtoefeningen" (1858) zijn slechts twee van zijn bekendste werken.
De thematiek van zijn gedichten is typisch romantisch, met onderwerpen als natuur, vriendschap, religie en de dood.
Levensloop.
Jeugd (1830-1850).
Hij werd in het Verenigd koninkrijk der Nederlanden in Brugge geboren als oudste kind uit het huwelijk van Monica Devriese (1804-1875) en Pieter Jan Gezelle (1791-1871), hovenier in een eerder landelijk gebleven deel van een volksbuurt aan de rand van Brugge, binnen de historische stad.
Hij kreeg Guido als eerste doopnaam, die hij dankte aan zijn peter baron Guido van Zuylen van Nyevelt.
Guido vereerde als zijn patroonheilige Guido van Anderlecht (950-1012), die tot zalige was verheven en als patroon van Anderlecht werd vereerd. In 1863 bracht hij een bezoek aan zijn graf in Anderlecht en kreeg een relikwie van zijn gebeente, evenals een stukje hout uit de eik waar Guido nog onder gebeden zou hebben. Gezelle herinnerde hieraan in zijn geschriften.
Gezelle droeg in zich de trekken van zijn opgeruimde, welbespraakte vader en van zijn introverte, hypergevoelige en godvruchtige moeder. Hij was een oom van de Vlaamse schrijver Stijn Streuvels (Frank Lateur), zoon van zijn zus Marie-Louise en van de priester-dichter Caesar Gezelle, zoon van zijn broer Romaan.
Na de lagere school studeerde hij eerst aan het Sint-Lodewijkscollege in Brugge en daarna aan het kleinseminarie in Roeselare, waar hij als half-betalend leerling belast was met portierdienst en boodschappen. Hij doorliep er de hogere humanioraklassen (1846–1849) en koesterde er de (nooit vervulde) droom missionaris in Groot-Brittannië te worden.
Vanaf dat hij zestien jaar was of zelfs eerder gaf Gezelle er zich rekenschap van dat hij een bijzondere gave bezat voor het schrijven van gedichten, voor het op rijm zetten en voor het vinden en aanwenden van een uitgebreide woordenschat. Ook zijn omgeving en zijn oversten werden zich hiervan bewust en begonnen beroep te doen op deze vaardigheid van hem. Hij was nog leerling in de humaniora toen zijn eerste verzen al in druk verschenen. Een paar van zijn langere gedichten verschenen in plaquettevorm en zijn gedicht over België in het revolutiejaar 1848 werd opgenomen in de veelgelezen "Standaard van Vlaanderen". Zijn naam als begaafde dichter werd binnen de kleine wereld van het kleinseminarie en van de stad Roeselare ruim bekend.
Brugge (1850-1854).
Van 1850 tot 1854 was Gezelle weer terug in Brugge, waar hij op het grootseminarie zijn laatste voorbereiding kreeg op het priesterschap.
Hij was niet zonder moeite aanvaard, omdat hij in Roeselare geen einddiploma verwierf. Bisschop Joannes Baptista Malou besliste echter, na het lezen van zijn gedichten, dat hij de kennis had en de maturiteit bezat om seminariestudies aan te vatten.
Hij volgde er het traditionele curriculum:
Op 21 maart 1854 was hij al naar Roeselare verhuisd, omdat hij er tot leraar was benoemd.
Roeselare (1854-1860).
Hij werd leraar aan het Klein Seminarie van Roeselare, waar hij vroeger gestudeerd had. Aanvankelijk gaf hij de lessen boekhouding en natuurlijke historie, maar later werd hem ook het taalonderwijs opgedragen. Hij bekommerde zich ook speciaal om de Engelse leerlingen die zich in het internaat bevonden.
In de schooljaren 1857-1858 en 1858-1859 werd hij titularis van de poësisklas. Hij onderhield goede vriendschapsrelaties met zijn leerlingen, vooral met hen die literaire ambities koesterden. Onder hen bevond zich Eugeen van Oye, voor wie hij "Dien Avond en die Rooze" schreef.
De jonge priester-leraar was toen voldoende bewust geworden van de waarde van zijn pennenvruchten om er kort op elkaar twee drukwerken aan te wijden: "Kerkhofblommen" (bedoeld voor zijn leerlingen) en "Vlaemsche dichtoefeningen" (die bisschoppelijke goedkeuring kreeg en waar de drukker met een prospectus reclame voor maakte bij een ruim publiek).
De dichtbundel "Vlaamsche Dichtoefeningen" (1858) bestond uit, voor die tijd onorthodoxe, in niet-verheven taal geschreven gedichten, ver verwijderd van de gezwollen rederijkersstijl. Buiten West-Vlaanderen werd dit aanvankelijk niet bijster gewaardeerd. In het noorden van Nederland vond men hem veel te Vlaams in zijn taalgebruik. Veel recensenten waardeerden ook zijn experimentele vormen niet, zoals in "een bonke keerzen kind". Ook werd hij, vooral van antiklerikale liberale zijde, hevig aangevallen om het godsdienstige vroom karakter van veel van zijn gedichten. Een van de weinigen in Nederland die wel aandacht aan Gezelles dichtkunst besteedde was de katholieke intellectueel Joseph Alberdingk Thijm, de vader van Lodewijk van Deyssel. Deze dichter streefde net als Gezelle naar een herwaardering en heropleving van de middeleeuws-christelijke kunst en cultuur, zoals in de architectuur binnen de neogotiek.
Vanwege Gezelles eigenzinnige wijze van lesgeven en zijn manier van omgang met de leerlingen, rezen er geleidelijk aan steeds meer moeilijkheden rond zijn persoon, zowel onder docenten als onder leerlingen. Jaloersheid tegenover Gezelles dichtkunst speelde vermoedelijk ook een rol. Vanwege de gespannen sfeer werd Gezelle in 1860 daarom de poësisklas ontnomen. Kort daarna werd hij overgeplaatst naar Brugge, waar hij co-rector werd van een nieuw Engels College, dat slechts korte tijd bestond (1860–1861).
Brugge (1860-1872).
Na de opheffing van het Engels College werd hij leraar in de wijsbegeerte en onderrector aan het Seminarium Anglo-Belgicum (1861–1865). Zijn bundel "Gedichten, Gezangen en Gebeden" werd uitgegeven en "Kerkhofblommen" werd heruitgegeven tijdens zijn leraarstijd in Brugge.
In 1865 werd hij benoemd tot onderpastoor (Noord-Nederlands: "kapelaan") van de Sint-Walburgakerk in Brugge. Hij ontpopte zich toen als hekeldichter. Onder de schuilnaam "Spoker" betrad hij, in opdracht van zijn overheid, met zijn satires het politieke toneel.
Als onderpastoor en priester zette hij ook zijn literaire gaven in om de gelovigen christelijke deugden bij te brengen. Hij richtte het gezinsblad "Rond den Heerd" op, waarin hij schreef over heiligen, liturgische onderwerpen, flora, fauna en oude volksgezegden. Het volschrijven van het blad en toenemende financiële moeilijkheden en rompslomp eisten echter zoveel van hem, dat hij ziek werd. Toen hij bovendien hoorde dat er allerlei beschuldigingen en roddels over hem de ronde deden, vluchtte hij uit Brugge weg naar Kortrijk, naar de bevriende deken Ferdinand Van de Putte.
Kortrijk (1872-1899).
Deken Van de Putte bezorgde hem in 1872 een aanstelling als kapelaan in de O.L.Vrouwekerk in Kortrijk wat hij tot 1889 zou blijven. De leiding van "Rond den Heerd" werd in 1871 overgenomen door Adolf Duclos.
Na enige tijd hervatte hij het dichten. Een van de uitgaven uit die tijd is de populaire bundel "Zielegedichtjes". Langzamerhand steeg hij als dichter in aanzien, hoewel zijn werk buiten West-Vlaanderen nog altijd weinig aandacht kreeg. In 1880 verscheen "Liederen, Eerdichten et Reliqua", een bundel met schoonheidsgedichten, humoristische vertellinkjes en vertaalde gedichten.
Gezelle is altijd blijven doorstuderen, voornamelijk literatuur. Vooral de 'Vlaamse taal' ging hem aan het hart. In Kortrijk begon hij een nieuw blad, getiteld "Loquela" en met een kring getrouwen legde hij een enorme verzameling woorden aan, verrijkt door zijn filologische en historische bemerkingen en beschouwingen. Na zijn dood werden 150.000 'papierlingskes' met woordverklaringen gevonden. Hij werd ook inspirator en medestichter in 1890 van een nieuw tijdschrift onder de naam "Biekorf".
Hij bleef vertaalwerk doen, waaronder een bekend werk van Longfellow, "The Song of Hiawatha". Het werd hem, ondanks zijn kapelaanswerk toch mogelijk gemaakt relatief veel tijd aan zijn literaire werkzaamheden te besteden. Geleidelijk aan kwam hij zijn inzinking te boven en ook buiten West-Vlaanderen begon de waardering voor zijn werk toe te nemen. Het lukte hem zijn lyrische dichtkunst weer te hervatten, waarmee zijn dichterschap een tweede, meer doorleefde en gerijpte bloeitijd beleefde. De gedichten van de periode werden in 1893 gebundeld in "Tijdkrans".
Kritiek op zijn taalgebruik was er nog altijd, maar hij kreeg een pleitbezorger in de figuur van August Vermeylen, die Gezelle de "grootmeester van de Vlaamse poëzie" noemde. Naast Alberdingk Thijm gaf nu ook Pol de Mont aan de gedichten van Gezelle meer bekendheid in de noordelijke Nederlanden. Nadat in Vlaanderen de vernieuwingsbeweging in de poëzie "Van Nu en Straks" en in Nederland "De Nieuwe Gids" voor een frisse wind in het literaire landschap zorgden kwam er meer algemeen waardering voor de gedichten van Gezelle.
In 1886 werd hij lid van de Koninklijke Vlaamsche Academie voor Nederlandse Taal- en Letterkunde, een recent opgerichte officiële instelling waarin hij vooraanstaande Vlaamse literatoren ontmoette. In Kortrijk werd hij voor deze eervolle benoeming uitbundig gevierd. Hij nam geregeld aan de maandelijkse bijeenkomsten van de Academie deel in Gent. In 1889 verleende de Katholieke Universiteit Leuven hem de titel van eredoctor. In 1890 werd hij lid van de prestigieuze "Nederlandsche Maatschappij van Letterkunde" in Leiden en in 1891 erelid van het "Comité flamand de France". Op de Gentse Floraliën van die tijd was een chrysantvariëteit te bewonderen die de naam Guido Gezelle droeg. De vereniging Davidsfonds werd een van de belangrijkste gangmakers om de bekendheid en de roem van de 'Heer ende Meester' te doen toenemen.
In het bisdom begon men er zich zorgen over te maken dat de beroemde priester-dichter nog altijd 'maar' een bescheiden onderpastoorstaak had vervuld en zijn laatste jaren ambteloos doorbracht. In 1889 was hem immers door de bisschop ontslag verleend van zijn parochiebediening en werd hem een 'sinecure' opgedragen, als biechtvader van een drietal Franse kloosterzusters. In 1893 werd hij ook van deze opdracht ontlast. Hij kon voortaan vrij van verplichtingen en zonder financiële zorgen, zijn vele literaire bezigheden verder benaarstigen.
In 1896 schreef hij op 66-jarige leeftijd in totaal 87 gedichten, de meeste door middel van een langdurig geworstel met woorden. In 1897 verscheen de bundel "Rijmsnoer om en om het jaar", waarin gedichten over de schepping staan, of liever gezegd: de scheppings"orde", door de seizoenen via de opeenvolgende maanden beschreven werd. Ook "Tijdkrans" toonde al zijn behoefte aan weergave van deze ordening die hij om zich heen bespeurde. Beide bundels toonden onder meer aan hoe intens Gezelle kon genieten van allerlei details en gebeurtenissen in de natuur en hoe hij in virtuoos woordenspel wist te vangen wat hij met zijn zintuigen waarnam.
Laatste jaren.
Gedurende de laatste paar jaar van zijn leven trok Gezelle zich steeds meer uit het openbare leven terug. Hij concentreerde zich onder meer op het werk van de 14e-eeuwse mysticus Jan van Ruusbroec. Geleidelijk aan namen zijn krachten af en het voltooien van een grote vertaalopdracht van een theologisch werk, waartoe hij van zijn bisschop de eervolle opdracht kreeg, vergde veel van hem.
Hij kreeg nog een aanstelling als geestelijk raadsman of 'rector' in het klooster van Engelse kanunnikessen in Brugge, dat hem terugbracht naar zijn geboorteplek. Hij accepteerde deze functie en verhuisde in april 1899 hierheen, ondanks zijn zwakke lichamelijke gezondheid. Hij nam weer een pastorale taak op als geestelijk raadsman van de kloosterzusters en als godsdienstleraar in hun meisjesschool. Hij ging in september nog een laatste maal op reis naar Engeland, als begeleider van zijn bisschop. Korte tijd later werd hij ziek.
Overlijden en uitvaart.
Gezelle overleed als gevolg van zijn ziekte in het klooster op 27 november 1899, 69 jaar oud. Tot enkele dagen voordien had hij nog gevolg gegeven aan de aanhoudende vragen voor gelegenheidsgedichten. Zijn laatste woorden werden opgetekend door zijn neef, de priester Caesar Gezelle, die bij zijn sterfbed aanwezig was:
De begrafenis van Gezelle vond plaats op vrijdag 1 december 1899. Aanvankelijk was de plechtigheid voorzien in de parochiekerk van Sint-Anna. Vanwege alle opschudding die Gezelles dood teweegbracht, verkoos men echter de Sint-Salvatorskathedraal. Het stadsbestuur regelde dat de lantaarns tijdens de begrafenis met zwart werden omfloerst. Ook werden overal de vlaggen halfstok gehangen. Een militair detachement vormde een erehaag. Colporteurs boden een inderhaast samengesteld boekje over Gezelle aan. In de kerk waren bijna alle bekende vertegenwoordigers van de Vlaamse literatuur aanwezig. De Belgische regering was vertegenwoordigd door minister Jules de Trooz. Druk bijgewoonde 'nadiensten' vonden plaats in Kortrijk (6 december), Brugge (Heilig Bloedbasiliek, 11 december), Tielt (17 december) en Leuven (18 januari).
Postuum uitgegeven werk.
Postuum werden in 1901 de eerste gedichten gepubliceerd die men na Gezelles overlijden nog vond. Deze bundel kreeg de naam "Laatste verzen" en bevat onder meer gedichten over Gezelles waarneming van de schoonheid van de Schepping, vormgegeven met de karakteristieke fijngevoeligheid en beeldende kracht van deze dichter. Hij werd geïnspireerd door zijn diepe ontroering en religieuze verwondering over de schoonheid in alles wat leeft, wat hij zag als eerbetoon aan God, die dat alles geschapen heeft. Die visie op het leven spreekt echter ook al in zijn vroegere gedichten.
In de latere uitgaven, zoals de Jubileumuitgave van de "Verzamelde werken" (1930-1939) en het "Verzameld dichtwerk" (1980-1991), werden nog eens honderden gedichten opgenomen die tijdens Gezelles leven ongepubliceerd waren gebleven en in de loop van de jaren waren bijeengebracht.
Briefwisseling.
Gezelle ontving brieven die afkomstig waren van familie en vrienden, oud-leerlingen, letterkundigen, collega's en missionarissen van over de hele wereld. Hij bewaarde een zevenduizendtal ervan, die dateren uit de periode 1854 tot 1899. De meeste worden bewaard in het Guido Gezellearchief. Een aantal werden door Gezelle verknipt, zodat hij de achterkant kon gebruiken voor zijn poëzie of taalkundige notities. Vele werden (digitaal) gereconstrueerd.
Gezelle schreef dagelijks ook zelf brieven. Deze raakten verspreid en gingen vaak verloren. In het Guido Gezellearchief worden een zeshonderdtal brieven van Gezelle zelf bewaard. Meestal gaat het om brieven aan familieleden of nauwe vrienden.
De brievenwisseling van Gezelle geeft een inzicht in het leven en werk van de auteur, en is een bron voor de studie van het religieuze leven, het onderwijs, pers, taal- en volkskunde en de mentaliteit in de negentiende eeuw.
Het Guido Gezellegenootschap, het Guido Gezellearchief, het Centrum voor Gezellestudie (Universiteit Antwerpen) en Centrum voor Teksteditie en Bronnenstudie van de Koninklijke Academie voor Nederlandse Taal en Letteren startten in 2017 met de creatie van een digitale uitgave van Gezelles brieven. Eerst kwamen de brieven van de leraren van het Brugse Sint-Lodewijkscollege aan bod. In 2021 werd gestart met die van de leden van de Koninklijke Vlaamse Academie voor Taal- en Letterkunde. In het najaar van 2022 werd gestart met een project dat zich richt op Gezelles correspondentie met een tweehonderdtal vrouwen.
Gezelles invloed en nawerking.
Inspiratie.
Gezelle beschikte over een ongebreidelde inspiratie die hij zowel in zijn gedichten als in zijn proza de vrije loop liet.
'Voor Guido Gezelle"
Leerlingen van Guido Gezelle.
Tot de kring van leerlingen van Guido Gezelle, die hem onder meer op het literaire pad volgden, worden gerekend: Hugo Verriest, Gustaaf Verriest, Karel de Gheldere, Karel Callebert, Hendrik Karel Van Doorne en Eugeen van Oye.
Onderscheidingen.
Naar aanleiding van de herdenking van het honderdjarig overlijden van Guido Gezelle in 1999, organiseerde beeldend kunstenaar Guy Bleus, in opdracht van het stadsbestuur van Brugge, een 'mail art project' van visuele poëzie waarbij 350 kunstenaars uit 39 landen hun artistieke visies gaven op het werk van Gezelle. De tentoonstelling was te zien in de historische stadshallen van Brugge.

</doc>
<doc id="29587" url="https://nl.wikipedia.org/wiki?curid=29587" title="Houwitser">
Houwitser

Een houwitser is een stuk artillerie. Het is een vorm van krombaangeschut of worpgeschut, dat een projectiel in een gekromde baan ook over een hindernis heen kan schieten. Dit in tegenstelling tot vlakbaangeschut, zoals het kanon, dat projectielen bijna horizontaal afvuurt.
Houwitsers kunnen projectielen tot wel 30 kilometer ver schieten. Een voorbeeld van een grote houwitser is de Dikke Bertha.
Etymologie van de naam.
De naam houwitser is afgeleid van het Duitse woord "Haubitze". Dit hebben de Duitstaligen overgenomen van het Tsjechische woord "houfnice", dat slinger betekent. Het is, samen met dolk, trawant (handlanger, oorspronkelijk huursoldaat) en pistool, een van de woorden uit de tijd van de Boheemse Hussietenoorlogen (15e eeuw) die via het Duits in het Nederlands terecht zijn gekomen.
Het Engelse "howitzer" stamt af van het Nederlandse houwitser.
Geschiedenis.
De houwitser is aan het eind van de 17e eeuw in Zweden uitgevonden. Het grote verschil met het al bestaande kanon was dat hiermee in een boog over de eigen stellingen kon worden geschoten. Dit kan ook vanaf grotere afstand, en daarmee uit het directe zicht van de vijand. De houwitser wordt vooral aan het begin van een veldslag ingezet. Snel oprukkende aanvallende legers kunnen door de verdedigers met houwitsers worden bestookt, nog voordat deze hun stellingen hebben betrokken. Aanvallend kunnen houwitsers worden gebruikt om de stellingen van de vijand te beschieten, voordat tot de eigenlijke aanval wordt overgegaan.
Techniek.
Een houwitser heeft in vergelijking met een kanon een relatief korte loop of schietbuis, typisch 5 tot 15 maal het kaliber. Moderne houwitsers zijn meestal relatief wat langer, zoals 44 kalibers voor de PzH 2000. Door de korte loop is de mondingssnelheid laag, wat resulteert in een kromme ballistische baan. Hierdoor kan het geschut projectielen over hindernissen heen schieten. Houwitsers kunnen vijandelijke troepen vanaf grote afstand beschieten, over de eigen linies heen, of stellingen die achter een heuvel in dekking liggen. Een nadeel is dat windrichting, windsnelheid en zelfs de draaiing van de aarde de baan kunnen beïnvloeden, waardoor dit type geschut zonder correctie van een vuurleidingssysteem een aanzienlijke afwijking heeft. Een ander nadeel is dat men vaak geen direct zicht heeft op het doel, waardoor men moet vertrouwen op de aanwijzingen van waarnemers op kilometers afstand. In de geschiedenis zijn de eigen troepen regelmatig onbedoeld beschoten door foutieve (of foutief begrepen) aanwijzingen.
Sommige moderne houwitsers kunnen schoten lossen volgens MRSI (multiple rounds, simultaneous impact). Hierbij worden snel achter elkaar meerdere schoten volgens verschillende banen op hetzelfde doel gelost waarbij alle schoten op hetzelfde moment het doel treffen. Het schot volgens de steilste baan is het langste onderweg en wordt als eerste afgevuurd, gaandeweg het salvo zakt de loop. MRSI is alleen mogelijk met geavanceerde vuurleidingssystemen en met betrouwbare snellaadsystemen.
Uitvoeringen.
Een houwitser is een tamelijk groot wapen. Door de onnauwkeurigheid van het wapen moet de lading zwaar zijn, wat meestal het gebruik van een fors kaliber inhoudt. Veel houwitsers die in de moderne artillerie worden gebruikt hebben een kaliber van 155 mm; lichte veldhouwitsers 105 mm.
Vroege houwitsers waren vast in vestingen opgesteld, of reden op speciaal voor dit doel vervaardigde spoorrails. Moderne houwitsers zijn op pantservoertuigen geplaatst (gemechaniseerde artillerie), waarbij de schietbuis in veel gevallen eenvoudiger in de hoogte dan in de breedte kan worden gericht, dit in tegenstelling tot een kanon waarbij de volgorde van precisie juist omgekeerd is. Wordt het geschut van zo'n voertuig beschermd door een pantser, dan noemt men het geheel een pantserhouwitser.

</doc>
<doc id="29590" url="https://nl.wikipedia.org/wiki?curid=29590" title="Voorlopig Bewind (België)">
Voorlopig Bewind (België)

Het Voorlopig Bewind of volgens de toenmalige terminologie de Tijdelijke Regering (Frans: "Gouvernement Provisoire") was het orgaan dat tijdens de Belgische Revolutie van 1830 het gezag overnam.
Geschiedenis.
Het kwam tot stand op 24 september tijdens de bloedige Septemberdagen op initiatief van de club Réunion centrale. De "Commission administrative", zoals ze aanvankelijk heette, verklaarde het vacante gezag in Brussel op zich te nemen. De afkondiging van het voltallige Voorlopig Bewind vond plaats op 26 september.
Het orgaan stimuleerde de opstand in de andere steden en dorpen. Binnen het Voorlopig Bewind werd op 28 september een Centrale Afdeling "(Comité central)" opgericht. Daags nadien decreteerde het Voorlopig Bewind dat het de macht van de koning overnam en op 4 oktober riep het de onafhankelijkheid uit van de "provincies van België, die met geweld zijn afgescheurd." Naast het "Centraal Comité" waren er ook comités voor oorlog, binnenlandse zaken, financiën, justitie, publieke veiligheid en diplomatie.
Het Voorlopig Bewind begon met benoemingen in het gerecht en de administratie, het stelde de Algemeene Maatschappij, voortaan Sociéte Générale genoemd, aan als staatsbank, organiseerde verkiezingen en bleef verder optreden als uitvoerende macht van het Nationaal Congres dat op 10 november 1830 werd geïnstalleerd, met als voornaamste opdracht om een grondwet op te maken (constituante). Na de verkiezing van een regent als staatshoofd - in afwachting van een definitieve keuze - , namelijk Surlet de Chokier, de eerste voorzitter van het Nationaal Congres, werd het Voorlopig Bewind ontbonden op 25 februari 1831.

</doc>
<doc id="29596" url="https://nl.wikipedia.org/wiki?curid=29596" title="P2P">
P2P



</doc>
<doc id="29599" url="https://nl.wikipedia.org/wiki?curid=29599" title="Pelew">
Pelew



</doc>
<doc id="29601" url="https://nl.wikipedia.org/wiki?curid=29601" title="Curtis Jackson">
Curtis Jackson



</doc>
<doc id="29602" url="https://nl.wikipedia.org/wiki?curid=29602" title="Slag op de Zuiderzee">
Slag op de Zuiderzee

De Slag op de Zuiderzee op 11 oktober 1573 was een treffen tussen de watergeuzen en een Spaanse-Vlaamse vloot, dat werd gewonnen door de watergeuzen.
Voorgeschiedenis.
Voorafgaand aan de Slag op de Zuiderzee hadden de watergeuzen enkele strategische plaatsen veroverd, zoals Den Briel (1 april 1572) en Vlissingen (22 april 1572). Daarnaast had ook Enkhuizen zich achter de prins geschaard (21 mei 1572). Hierdoor konden de geuzen de Rijn, Schelde en Zuiderzee blokkeren.
Deze blokkades leidden ertoe dat de Spaanse troepen onder leiding van de hertog van Alva het financieel moeilijk kregen. In militair opzicht waren de Spanjaarden op dat moment wel succesvol. Dankzij Don Frederiks veldtocht vielen vele steden in hun handen, waaronder Mechelen, Naarden, Zutphen en andere steden in Gelderland en Overijssel.
Sinds november 1572 heerste er een strenge vorst in de Nederlanden. Op de Zuiderzee lag een Geuzenvloot, die in het kader van de Blokkades van Amsterdam de terugkerende Amsterdamse Oostzeevloot opwachtte. De ingevroren Geuzenvloot zou voor Don Frederik en zijn troepen nu een makkelijke prooi zijn.
Don Frederik wilde na de verovering van Naarden tot aanval op de Geuzenvloot overgaan. Toen stak er een storm op, waardoor het ijs brak en de Geuzenvloot ontsnappen kon. Don Frederik wilde de achtervolging inzetten, maar toen, alsof het een wonder was, draaide de wind ineens. Don Frederik moest opgeven. In Amsterdam werd Don Frederik feestelijk en warm ontvangen. Amsterdam was er economisch bij gebaat als Don Frederik Haarlem zou veroveren. Amsterdam zou gaan zorgen voor aanvoer van levensmiddelen en krijgsbehoeften tijdens het beleg van Haarlem. Op 13 juli 1573 viel Haarlem in handen van de Spanjaarden, waarmee de opstandelingen in Noord- en Zuid-Holland van elkaar gescheiden raakten.
Twee dagen na de Spaanse overwinning op Haarlem, op 17 juli 1573, arriveerde ook Alva in Amsterdam. De volgende morgen had hij een ontmoeting met Don Frederik in Haarlem, daarna ging Alva weer naar Utrecht voor krijgsraad. Op 29 juli brak er in Haarlem een muiterij uit die bezworen moest worden, waardoor Alva moest terugkeren. Overtuigd van een snelle overwinning liet hij Don Frederik Alkmaar belegeren. Dit beleg moest hij echter op 8 oktober staken, doordat de dijken werden doorgestoken.
Alva dacht dat naast een veldtocht ook een aanval op West-Friesland vanaf de Zuiderzee zeer effectief zou kunnen zijn. Hij hield in Amsterdam toezicht op de bouw van een vloot bestaande uit twaalf schepen en zes jachten die werd uitgerust voor dat doel. Het duurde tot 12 september voordat deze vloot gereed was. Het admiraalsschip droeg de veelzeggende naam "Inquisitie" en was zeer zwaar bewapend, zoiets hadden ze in Amsterdam nog nooit gezien. De hele vloot stond onder bevel van de Henegouwer Maximiliaan van Hénin-Liétard (Maximiliaan van Bossu).
Strijd om de Zuiderzee.
De blokkade van Amsterdam was Alva een doorn in het oog. Hij besloot in september 1573 tot een aanval op de watergeuzen nabij Schellingwoude. Op 14 september beschoten Spaanse schepen de schansen en vielen over land troepen aan. De schans werd veroverd, maar de watergeuzen konden met hun schepen vluchten. De Spanjaarden besloten daarop de geuzen uit de Zuiderzee te verjagen, maar door het slechte weer moesten ze hun plannen enkele weken uitstellen. Dit uitstel gaf de geuzen de gelegenheid weer enigszins te herstellen van de aanval bij Schellingwoude.
Op 3 oktober deden de Spanjaarden een nieuwe poging. De watergeuzen lagen met vijfentwintig schepen onder leiding van Cornelis Dirkszoon, burgemeester van Monnickendam, inmiddels bij Marken. Op 5 oktober vonden de eerste beschietingen plaats. De watergeuzen hadden in vergelijking met de Spanjaarden veel minder munitie, en probeerden daarom Spaanse schepen te enteren om aan boord man tegen man te vechten. Op 6 oktober werden de vijandelijkheden voortgezet: aan beide kanten vielen veel slachtoffers, maar de strijd was nog onbeslist.
De volgende dagen was er een gedwongen pauze: door de wind waren de geuzen naar het noorden gedreven en voor anker gegaan bij Hoorn. Pas op 11 oktober draaide de wind weer, waarop de geuzen koers zetten naar de Spaanse schepen. Opnieuw werd er zwaar gevochten. Jan Haring, een legendarische matroos die ook al naam maakte tijdens de Slag op de Diemerdijk, klom in de vlaggenmast van het vlaggenschip en sneed, onder luid gejuich van de Geuzen, de admiraalsvlag van het schip los. Toen hij weer naar beneden klom, werd hij neergeschoten en viel in zee. De geuzen slaagden erin de mast van het Spaanse vlaggenschip om te hakken. Op het moment dat opvarenden van de andere Spaanse schepen dit zagen, vluchtten de overgebleven schepen naar de veilige haven van Amsterdam. De helft van de Spaanse vloot was tot zinken gebracht.
Alleen achtergebleven gaf de Spaanse bevelhebber Hénin-Liétard, heer van Bossu, zich over, op voorwaarde dat hij en zijn mannen niet gedood zouden worden. Dit werd hem toegezegd. Bossu werd gevangengenomen, in het voormalige weeshuis van Hoorn werd hij gevangen gehouden. Uiteindelijk werd hij vrijgelaten in 1576, na de Pacificatie van Gent. De gevangengenomen Spaanse soldaten werden geruild tegen gevangengenomen Haarlemmers.
Door het mislukte beleg van Alkmaar en de verloren slag op de Zuiderzee, was Alva's poging Noord-Holland te veroveren voorgoed mislukt. Alva verloor zijn prestige na deze nederlagen. Op 23 oktober kwamen meer dan 2.000 scheepslieden bij Alva over de vloer om twee maanden achterstallig loon op te eisen. Als oplichter vluchtte hij bankroet in de nacht van 28 op 29 oktober Amsterdam uit. Niet lang daarna zou hij terugkeren naar Spanje.
Aandenkens.
In 1663 werd door de raad van de zeven belangrijkste steden van West-Friesland aan Jan Theunisz. Blanckerhoff opdracht gegeven een schilderij te vervaardigen dat het verloop van de slag moest uitbeelden. Dit kunstwerk werd in 1668 voltooid, en hangt sindsdien in het Statenlogement te Hoorn. Op de zogenaamde Bossuhuizen aan de Slapershaven in Hoorn, is in een aantal gevelstenen de slag als stripverhaal verbeeld.
In het Westfries Museum bevinden zich nog een zilveren vergulde pronkbeker en twee zwaarden, die bij de verovering van Bossu's schip buitgemaakt werden. Museum De Noord, het museum van Amsterdam-Noord, bezit een kanonskogel die tijdens de zeeslag is afgeschoten.
Wrakken Spaanse vloot.
Het is onzeker waar de schepen van de Spaanse vloot gebleven zijn, maar in 2020 zijn bij een scan van 73 vierkante kilometer van het Hoornse Hop tien volledige scheepswrakken aan het licht gekomen en resten van nog eens 24 schepen. In 2021 werd onderzocht of deze van de vloot uit 1573 zijn, zoals de archeologen vermoeden. Dat de wrakken niet eerder opgemerkt zijn, komt door de zachte bodem van het Hoornse Hop, waarin gezonken schepen snel wegzakken. Mogelijk blijven de resten daardoor wel beter bewaard dan op een harde bodem.

</doc>
<doc id="29617" url="https://nl.wikipedia.org/wiki?curid=29617" title="Landschap">
Landschap

Landschap is in de geografie een uitgestrekt stuk land dat zich als een zelfstandig geheel onderscheidt van aangrenzende gebieden.
De wetenschappelijke en beleidsliteratuur geven verschillende definities van een landschap.
Definities en betekenissen.
Er zijn verschillende definities in omloop zoals:
In bovenstaande definities gaat het om de zichtbare elementen van de omgeving (het "totaalbeeld"), een bepaalde regio (het "gebied"), processen (fysische, biologische en menselijke activiteiten) en de relaties tussen deze elementen (het "systeem") en de resultante hiervan (het "patroon").
Buiten de geografie zijn ook andere definities in zwang die het begrip als omgeving beschouwen, dan wel de nadruk op de menselijke perceptie leggen, zoals in de geesteswetenschappen. De toepassing van de geografische betekenis van landschap beperkte zich aanvankelijk tot aardse regio's maar strekt zich met de opkomst van de ruimtevaart ook uit tot plaatsen buiten de aarde, zoals de Maan of Mars. Maan- en Marslandschap zijn ingeburgerde termen. Het landschap wordt bestudeerd door zeer uiteenlopende wetenschappelijke disciplines, zoals de (fysische) geografie, landschapsecologie, landschapskunde, landschapsarchitectuur, planologie en planetologie, en wanneer het gaat om niet-geografische betekenissen ook door bijvoorbeeld de omgevingspsychologie, kunstgeschiedenis, filosofie en wetenschapsleer.
De term "landschap" betekent ook bestuurlijke eenheid of een organisatie die een gebied bestuurt of beheert. Organisaties zoals de Provinciale Landschappen houden zich met beheer en bescherming van het Nederlandse landschap bezig.
"Totaalbeeld".
Landschap kan men definiëren als "het totaalbeeld dat de aan de aardoppervlakte waarneembare verschijnselen te zien geven". De kenmerken van het landschap of de "natuurlijke gesteldheid" van het landschap worden in de allereerste plaats bepaald door natuurlijke processen.
Onder invloed van menselijk optreden, zoals ontwateren, ontsluiten, perceleren, kappen, beweiden, afplaggen, afbranden, ploegen en bemesten, verandert het landschap sterk van karakter. Dit wordt de "cultuurlijke gesteldheid" van het landschap genoemd. Het ontstaan en voortbestaan van heidelandschap is daarvan een bekend voorbeeld.
Een eerste indeling van landschappen is:
Het "halfnatuurlijk landschap" bevindt zich op de geleidelijke schaal tussen deze uitersten: het is het landschap waarin het vegetatiepatroon niet grotendeels door mensen bepaald wordt, maar dat wel in wisselwerking met de mens is ontstaan en afhankelijk is van menselijk ingrijpen.
"Gebied".
De Raad van Europa definieert het begrip "landschap" als: "een gebied zoals dat door mensen wordt waargenomen en waarvan het karakter bepaald wordt door natuurlijke en/of menselijke factoren en de interactie daartussen". De definitie volgens de Europese Landschapsconventie luidt: "Landschap is een gebied, zoals door mensen waargenomen, waarvan het karakter bepaald wordt door de actie en interactie van natuurlijke en menselijke factoren".
"Systeem".
Volgens de "Atlas van Nederland" dat al in de 17e eeuw de opvatting van landschap als regio, gebied, voorkwam, maar dat men tegenwoordig landschap ook ziet als systeem. "Legt men daarbij de nadruk op de daarin optredende materiaal- en energiehuishouding, dan is de beschouwingswijze geocentrisch. Ziet men het landschap als leefmilieu van levensgemeenschappen, dan is deze biocentrisch. En ze is antropocentrisch als men het landschap beziet als leefmilieu van de mens." Uitdrukkelijk wordt gesteld dat "voor een goed landschapsbegrip (...) de schaal van beschouwing van belang (is). De omlijning van landschappen berust op terreinbestanddelen die topografisch karteerbaar zijn, vooral op een schaal tussen 1:5.000 en 1:50.000. Door samenvoeging tot grotere eenheden kunnen landschappen echter ook op kleinere schaal worden weergegeven."
In dit verband wordt naar het werk van Vincent van Gogh verwezen, een "schilder met een diep inzicht in het landschap", die bijvoorbeeld in 1888 van La Crau bij de Rhônedelta een "objectief-geografische weergave" tekende met landschapselementen die ook op topografische kaarten worden gehanteerd. Van Gogh noemt als kenmerken van het landschap "oneindigheid en eeuwigheid". Het landschap is een continuüm "dat zich voordoet op alle continenten van kust tot kust. Natuurlandschappen geven vaak de indruk van 'eeuwigheid', doordat ze eeuwenlang 'onveranderd' kunnen voortbestaan, ondanks het onafgebroken proces van opbouw en afbraak. Ook cultuurlandschappen konden, dankzij tradities, eeuwenlang nagenoeg onveranderd blijven, maar door het allengs toegenomen ingrijpen van de mens werd verandering eerder regel dan uitzondering. Het landschap zoals wij dat thans kennen, is van dit alles het resultaat, maar niet het uiteindelijke. Immers, afbraak en opbouw blijven elkaar afwisselen."
De vier "werkingssferen" die in meer of mindere mate het (huidige Nederlandse) landschap bepalen zijn volgens de "Atlas": de atmosfeer, de lithosfeer, de hydrosfeer en de biosfeer. "Ze zijn nauw met elkaar en met de werkingssfeer van de mens verbonden. Ook de bodem wordt wel als een werkingssfeer, 'pedosfeer', aangeduid. Er is sprake van een zekere rangorde van (on-)afhankelijkheid" en van de mate waarin de mens deze sferen kan beïnvloeden.
Schroevers definieert in dit verband een landschap als "een relatiestelsel dat is ontstaan en in stand gehouden door een samenstel der werkingssferen en dat een door zijn uiterlijke verschijningsvorm te onderscheiden deel van de terrestrische ruimte is".
Op een bepaalde plaats vormen de genoemde componenten van het landschap "een functionele eenheid, een relatiestelsel. In de ecologie (...) worden deze eenheden ecosystemen genoemd. Voor concrete ruimtelijk afgrensbare ecosystemen die op landschapsschaal zijn te onderscheiden, wordt wel de term ecotoop of landschapselement gebruikt. Het landschap is nu te beschouwen als een geografische eenheid die bestaat uit een complex van "ecotopen", waartussen velerlei relaties bestaan en die tezamen ook een functionele eenheid vormen. Zo is het landschap op zijn beurt een ecologisch systeem van grotere omvang".
"Patroon".
Een andere manier om het landschap te definiëren is om het op te vatten "als een "patroon" dat het resultaat is van een bepaalde landschapsgenese. Wanneer sprake is van een historische invloed van de mens op die genese, komt de cultuurhistorische benadering van het landschap in beeld.".
Wetenschappen.
Fysische geografie.
Berendsen stelt dat het studieobject van de fysische geografie het landschap is, en de factoren die in dit landschap van betekenis zijn. Alhoewel er (in Nederland) sprake is van een "cultuurlandschap" spelen fysische factoren nog steeds een belangrijke rol. In het verleden kwam het nogal eens voor dat bij de inrichting van het cultuurlandschap de natuurlijke omstandigheden werden genegeerd. Dat heeft op sommige plaatsen geleid tot het verloren gaan van eeuwenoude cultuurlandschappen en tot buitengewoon saaie landschappen. Bovendien waren de kosten vaak aanzienlijk groter dan wanneer gekozen zou zijn voor een aanpassing aan de natuur, waarbij zo goed mogelijk gebruik wordt gemaakt van de verschillen die al in het landschap aanwezig zijn.
Berendsen stelt dat in de fysische geografie de term "landschap" doorgaans wordt gebruikt om de totaliteit van een gebied aan te duiden, zoals die bepaald wordt door de onderlinge samenhangen tussen de landschapsfactoren gesteente, reliëf, klimaat, bodem, water, lucht, planten, dieren en mensen. Hij definieert vervolgens een landschap als:
Terwijl in de "Atlas van Nederland" het belang van de schaal wordt benadrukt, stelt Berendsen dat "landschap (...) een schaalloos begrip (is), een ruimtelijke eenheid", gekenmerkt door:
Het landschap wordt gevormd door een complex van "geofactoren", die met elkaar in wisselwerking (kunnen) treden en hier met de corresponderende wetenschap worden opgesomd
Berendsen onderscheidt behalve de al genoemde "cultuurlandschappen", "natuurlandschappen" en "halfnatuurlijke landschappen" ook nog
Historische geografie.
De historische geografie bestudeert vooral de geschiedenis van cultuurlandschappen.
Landschapsarcheologie.
De landschapsarcheologie is de tak van de archeologie, die zich vooral met het archeologische erfgoed van afzonderlijke landschappen bezig houdt. Ook wordt bestudeerd de wijze waarop de prehistorische mens van het landschap gebruik maakte.
Landschapsecologie.
Het landschap kan worden opgevat als een samenhangend geheel van ecotopen en hun onderlinge relaties, en aldus het landschap zelf weer als een ecosysteem van grotere omvang opvatten. Dat geldt niet alleen voor natuurlijke landschappen, maar ook voor cultuurlandschappen als stedelijke gebieden, oppervlaktewateren. 
Het Belgische en Nederlandse landschap.
"Het Nederlandse landschap" is een term die veel gebruikt wordt om het geheel van landschapstypen in Nederland aan te duiden. Er bestaan tal van verschillende opvattingen en inzichten over vragen zoals:
Bescherming en beheer.
Het beheren van het landschap op een zodanige wijze dat recht gedaan wordt aan de (cultuur-)historische waarde noemt men "cultuurhistorisch landschapsbeheer". Behoud van landschappelijke waarden noemt wordt ook wel landschapsbescherming genoemd. Een dergelijk beheer gaat uit van de veronderstelling dat in Nederland en België het overgrote deel van de landschappen (waar beheer nodig is) cultuurlandschappen zijn. Traditioneel waren de boeren de beheerders bij uitstek van het niet-stedelijke landschap. Door schaalvergroting in en intensivering van de landbouw is daarin verandering gekomen, en is het landschapsbeheer tegenwoordig het werkterrein van een groot aantal verschillende organisaties en instanties.
Nederland.
Op landelijk niveau was tot voor kort vooral het ministerie van Landbouw, Natuur en Voedselkwaliteit (LNV) bij de bescherming en het beheer van het Nederlandse landschap betrokken en daarnaast het Ministerie van VROM. In de Nota Ruimte uit 2004 zijn door de minister twintig nationale landschappen aangewezen, waarin natuur en oude cultuurelementen bewaard zullen blijven. In 2011 werd het ministerie van ELI verantwoordelijk voor het landschap, maar deels ook de provincies.
Staatsbosbeheer is de organisatie die in opdracht van de rijksoverheid natuurgebieden en andere terreinen beheert. Op landelijk niveau is daarnaast ook Natuurmonumenten een belangrijke organisatie. Op provinciaal niveau zijn er twee groepen organisaties, die betrokken zijn bij het beheer, behoud en restauratie van het bestaande landschap (soms zijn die organisaties gefuseerd):
België.
Vlaanderen.
In Vlaanderen valt het beheer, behoud en de restauratie van het bestaande landschap onder Agentschap Onroerend Erfgoed, dat behoort tot het Beleidsdomein Omgeving van de Vlaamse overheid (vroegere AHROM). De afdeling staat naast het landschappelijk aspect in voor het beheer en de bescherming van het bouwkundig, landschappelijk en archeologisch erfgoed.
Brussel.
In het Brussels Hoofdstedelijk Gewest is de Directie Monumenten en Landschappen van het Brussels Hoofdstedelijk Gewest bevoegd.
Bestuurlijke eenheid.
Het begrip landschap werd en wordt ook wel gebruikt om een bepaalde regionale bestuursvorm mee aan te geven. Zo stond de provincie Drenthe tot 1815 bekend als "de landschap Drenthe". Oorspronkelijk ging het om de standen van een bepaald territorium, die in een standenvergadering (een soort parlement) verenigd waren. In die zin was het begrip vooral in Noord-Duitsland, Zweden, Oostenrijk en Frankrijk verbreid (vergelijk de Landschappen van Zweden). In Duitsland wordt dit begrip nog altijd in deze betekenis gebruikt voor intergemeentelijke samenwerkingsverbanden, die gebaseerd zijn op vroegere politieke eenheden. De landschappen en landschapsverbanden in Nedersaksen hebben vooral een culturele taak, die in 2004 wettelijk is vastgelegd. Een voorbeeld is de Ostfriesische Landschaft voor de regio Oost-Friesland. De landschapsverbanden in Noordrijn-Westfalen houden zich daarentegen met de uitvoering van het sociale beleid bezig. In Frankrijk bestaan sinds de jaren negentig streekgebonden samenwerkingsverbanden die worden aangeduid met het begrip "pays". De taken van deze "pays" komen grotendeels overeen met die van de landschappen in Duitsland.

</doc>
<doc id="29621" url="https://nl.wikipedia.org/wiki?curid=29621" title="Nederlandse Hervormde Kerk">
Nederlandse Hervormde Kerk

De Nederlandse Hervormde Kerk was vanaf 1816 de naam voor de "Nederduits(ch)e Gereformeerde Kerk" die tijdens de Tachtigjarige Oorlog de officiële kerk van de Republiek der Zeven Verenigde Nederlanden was geworden. Voor 1816 luidde de naam van dit kerkgenootschap voluit de "Nederduitse Gereformeerde Kerk". In 1816 werd de naam van deze organisatie officieel "Nederlandsche Hervormde Kerk" en naderhand (bij een nieuwe spelling) Nederlandse Hervormde Kerk. Op 1 mei 2004 is het kerkgenootschap met de Gereformeerde Kerk en de Evangelisch-Lutherse Kerk samengegaan in de Protestantse Kerk in Nederland (PKN).
Geschiedenis.
Na de bevrijding van het Franse bewind werd Willem I koning van Nederland. Eerst alleen van Noordelijk Nederland, later met zuidelijk gebied vergroot tot het Verenigd Koninkrijk der Nederlanden.
Koning Willem I hield zich ook met kerkelijke vraagstukken bezig. Hij liet voor de Nederlandse Hervormde Kerk een kerkorde ontwerpen. Op 7 januari 1816 werd het "Algemeen Reglement voor het bestuur der Nederlandsche Hervormde Kerk in het Koningrijk der Nederlanden" bij koninklijk besluit goedgekeurd. Hierbij kreeg de kerk de officiële naam "Nederlandse Hervormde Kerk".
Door vele kerkleden werd dit gezien als een ongewenste inmenging van de koning in kerkzaken. Vooral vanuit de Universiteit van Leiden rees hiertegen (liberaal) verzet.
Verzet tegen deze ontwikkelingen leidde in behoudende hoek in 1834 tot de afzetting van Hendrik de Cock, die predikant was in Ulrum. De beweging die hieruit ontstond wordt de Afscheiding genoemd. Op meerdere plaatsen in Nederland werden predikanten uit hun ambt gezet of zelfs door de burgerlijke overheid in detentie genomen.
In 1867 werd een nieuw bestuursreglement ingevoerd, dat de gewone kerkleden stemrecht gaf voor de kerkenraad. Indirect kregen ze daarmee ook invloed op de synode en op de predikantsbenoeming, wat vaak leidde tot de beroeping van meer behoudende ambtsdragers. Zo beriep Amsterdam in 1870 de predikant Abraham Kuyper, een invloedrijk antirevolutionair politicus en journalist. Onder zijn leiding vond in 1886 tijdens de Doleantie een nieuwe afscheiding plaats. Uit de samenvoeging van de dolerende kerken en de kerken die ontstaan waren uit de Afscheiding van 1834 ontstonden in 1892 de Gereformeerde Kerken in Nederland.
In 2004 hield de Nederlandse Hervormde Kerk op te bestaan. Het overgrote deel van de lidmaten is overgegaan naar de nieuwe Protestantse Kerk in Nederland (PKN). Andere hervormden, ongeveer 55.000, hebben zich verenigd in de daarna gevormde Hersteld Hervormde Kerk (HHK).
Modaliteiten.
De Nederlandse Hervormde Kerk kenmerkte zich vanouds door een grote onderlinge verdeeldheid.
In de jaren 1830 waren de Groninger Godgeleerden een invloedrijke vernieuwingsgezinde groep binnen de kerk.
Uit vrees voor een te grote invloed van deze groep kwamen op 12 oktober 1864 in Utrecht 69 predikanten, 50 ouderlingen en enkele leden bijeen om een vereniging op te richten "tot verschaffing van hulp en leiding aan gemeenten en personen in de Nederlandsche Hervormde Kerk, die om des geloofs wil in nood verkeren". De naam van deze stroming werd de Confessionele Vereniging, die – in afgeslankte vorm – nog steeds bestaat binnen de PKN.
In 1906 ontstond hieruit de zogenaamde Gereformeerde Bond in de Nederlandse Hervormde Kerk, een behoudende stroming die fel gekant was tegen iedere afsplitsing (de Bond veroordeelde de Doleantie fel) en vrijzinnig-hervormde stromingen. Veel oprichters en leden waren eerst lid van de Confessionele Vereniging.
In 1913 besloten de vrijzinnig-hervormden zich aaneen te sluiten in een eigen modaliteit, de Vereniging van Vrijzinnige Hervormden. Onder de naam Vereniging van Vrijzinnige Protestanten bestaat zij vandaag nog steeds in de PKN. Rond 1920 ontstond tussen de vrijzinnigen en de confessionelen de Ethische Vereniging. Na haar opheffing in de jaren 30 werd haar plaats na de Tweede Wereldoorlog ingenomen door de middenorthodoxie.
Sinds de jaren 60 van de 20e eeuw begon de Nederlandse Hervormde Kerk samen met de Gereformeerde Kerk en de Evangelisch-Lutherse Kerk een proces tot meer samenwerking: Samen op Weg (SoW). Ondanks protesten van behoudende groeperingen (zoals de Gereformeerde Bond en het bevindelijk gereformeerde Het Gekrookte Riet) heeft dit proces geleid tot het besluit de Nederlandse Hervormde Kerk met ingang van 1 mei 2004 op te laten gaan in de Protestantse Kerk in Nederland. 
Op 31 mei 1995 trad een groep hervormde en gereformeerde predikanten naar buiten met een ‘Evangelisch Manifest’, waarin ze uitdrukking gaf aan een vurig verlangen naar een geestelijke vernieuwing voor de Kerk in Nederland. Vanuit dit initiatief is een nieuwe beweging gegroeid binnen de SoW-kerken (de huidige PKN). De beweging, die zich Evangelisch Werkverband noemt, groeide snel in omvang en impact. Vooral de landelijke opzet voor de Gemeente Groei Groepen en de uitgaven van de Evangelische Liedbundel waren hier een uitdrukking van. Tegenwoordig is de stichting uitgegroeid tot een vitale beweging binnen de Protestantse Kerk.
Verzuiling.
Terwijl de gereformeerden tot in de jaren 1970 een zuil vormden met een eigen omroep (NCRV), een eigen krant (eerst "De Standaard", later "Trouw"), een eigen politieke partij (Anti-Revolutionaire Partij), een eigen universiteit (Vrije Universiteit) en eigen scholen, kenden de hervormden op hun beurt geen eigen zuil. Sommige leden van de Gereformeerde Bond traden vaak samen op met de gereformeerden (en vanaf 1970 met de bevindelijk gereformeerden), terwijl de Christelijk-Historische Unie voor het grootste deel bevolkt werd door middenorthodoxe, confessionele en Veluwse hervormden.
Leden.
De Nederlandse Hervormde Kerk kende drie soorten leden:
Per eind 2003 telde de Nederlandse Hervormde Kerk 1.823.085 leden. Er waren toen ruim 1750 hervormde gemeenten in Nederland, waaronder veertien Waalse Hervormde gemeenten en twee Schotse gemeenten: de English Reformed Church te Amsterdam en de Scots International Church te Rotterdam.

</doc>
<doc id="29623" url="https://nl.wikipedia.org/wiki?curid=29623" title="Anno Urbis Conditae">
Anno Urbis Conditae



</doc>
<doc id="29624" url="https://nl.wikipedia.org/wiki?curid=29624" title="Veluwemeer">
Veluwemeer

Het Veluwemeer is een langwerpig meer tussen de noordelijke Veluwe en Oostelijk Flevoland. Het is een van de Veluwerandmeren die zijn gecreëerd na de inpoldering van het IJsselmeer. In het zuidwesten, voorbij het Aquaduct Veluwemeer bij Harderwijk, grenst het Veluwemeer aan het Wolderwijd. In het noordoosten, voorbij de brug bij Elburg, grenst het aan het Drontermeer. Het meer wordt onder andere gevoed door de Hierdensche Beek.
Het Veluwemeer vervult een belangrijke toeristische functie, hoofdzakelijk water- en strandrecreatie. Er bevindt zich een groot aantal campings en jachthavens aan het meer. Verder is het belangrijk voor de waterhuishouding en de scheepvaart. Het heeft een wateroppervlakte van 3250 hectare.
Het Veluwemeer is 's winters - als het voldoende gevroren heeft - het decor van de Veluwemeertocht. In 2013 werd er ook het Nederlandse kampioenschap marathonschaatsen op natuurijs gehouden.

</doc>
<doc id="29625" url="https://nl.wikipedia.org/wiki?curid=29625" title="At Urbe Condita">
At Urbe Condita



</doc>
<doc id="29626" url="https://nl.wikipedia.org/wiki?curid=29626" title="38e eeuw v.Chr.">
38e eeuw v.Chr.



</doc>
<doc id="29627" url="https://nl.wikipedia.org/wiki?curid=29627" title="Iris (anatomie)">
Iris (anatomie)

De iris of het regenboogvlies is het diafragma van het menselijk oog en regelt daarmee de hoeveelheid licht die door de pupil in het oog terecht komt. Het is een ringvormig gepigmenteerd orgaan achter het hoornvlies dat de hoeveelheid doorgelaten licht naar het netvlies bepaalt door samentrekken van de musculus sphincter pupillae wat leidt tot verkleining van de doorlaatopening dus minder licht. Door aanspannen van de musculus dilatator pupillae ontstaat vergroting van de doorlaatopening en komt meer licht het oog binnen.
Bij veel licht vernauwt de pupil, terwijl ze in het donker verwijdt: geneesmiddelen en verdovende middelen kunnen de pupilafmeting beïnvloeden. Bovendien veranderen de pupillen ook bij emoties (groter) of bij kijken op korte afstand (kleiner).
Een ontsteking van de iris wordt iridocyclitis of irisontsteking genoemd en is een vorm van uveïtis.
Oogkleur.
De iris bepaalt de kleur van het oog zoals wij die ervaren. Blauwe of bruine ogen zijn feitelijk blauwe of bruine irissen. Een oog met weinig pigmentatie is blauw en een oog met veel pigmentatie is bruin. De kleur van de iris is een polygene eigenschap en wordt bepaald door het aantal en type van pigmenten. Mens en dier hebben vele fenotypevariaties. Deze oogkleurvariatie ontstaat door verschillen in de verhouding tussen de twee types melanine namelijk eumelanine en feomelanine.
Drie elementen in de iris dragen bij tot de uiteindelijke kleur. De hoeveelheid melanine in het pigmentepitheel, de hoeveelheid melanine in het stroma en de dichtheid van het stroma. Alle ogen bevatten in het epitheel het zwarte pigment eumelanine. De dichtheid van het stroma bepaalt vooral de hoeveelheid licht die geabsorbeerd wordt door het onderliggende pigmentepitheel. Ook kan iemand twee verschillende kleuren irissen hebben. Dit wordt heterochromie genoemd.

</doc>
<doc id="29628" url="https://nl.wikipedia.org/wiki?curid=29628" title="Zanj">
Zanj

De Zanj waren de zwarte slaven die in de 9e eeuw in het zuiden van het huidige Irak op de zoutpannen werkten. 
Ten tijde van het kalifaat van de Abbasiden kwamen de Zanj onder leiding van Ali ibn Mohammed in 869 in opstand. Ali ibn Mohammed had zichzelf tot hun leider had uitgeroepen. In 871 namen zij Basra in en zo ontstond er een onafhankelijke Zanj-staat met Mukhtara als hoofdstad. In 879 namen zij Wasit in en bedreigden daarmee de hoofdstad van het rijk, Bagdad. 
Generaal Al-Muwaffaq wist hen echter in een langdurige strijd uiteindelijk te verslaan en in 883 werd Ali ibn Mohammed onthoofd en veel van de Zanj gedood. De overigen werden opnieuw in slavernij afgevoerd, maar nadien werden de aantallen slaven opzettelijk lager gehouden om een herhaling van de slavenopstand te voorkomen.

</doc>
<doc id="29632" url="https://nl.wikipedia.org/wiki?curid=29632" title="Jaren negentig">
Jaren negentig



</doc>
<doc id="29633" url="https://nl.wikipedia.org/wiki?curid=29633" title="Melbourne (doorverwijspagina)">
Melbourne (doorverwijspagina)

Melbourne is de naam van een aantal plaatsen, 
Overige betekenissen:

</doc>
<doc id="29634" url="https://nl.wikipedia.org/wiki?curid=29634" title="Canberra">
Canberra

Canberra is de federale hoofdstad van het Gemenebest van Australië en ligt in het Australian Capital Territory (Australisch Hoofdstedelijk Territorium). Met 395.488 inwoners (2016) is het de op zeven na grootste stad van het land.
Geschiedenis.
In de jaren 1820 kwamen de eerste Europese kolonisten naar de streek waar tegenwoordig Canberra ligt om er schapen te houden.
In 1908 werd, na jarenlange discussies over een geschikte plaats, de huidige locatie uitgekozen als hoofdstad. Voor een nieuwe stad werd gekozen om na-ijver tussen Sydney en Melbourne te voorkomen. Canberra ligt dan ook tussen beide steden in (300 km van Sydney en 650 km van Melbourne). Sinds het parlementsgebouw geopend werd in 1927, fungeert Canberra als zetel voor het parlement. De naam betekent "Ontmoetingsplaats" in de taal van de Aboriginals.
Geografie.
De stad is de grootste van Australië die niet aan de zee grenst, en de op zeven na grootste in heel Australië. De Australische Grondwet schrijft voor dat elke hoofdstad toegankelijk naar zee moet zijn. Hiervoor is het Jervis Bay Territorium in het zuiden van New South Wales bij het Australisch Hoofdstedelijk Territorium gevoegd. Het ligt op ongeveer drie uur rijden van Canberra, en is inmiddels een nationaal park.
Bestuurlijke indeling.
Canberra werd oorspronkelijk ontworpen door de Amerikaanse stedenbouwer Walter Burley Griffin en bestaat uit een centrum met onder andere de parlementsgebouwen en de gebouwen van de verschillende departementen. Een belangrijk onderdeel van Griffins ontwerp is het Lake Burley Griffin, een decoratief stuwmeer in de rivier de Molonglo dat in het midden van de stad ligt. Naast het centraal gelegen centrum (in de volksmond Civic genoemd) zijn er in de omliggende wijken nog een aantal centra te vinden. Woden, Belconnen, Tuggeranong en Gungahlin zijn de belangrijkste plaatsen die alle beschikken over grote winkelcentra.
Economie.
De bevolking woont in verschillende door groenstroken gescheiden woonkernen, ieder met hun eigen winkelcentrum.
Hoewel het grootste deel van de bevolking uit ambtenaren bestaat, is er een plaatselijke industrie, hoofdzakelijk ten behoeve van de plaatselijke bevolking. Er leven ook veel studenten.
Cultuur.
Musea en beeldenparken.
In Canberra is het Australian Network for Plant Conservation gevestigd, een organisatie die zich richt op de bescherming van planten die van nature in Australië voortkomen.
Verkeer en vervoer.
De luchthaven van Canberra is Canberra International Airport. De luchthaven heeft in 2018 zijn eerste internationale bestemmingen gekregen, hoewel vrijwel alle internationale vluchten via Sydney of Melbourne vliegen. daarvoor is de luchthaven verbouwd en heeft nu alle faciliteiten om internationale passagiers te kunnen ontvangen. Ondanks dit wordt er vooral door buitenlandse staatshoofden gebruik van gemaakt. 
3 keer per dag is er een treinverbinding met Sydney. 
Canberra beschikt over een lokaal busnetwerk dat alle wijken met de verschillende centra verbindt. Verbindingen met andere steden (interstate) worden door verschillende commerciële maatschappijen uitgevoerd. Murrays en Greyhound rijden dagelijks meerdere diensten op Melbourne en Sydney.
De taxi is ook een veelgebruikt vervoermiddel in Canberra. Op dagen dat het parlement zit is het echter zeer moeilijk taxi's te bemachtigen aangezien ze bijna allemaal van en naar Parliament House rijden.
Politiek.
Als hoofdstad biedt Canberra onderdak aan het nationale parlement in Parliament House. Canberra zelf wordt als territorium bestuurd door een lokaal gekozen bestuur, geleid door de Chief Minister. Deze heeft minder macht dan de Premiers van de verschillende staten: de nationale regering kan lokale wet- en regelgeving overrulen.
Omdat het territorium ongeveer net zo groot is als de stad zelf is er geen apart bestuur voor de stad, er is dus geen burgemeester.
Stedenbanden.
Canberra heeft stedenbanden met:
Onderwijs.
In Canberra is een universiteit gevestigd, de Australian National University (ANU). Iets verder buiten het centrum ligt het grote campuscomplex van de University of Canberra terwijl ook de Australian Catholic University in Canberra gevestigd is.
Tevens is er de Australian Defence Force Academy gevestigd. Het lesprogramma wordt door de Universiteit van New South Wales verzorgd. De cadetten krijgen hier een undergraduate opleiding (BA). Ook is er de mogelijkheid voor sommigen om een 'postgraduate degree' (master) te verkrijgen of te promoveren (PhD).
Sport.
Canberra was van 1999 tot en met 2001 gastheer van de Australia World Cup, een eendaagse wielerwedstrijd voor vrouwen die meetelde in de strijd om de UCI Women's Road World Cup.

</doc>
<doc id="29635" url="https://nl.wikipedia.org/wiki?curid=29635" title="Indonesische literatuur">
Indonesische literatuur

Indonesische literatuur heeft drie mogelijke betekenissen:
Bij deze laatste is het belangrijk op te merken dat er nog steeds vele dialecten te vinden zijn die een vorm zijn van het Indonesisch.
Omdat in de Aziatische cultuur vele verhalen nog steeds mondeling worden doorgegeven, rijst bij sommige taalkundigen de vraag of deze mondelinge overleveringen ook moeten worden opgenomen in bovenstaande lijst.
Dit artikel handelt enkel over de genoemde drie vormen, die alle geschreven zijn.
Moeilijk onderscheid.
Het aantal talen dat in de Indische Archipel gesproken wordt, is erg groot (meer dan 1000 verschillende talen). Het is daarom onmogelijk om al deze literaire vertakkingen te bespreken in een enkel artikel. Aangezien het idee van een Indonesische officiële taal slechts in de jaren 1920 is opgekomen, zal dit artikel zich voornamelijk richten op de evoluties in de twintigste eeuw.
Wanneer we dan de Indonesische literatuur willen beschrijven, worden we opnieuw met enkele problemen geconfronteerd:
Overzicht.
In haar vroege geschiedenis was Indonesië de smeltkroes van zeelui uit China, India, Europa en het Midden-Oosten. Tussen 1600 en 1942 was het land een kolonie van Nederland, van 1942 tot 1945 was het een kolonie van Japan. De Indonesische literatuur werd erg beïnvloed door al die andere culturen, voornamelijk door India, Perzië en China; meer recent ook nog door West-Europa. Desondanks zijn unieke kenmerken van de Indonesische literaire tradities bewaard gebleven en dat maakt de Indonesische literatuur tot een aparte strekking.
We kunnen deze strekking verdelen in enkele periodes:
Het is belangrijk dat we beseffen dat vele van bovenstaande "bewegingen" elkaar in tijd overlappen. Zo werd de oude Maleise literatuur nog geschreven tot een heel eind in de twintigste eeuw en Pujangga Baru was ook nog populair nadat de Generatie van de jaren 50 zich op het literaire toneel getoond had.
Traditionele literatuur: "Pujangga Lama".
Deze strekking vindt haar oorsprong in de Maleise literatuur en ze is daardoor nog erg lang beïnvloed. Het grootste deel van de "Pujangga Lama" (wat letterlijk 'de oude dichters' betekent) moet geschreven zijn tussen de aankomst van de moslims, maar nog voor het begin van de twintigste eeuw. Daarvoor bestond echter ongetwijfeld een levendige mondelinge overlevering.
Genres.
In de geschreven poëzie en proza kunnen we enkele traditionele genres terugvinden die in deze strekking overheersen:
Werken.
Voorbeelden van werken uit deze genres:
1870-1942, "Sastra Melayu Lama".
De werken van deze periode waren voornamelijk populair bij de inwoners van Sumatra (met onder meer Langkat, Tapanuli, Padang), Chinezen en Indo-Europeanen. De vroegste werken bestonden in de eerste plaats uit syair, hikayat en vertalingen van Westerse romans.
Enkele voorbeelden hiervan:
Angkatan "Balai Pustaka".
Pogingen om de eenheid te verstevigen.
Tot de twintigste eeuw was er een grote etnische en linguïstische verscheidenheid binnen de archipel. De Maleise literatuur leunde sterk aan bij die van de buren, van het Batak in het westen tot Moluks in het oosten. Hoewel Maleis als "lingua franca" werd gebruikt, kon het niet worden beschouwd als een officiële landstaal.
Aan het begin van de twintigste eeuw tekenden zich echter verschillen af. Vooral bij de hoger opgeleide elite ontstonden sterk nationalistische gevoelens. De Nederlandse kolonisten, op hun beurt, lieten dit gevoel groeien en lieten meer vrijheden toe. Indonesische onafhankelijkheid stond echter nog niet in hun woordenboek. Een derde factor is de opkomst van de krant: eerst in het Chinees, vervolgens ook in het Maleis.
Commissie voor de Volkslectuur.
Opvoeding, communicatie, nationalisme: al deze factoren droegen bij tot het ontstaan van een eigen Indonesische literatuur. De Nederlanders wilden hun kans grijpen en deze krachten bundelen, kritiek op de kolonisatie in de kiem smoren en mensen opvoeden naar hun eigen wens. Daarom werd op 22 september 1917 de Commissie voor de Volkslectuur opgericht, een door de staat gecontroleerde uitgeverij. Behalve kritiek op het politieke gebeuren bande de overheid op deze manier ook alle inhouden die zouden kunnen aansporen tot ongehoord gedrag. Zo mocht een boek waar over een echtscheiding geschreven werd ook niet uitgegeven worden.
Om de indoctrinatie compleet te maken, werden her en der (school)bibliotheken opgericht waar Nederlandse werken te vinden waren, alsook vertalingen van wereldliteratuur. De werken werden ook gepubliceerd in hoog-Maleis, Javaans en Soendanees, af en toe zelfs in Balinees, Batak of Madoerees.
De eerste Indonesische roman.
Het was in deze periode dat de Indonesische literatuur gedomineerd werd door fictie en Westers drama en poëzie. Die stijl won langzaamaan aan armlengte ten koste van de traditionele syair, gurindam, pantun en hikayat.
Merari Siregars "Azab dan Sengsara" was de eerste moderne roman die in het Indonesisch verscheen en daarmee werd een breuklijn gevormd tussen de Maleise, romantische traditie.
Het boek was niet meteen een grote hit, het was namelijk een nogal zwart-wit weergave van de maatschappij en het verhaal richt zich specifiek en persoonlijk aan de lezer. Desalniettemin was het de eerste roman die ook alledaagse problemen aansneed (zoals bijvoorbeeld gedwongen huwelijk).
Indonesië in de jaren '20.
Niet alle publicaties in deze periode werden via het "Balai Pustaka" geregeld. Zoals gezegd was dit een uitgeverij die door de overheid sterk gecontroleerd werd en zij richtte zich voornamelijk op politieke maar ook taalkundige uitgaven. Opvallend aan de publicaties was een steeds groeiend nationaal bewustzijn en de ontwikkeling van het Indonesisch als officiële taal.
Politiek.
In 1908 werd Budi Utomo gesticht. Aanvankelijk profileerden ze zich als politieke groep, maar onder druk van de Nederlandse bezetters richtten ze zich stilaan meer op culturele activiteiten. Politieke problemen werden dan eerder besproken in de Sarekat Islam, gesticht in 1912 en voorbehouden aan een elite van zakenmannen. Onder andere Soekarno, die later president van het land zou worden, was al vroeg lid van deze groepering. Ondertussen verscheen ook een echte politieke partij. Deze richtte zich op Indonesiërs en kinderen uit een gemengd huwelijk.
Uiteindelijk gaven de Nederlanders gehoor aan de wensen van de Indonesische bevolking. Er werd een "Volksraad" opgericht. Deze had echter een louter adviserende functie. De Nederlandse Gouverneur-generaal kon nog steeds naar eigen wens besturen.
Taal.
Een van de eerste acties die de "Volksraad" ondernam, was het afkeuren van het gebruik van zowel Nederlands als Maleis in haar zittingen. Hoewel tot in de jaren 30 slechts 1 lid van de Volksraad enkel het Maleis gebruikte, werd erg duidelijk dat de taal een officiële status had verworven.
1928 was een belangrijk jaar voor de Indonesische taal. Enkele Javaanse intellectuelen verwezen voor het eerst naar "Bahasa Indonesia" ("Indonesische taal"). Op 28 oktober 1928 werd door een grote vereniging jonge Indonesiërs het principe "één volk, één land, één taal" in gebruik genomen.
Deze dag kan beschouwd worden als de geboortedag van het Indonesisch.
Literatuur.
Het was echter een taal die nog volop in ontwikkeling was. Voor slechts zeer weinigen was het de moedertaal.
Indonesisch schrijftalent kon al langer terecht bij de Balai Pustaka, alsook bij enkele andere tijdschriften, maar er was niet één overkoepelend platform waar schrijvers van de hele regio zich toe konden richten.
In 1918 was echter "Jong Sumatra" begonnen met de publicatie van een tijdschrift en stilaan wonnen zij aan belang op het gebied van Indonesische literatuur.
"Pujangga Baru".
Vernieuwing.
Als gevolg van deze ontwikkelingen waren er enkele nieuwe factoren die het literaire landschap in de jaren 30 aftekenden:
Een nieuw tijdschrift.
"Angkatan Pujangga Baru", wat zoveel betekent als "Generatie van Nieuwe Literatuur (of Nieuwe Dichters/Schrijvers)", werd zo genoemd om duidelijk te maken waar de beweging voor stond: ze wilden streven naar vernieuwing, zich verlossen van zowel de regels van de traditionele, Maleise literatuur en het juk van de koloniale beperkingen.
Om dat te bereiken werd in 1933 een nieuw literair tijdschrift uitgebracht: "Poedjangga Baroe" door Sutan Takdir Alisjahbana, Amir Hamzah en Armijn Pane.
Het tijdschrift werd gepubliceerd tussen 1933 en 1942. Toen de Japanners het land bezetten, werd door de uitgevers een verzoek ingediend om de publicatie voort te zetten. Ze kregen nooit antwoord en dat stond gelijk aan een weigering. In 1948 gingen de drie opnieuw van start, maar in 1953 moesten ze de boeken sluiten. Pas later werd bekend dat het succes van het tijdschrift klein tot onbestaand was.
Kenmerken.
"Poejangga Baroe" publiceerde soms, om onduidelijke redenen, Engelstalig proza; daarnaast werd ook, om begrijpelijker redenen, regelmatig Nederlandstalig proza en poëzie gepubliceerd. Maar het tijdschrift werd voornamelijk gekenmerkt door haar positie als eerste echte Indonesische literatuurtijdschrift: alle leden van de redactie waren van Indonesische afkomst.
De gepubliceerde werken waren voornamelijk essays en moderne poëzie.
Deze moderne schrijfstijlen waren een bewuste ommekeer van de traditionele literatuur; hoewel twee bekende stromingen onmiskenbaar te onderscheiden zijn.
Romantiek.
Aan de ene kant waren er de schrijvers en dichters, veelal met een Nederlandse opleiding, die zich aangetrokken voelden tot de Nederlandse romantiek. Ze keken op naar de grote namen in de Beweging van Tachtig en kopieerden hun stijl.
De Oosterse tradities.
Niet alle Indonesische schrijvers voelden zich aangetrokken tot de Westerse stijl. Dit resulteerde in een "tegen-organisatie" die zich liet inspireren door de traditionele Oosterse literatuur. Amir Hamzah, een grote naam binnen deze stroming, voelde zich bijzonder aangetrokken tot het verhaal van Duizend-en-één-nacht. Hij wilde het zelfs vertalen naar het Indonesisch, maar is daar nooit toe gekomen. Wel vertaalde hij de Bhagavad Gita.
Andere werken.
Sommige werken van de Pujangga Baru waren zo belangrijk voor de Indonesische literatuur dat ze een speciale vermelding verdienen. Sutan Takdir Alisjahbana schreef met zijn korte roman "Layar Terkembang" een gevoelig portret van jonge vrouwen in het Indonesië van die tijd. Rustam Effendi schreef "Bebasari", het eerste moderne theaterstuk in het Indonesisch. En Armijn Panes "Belenggu" was een controversiële roman over buitenechtelijke relaties die eerst op veel weerstand stootte, maar later aan de lijst van klassiekers werd toegevoegd.
Het boek wordt omschreven als de eerste psychologische roman in de Indonesische literatuur.
"Angkatan '45".
De schrijvers uit deze periode worden geleid door de idee van onafhankelijkheid. De werken van de Angkatan '45 zijn vaak realistischer, terwijl die van de Pujangga Baru meer romantisch en idealistisch waren.
"Angkatan '50".
Angkatan '50 werd gekenmerkt door Kisah, een tijdschrift dat werd uitgegeven door H.B. Jassin. Bovendien was ook de opkomst van socialisten en communisten onder de schrijvers een belangrijke factor.
Aan de Angkatan '50 kwam abrupt een eind met de politieke crisis die gestart was door de Gerakan 30 September, de Beweging van 30 september.
Bibliografie.
Opmerking.
Indonesische namen verschillen van Westerse namen in die zin dat er geen onderscheid gemaakt wordt tussen voornaam en familienaam (als die er al is). Dit zorgt weleens voor problemen bij het opstellen van een bibliografie. De werkwijze die hier gevolgd werd is de meest aanvaarde.
Wanneer niet duidelijk is wat voornaam en wat achternaam is, wordt de naam voluit gebruikt zoals die in het werk gevonden is. Zodoende wordt Ajip Rosidi gevonden onder de A. Westerse namen worden uiteraard volgens de gewone regel vermeld.

</doc>
<doc id="29636" url="https://nl.wikipedia.org/wiki?curid=29636" title="Melbourne Australië">
Melbourne Australië



</doc>
<doc id="29637" url="https://nl.wikipedia.org/wiki?curid=29637" title="Sutardji Calzoum Bachri">
Sutardji Calzoum Bachri

Sutardji Calzoum Bachri (Riau, 24 juni 1941) is een Indonesisch schrijver, dichter, filosoof en soefi.
Hij studeerde staatsadministratie aan de Fakultas Sosial Politik Universitas Pajajaran, Bandung. De piek van zijn loopbaan als dichter was in de jaren 1970. Hij predikte toen met groot succes het idee dat 'woorden van hun betekenis bevrijd' moesten worden. Hij was ook bekend om zijn gewoonte tijdens zijn lezingen goedkope drank te nuttigen en zijn voordrachtstijl was vaak explosief en herinnerde aan de oude doekoens. De stijl van zijn dichtwerk werd vaak met "mantra's" vergeleken. Zelf zei hij ook dat mantra's het juiste gebruik van woorden weerspiegelde.
Anno 2003 is Bachri eerder bekend als filosoof of soefi dan als dichter en naar verluidt heeft hij een aantal schrijvers -bij voorkeur vrouwen- als leerling onder zijn hoede genomen.
In het Engels:
Bloemlezing: Arjuna in Meditation (Calcutta, India), Writing from the World (VSA), Westerly Review (Australia) 
In het Nederlands:

</doc>
<doc id="29638" url="https://nl.wikipedia.org/wiki?curid=29638" title="Melbourne">
Melbourne

Melbourne (uitspraak: Melburn) is de hoofdstad van de Australische deelstaat Victoria, gesticht in 1835 door een groep kolonisten uit Tasmanië. In 1842 werd de nederzetting een stad. Melbourne is naar inwonertal de tweede stad van Australië, alsmede de tweede stad van Oceanië, na Sydney. Het is ook de grootste stad in Victoria, met een inwoneraantal van 4.963.349 (2018). Tevens is Melbourne de zuidelijkste stad ter wereld met meer dan 1 miljoen inwoners.
Geschiedenis.
Melbourne is genoemd naar de Engelse staatsman Lord Melbourne, die ten tijde van de stichting van de stad (in 1835) net aan zijn 2e regeringsperiode als minister-president van Groot-Brittannië was begonnen en geboren was in het Engelse plaatsje Melbourne in Derbyshire. Aanvankelijk was het een rustig havenstadje maar dat veranderde bij het uitbreken van de goldrush in 1851. De goudzoekers arriveerden per schip in Melbourne, waar zij hun plan maakten en hun uitrusting aanschaften. De stad kreeg treinverbindingen met alle potentiële mijngebieden. Na hun actieve goudzoekperiode bleven veel avonturiers hangen in Melbourne, dat in 1855 hoofdstad was geworden van de nieuwe kolonie Victoria.
Van 1901 tot 1927 fungeerde Melbourne als zetel van het nieuwe Australische parlement en federale regering.
Geografie en klimaat.
Melbourne ligt aan de zuidoostkust van Australië, ongeveer 800 kilometer ten zuidwesten van Sydney. De stad ligt aan de Port Phillip Bay en is gebouwd rondom de rivier de Yarra.
Demografie.
Melbourne wordt beschouwd als de culturele en modehoofdstad van Australië. De stad is bijzonder multicultureel (ongeveer een derde van de bevolking is niet in Australië geboren). Zo zijn er Griekse, Italiaanse, Turkse, Chinese en Vietnamese wijken. De stad beschikt over vele goede restaurants.
Bestuurlijke indeling.
Het stedelijk gebied van Melbourne omvat 31 gemeenten met als centrum de gemeente Melbourne (City of Melbourne). Daarnaast is Melbourne ook opgedeeld in stadsdelen of wijken (suburbs). Sommige stadsdelen behoren tot meer dan één gemeente.
Lijst van gemeenten.
Deze lijst bevat de 31 gemeenten die tot het stedelijk gebied van Melbourne behoren.
Bezienswaardigheden.
De Royal Botanic Gardens zijn na de Kew Gardens in Londen de grootste botanische tuinen ter wereld. De stad wordt ook wel de 'Garden City' genoemd vanwege de vele parken en ander groen die in de zeer uitgestrekte stad te vinden zijn.
Een bekend plein in Melbourne is Federation Square, naast het knooppunt Flinders Street Station. Hier tegenover bevindt zich St. Paul's Cathedral en aan Federation Square bevindt zich ook het Australian Centre for the Moving Image.
In de stad staat ook de Staatsbibliotheek van Victoria.
In de Melbourne Zoo zijn Australische dieren te bekijken en in het Melbourne Aquarium zijn onder andere pinguïns, roggen en vele vissensoorten te vinden.
Cultuur.
Musea en beeldenparken.
Enkele musea in Melbourne zijn:
Drie belangrijke beeldenparken bevinden zich in en rond Melbourne:
literatuurstad.
Melbourne is een UNESCO City of Literature.
Verkeer en vervoer.
Het stratenplan van het stadscentrum heeft de vorm van een rooster, en de straten van het zakencentrum staan haaks op elkaar. Dit stratenplan wordt het Hoddle Grid genoemd. 
Openbaar vervoer.
Het openbaar vervoer in Melbourne en de rest van Victoria wordt beheerd door Public Transport Victoria. Melbourne heeft een voorstadspoorweg bestaande uit 16 spoorlijnen die samenkomen in het centrum in de deels ondergrondse City Loop. De belangrijkste stations zijn Flinders Street Station en Southern Cross Station. Vanuit dit laatste station vertrekken intercity­treinen naar andere steden in Victoria, en naar Sydney, Adelaide en Canberra.
Daarnaast heeft Melbourne het grootste tramnetwerk ter wereld met een totale lengte van 250 km (dubbel) spoor. Trams in het centrum zijn gratis (Free Tram Zone). In het Central Business District rijdt de City Circle Tram rond langs alle bekende plekken. Deze tramlijn is gericht op het vervoer van toeristen.
Vanuit de haven in Port Melbourne vertrok tot 23 oktober 2022 de Spirit of Tasmania, de veerboot naar Devonport op Tasmanië. Sindsdien vertrekt deze uit het 75 kilometer westelijker gelegen Geelong. 
Melbourne Airport is een internationaal vliegveld gelegen bij de plaats Tullamarine 22 kilometer buiten de stad. Andere vliegvelden nabij Melbourne zijn Avalon Airport, Essendon Airport en Moorabbin Airport.
Sport.
Melbourne staat bekend om zijn Formule 1-circuit genaamd Albert Park, waar jaarlijks de Grote Prijs van Australië wordt verreden.
In 1956 werden de Olympische Spelen in Melbourne georganiseerd. Het succes van de Australische zwemmers tijdens deze Spelen heeft bijgedragen aan de populariteit van de Melbourne City Baths.
Daarnaast vindt er jaarlijks, op Melbourne Park in januari, de Australian Open, een van de vier grandslamtoernooien in het tennis, plaats.
In tegenstelling tot Sydney en Brisbane, waar rugby erg populair is, wordt in Melbourne meer aandacht geschonken aan Australian Football. In sommige parken in Melbourne bevinden zich ook velden waarop het gespeeld kan worden, zoals in Princes Park en Fawkner Park.
In de paardensport is de Melbourne Cup een begrip.
Melbourne heeft ook twee professionele voetbalclubs. Melbourne Victory en Melbourne City spelen allebei in de A-League.
Ten slotte is het Melbourne Cricket Ground een belangrijk centrum voor cricket.
In 2010 organiseerde Melbourne het wereldkampioenschap wielrennen.

</doc>
<doc id="29639" url="https://nl.wikipedia.org/wiki?curid=29639" title="442 v.Chr.">
442 v.Chr.

Het jaar 442 v.Chr. is een jaartal volgens de christelijke jaartelling.

</doc>
<doc id="29640" url="https://nl.wikipedia.org/wiki?curid=29640" title="440 v.Chr.">
440 v.Chr.

Het jaar 440 v.Chr. is een jaartal volgens de christelijke jaartelling.

</doc>
<doc id="29641" url="https://nl.wikipedia.org/wiki?curid=29641" title="96 v.Chr.">
96 v.Chr.

Het jaar 96 v.Chr. is een jaartal volgens de christelijke jaartelling.

</doc>
<doc id="29642" url="https://nl.wikipedia.org/wiki?curid=29642" title="455 v.Chr.">
455 v.Chr.

Het jaar 455 v.Chr. is een jaartal volgens de christelijke jaartelling. 

</doc>
<doc id="29643" url="https://nl.wikipedia.org/wiki?curid=29643" title="456 v.Chr.">
456 v.Chr.

Het jaar 456 v.Chr. is een jaartal volgens de christelijke jaartelling.

</doc>
<doc id="29651" url="https://nl.wikipedia.org/wiki?curid=29651" title="Zurich (Nederland)">
Zurich (Nederland)

Zurich (Fries: "Surch") is een dorp in de gemeente Súdwest-Fryslân, in de Nederlandse provincie Friesland. Zurich ligt tussen Makkum en Harlingen aan de Waddenzee, iets ten noorden van de Afsluitdijk. In telde het dorp inwoners. In het postcodegebied van Zurich ligt tevens een deel van de buurtschap Gooium.
Geschiedenis.
In 1352 werd de plaats vermeld als "Zuderinghe", in 1353 als "Zudrineghe", in 1399 als "Sudringe", in 1482 als "Surich", in 1505 als "Suyrich", in 1579 "Surich" en op het einde van de 17e eeuw in het Fries "Swrich". De plaatsnaam zou mogelijk wijzen een zuidelijke (Zuder/suder) oever (ich). Soms wordt ook gedacht aan een zuidelijke hoek.
De naam lijkt sterk op Zürich, de grootste stad van Zwitserland. Daardoor krijgt het dorp veel bezoekers, ook uit dat land. Tegen het plan van de gemeente Wonseradeel, waartoe het tot 2011 onder viel voor het verfriesen van de naam in het jaar 2000 van Zurich naar Surch ontstond in het dorp dan ook veel verzet, waarop de gemeente het voorstel introk.
Op 1 januari 1830 telde het dorp 152 inwoners. Door de aanleg van de Afsluitdijk nam het inwonertal toe, en in 1958 woonden er 340 mensen. Sinds de weg naar de Afsluitdijk niet meer door het dorp loopt, is het inwonertal weer afgenomen. In 2011 was er sprake van 168 dorpsbewoners, en in 2019 telde Zurich 145 inwoners.
Kerk.
De Dorpskerk stamt uit 1864. De eenbeukige schip in ambachtelijk-traditionele stijl werd aan de oostzijde van de nog bestaande zadeldaktoren gebouwd. Het oudere schip van de kerk was in 1772 al afgebroken. De toren werd zelf in 1913 dan weer vervangen door een toren met omgang en achtkantige lantaarn met spits. De kerk is het enige rijksmonument van Zurich.
Sport.
Het dorp heeft sinds 1898 de kaatsvereniging K.V. Zurich. Verder is er een ijsvereniging en een biljartvereniging.
Wandelroutes.
Door Zurich loopt de Europese wandelroute E9, en het Noordzeepad. Ook de Nederlandse wandelroute Zuiderzeepad (LAW 8) loopt langs Zurich.
Cultuur.
Het dorp heeft een dorpshuis, met de naam "It String". Verder heeft Zurich een dorpsblad en -lied.
Onderwijs.
Een basisschool die in 1986 werd gebouwd, moest tien jaar later weer worden gesloten bij gebrek aan leerlingen.
Kop Afsluitdijk.
Onder Zurich ligt Kop Afsluitdijk. Het is een uitgebreide parkeer- en rustplaats met een tankstation van Tamoil op het knooppunt van de Rijksweg 31 en Rijksweg 7. Tevens is het een knooppunt in het openbaar vervoer waar de buslijnen 350 (Qliner), 98, 8113 en 9331 van Arriva stoppen. Op Kop Afsluitdijk stond een AC restaurant die overgegaan is naar Hajé.

</doc>
<doc id="29652" url="https://nl.wikipedia.org/wiki?curid=29652" title="Stoom">
Stoom

Stoom is verhit water in de gasvormige aggregatietoestand. In het dagelijks leven wordt de naam stoom gegeven aan een hete nevel van water: kleine, zichtbare druppeltjes water, boven bijvoorbeeld een fluitketel. Echte stoom is echter gasvormig en onzichtbaar.
Soorten stoom.
Er zijn drie soorten stoom: natte, verzadigde en oververhitte stoom.
Natte stoom.
Natte stoom is stoom waarin kleine waterdeeltjes (condens) zweven. Door deze waterdeeltjes is de soortelijke massa gestegen. Wanneer natte stoom verhit wordt, zullen allereerst deze waterdeeltjes verdampen. Bij voldoende verwarming wordt de stoom dan droog verzadigd.
Verzadigde stoom.
Verzadigde stoom is stoom die condenseert zodra de temperatuur daalt (zie Dauwpunt). De ruimte waarin deze verzadigde stoom zich bevindt, bevat uitsluitend stoom en geen andere gassen of dampen. Deze stoom is ongeschikt voor het aandrijven van een stoomturbine, maar voldoet prima voor het aandrijven van een stoommachine of voor de overdracht van warmte. Er wordt dan gebruikgemaakt van verzadigde stoom die bij hogere druk is gegenereerd.
Oververhitte stoom.
Om oververhitte stoom te maken, moet er extra warmte aan de stoom worden toegevoegd. In een fluitketel kan dat niet, omdat daar alleen het water wordt verwarmd. De ontsnappende stoom blijft op het dauwpunt. In een stoomketel gebeurt hetzelfde, maar de geproduceerde stoom kan vervolgens door een oververhitter worden geleid. De verzadigde stoom stijgt in temperatuur en wordt dan oververhitte stoom genoemd. Bij verlies van warmte zal deze stoom afkoelen zonder dat er minuscule waterdruppeltjes ontstaan, die de rotors zouden kunnen beschadigen.
Toepassingen.
Productie.
Stoom kan op verschillende manieren geproduceerd worden. De bekendste vorm is het verwarmen van water met behulp van kolen of gas. Kleine installaties worden vaak met aardgas gestookt, zeer grote installaties kunnen kolengestookt zijn. Soms zijn er afvalgassen die gebruikt kunnen worden: de centrales van Vattenfall (Nuon) in IJmuiden stoken bijvoorbeeld de restgassen van Tata Steel die vrijkomen tijdens de productie van cokes en ruwijzer en het raffineren van ruwijzer tot staal.
Het verbranden van huisvuil wordt een milieuvriendelijke manier genoemd om stoom te produceren. Stoom wordt voor de productie van elektriciteit door een stoomturbine geleid, de restwarmte kan worden gebruikt voor stadsverwarming.
Aandrijving.
Stoom wordt voor vele doeleinden gebruikt. In stoom-zuigermachines en in stoomturbines wordt stoom gebruikt om druk en warmte in mechanische energie om te zetten. Bij de allereerste stoom-zuigermachines werd de zuiger in beweging gebracht door stoom in de cilinder te laten condenseren, waardoor onderdruk ontstond. Latere zuigermachines werkten op stoom met overdruk. Bij stoomturbines wordt oververhitte stoom langs turbineschoepen geblazen.
Verwarming.
Stoom wordt ook voor verwarming gebruikt. Hiervoor wordt een lucht-stoommengsel met 100% relatieve vochtigheid gebruikt, omdat deze in vergelijking met oververhitte stoom een veel hogere warmteoverdrachtscoëfficiënt heeft en bovendien de condensatiewarmte veel hoger is dan de soortelijke warmte van stoom. Deze wijze van warmtetransport wordt bijvoorbeeld benut bij het koken van groente, indien de groente slechts met weinig water op het vuur wordt gezet: stoom condenseert op het zich boven de vloeistof bevindende product, waardoor efficiënt warmte wordt overgedragen.
Een methode van warmte uitwisselen is tracing of door middel van een warmtewisselaar.
Als een liter water tot stoom wordt verwarmd wordt het volume ongeveer 1600 keer zo groot. Dus als 1600 liter stoom condenseert naar water vindt er een volumeverkleining van 1600 keer plaats. Met deze methode wordt in de procesindustrie vaak een vacuüm gemaakt. Door stoom door een ejecteur te laten stromen kan een vloeistof opgezogen worden door het grote drukverschil.
Stoomgenerator.
Een stoomgenerator is een apparaat dat tot doel heeft stoom op te wekken.
Gevaren.
Stoom is onder normale atmosferische omstandigheden heet. Bij aanraking loopt het menselijk lichaam, of bijna elk ander levend organisme, kans om blijvend letsel op te lopen of zelfs te overlijden. Bij inademing worden de longblaasjes verschroeid, waardoor de longfunctie ernstig belemmerd wordt.
Stoomexplosie.
Wanneer water met een heet voorwerp in contact komt, kan een stoomexplosie plaatsvinden. Door de zeer snelle omzetting van water in stoom neemt het volume daarbij vele malen toe. Zo ontstaan stoomexplosies als water in aanraking komt met lava of in ijzergieterijen en andere locaties waar met hoge temperaturen gewerkt wordt.
Het omgekeerde kan ook gebeuren: wanneer hete stoom in aanraking komt met koud water treedt er een implosie van de stoom op, wat stoomslagen veroorzaakt en enorme schade kan aanrichten.
Overdruk-explosie.
Een stoomketel onder hoge druk bevat een niet te veronachtzamen hoeveelheid energie. In Rotterdam ontplofte in 1911 een stoomsleepboot midden op de Maas; op beide oevers werd daardoor schade aangericht. Stoomketels moeten periodiek gekeurd worden om dit soort incidenten te voorkomen.
Om overdruk te voorkomen, worden in de industrie breekplaten en veiligheidsventielen gebruikt. Zodra de druk boven de ontwerpdruk stijgt, zal er stoom afgevoerd worden.

</doc>
<doc id="29653" url="https://nl.wikipedia.org/wiki?curid=29653" title="Oskar Panno">
Oskar Panno



</doc>
<doc id="29655" url="https://nl.wikipedia.org/wiki?curid=29655" title="Pavel Beljajev">
Pavel Beljajev

Pavel Ivanovitsj Beljajev (Russisch: Павел Иванович Беляев) (Tsjelisjtsjevo, 26 juni 1925 – Moskou, 10 januari 1970) was een Russische ruimtevaarder (kosmonaut). Hij vloog eenmaal in de ruimte, aan boord van de Voschod 2.
Biografie.
Beljajev werd geboren in Tsjelisjtsjevo, oblast Vologda, Rusland. Hij was een van de twintig luchtmachtpiloten die in 1960 werden geselecteerd voor de eerste groep kosmonauten; hij zou voor het eerst gelanceerd worden aan boord van de Vostok 8, en door de zogenaamde Van Allen-gordels vliegen. Deze vlucht werd echter afgelast.
Op 18 maart 1965 werd Beljajev als gezagvoerder gelanceerd aan boord van de Voschod 2, de tweede en laatste bemande vlucht in het kader van het Russische Voschod-programma. Naast hem bestond de bemanning uit piloot Aleksej Leonov. Voor Beljajev was dit zijn eerste en tevens laatste ruimtevlucht. Leonov voerde tijdens deze vlucht de eerste wandeling in de ruimte uit.
Beljajev overleed in Moskou op 44-jarige leeftijd aan de complicaties (buikvliesontsteking) als gevolg van een operatie aan een maagzweer. Hij was getrouwd en had twee kinderen.
Schrijfwijze.
"Pavel Ivanovitsj Beljajev" is de Nederlandse transliteratie van het Cyrillische Павел Иванович Беляев. Een andere schrijfwijze is de Engelse transliteratie "Pavel Ivanovich Belyayev".

</doc>
<doc id="29658" url="https://nl.wikipedia.org/wiki?curid=29658" title="Eduard Sjevardnadze">
Eduard Sjevardnadze



</doc>
<doc id="29659" url="https://nl.wikipedia.org/wiki?curid=29659" title="Rode Leger (Sovjet-Unie)">
Rode Leger (Sovjet-Unie)

Het Rode Leger (Russisch: Рабоче-крестьянская Красная армия, "Rabotsje-krestjanskaja Krasnaja armieja", Het Rode Arbeiders- en Boerenleger) was de naam voor het leger van bolsjewistisch Rusland na het uiteenvallen van het Keizerlijk Russisch Leger. In 1946 ging het Rode Leger over in het Sovjetleger.
Officieel werd het Rode Leger op 23 februari 1918 opgericht. Er bestond daarvoor al een Rode Garde maar die diende meer als een soort partijpolitie van de Bolsjewieken dan als een leger.
Leon Trotski wordt beschouwd als de oprichter en organisator. Het Rode Leger was zodanig georganiseerd dat er behalve een militaire leiding ook een politieke leiding aanwezig was. Naast iedere bevelhebber van een legergroep of regiment stond een politiek commissaris. Deze diende ervoor te zorgen dat de soldaten en officieren communistisch geschoold zouden worden. Later werd het systeem van de politieke commissarissen afgeschaft.
In 1920 werd Michail Toechatsjevski opperbevelhebber van het Rode Leger. Het Rode Leger werd na het beëindigen van de Russische Burgeroorlog en het oprichten van de Sovjet-Unie eind 1922 de strijdmacht van die Unie.
In 1937 speelde de veiligheidsdienst NKVD in op de angst van Jozef Stalin voor een militaire staatsgreep, zoals Francisco Franco die in Spanje pleegde, en werd bijna de hele legertop inclusief Michail Toechatsjevski geëxecuteerd, eufemistisch omschreven als 'zuivering'. De wat lagere officieren werden geëxecuteerd, tot dwangarbeid veroordeeld of ontslagen. Vervanging vond door de partij plaats door politiek betrouwbare maar minder ervaren en vakbekwame officieren. Ook zorgde dit dat niemand uit angst nog eigen initiatief durfde te nemen. Dit leidde er toe dat bij de Duitse aanval op Rusland in 1941 een enorme chaos ontstond en het Rode Leger door desorganisatie zeer grote verliezen leed.
In 1935 werden van het Rode Leger door de Raad van Volkscommissarissen (het kabinet van de USSR) vijf personen benoemd tot maarschalk van de Sovjet-Unie. Tijdens de Tweede Wereldoorlog werden er meer generaals bevorderd tot maarschalk van de Sovjet-Unie. Maarschalk Georgi Zjoekov was opperbevelhebber, onder zijn leiding wist het Rode Leger op het oostfront de Duitsers te verslaan.
In 1946 werd de naam van het Rode Leger officieel gewijzigd in Sovjetleger. 
Diverse terroristische groeperingen zoals de Rote Armee Fraktion en het Japanse Rode Leger refereerden in hun naam bewust aan het Rode Leger.

</doc>
<doc id="29660" url="https://nl.wikipedia.org/wiki?curid=29660" title="Richárd Réti">
Richárd Réti

Richárd Réti (Bazin (het huidige Pezinok), 28 mei 1889 - Praag, 6 juni 1929) was een Hongaars-Oostenrijkse maar later Tsjecho-Slowaakse schaker.
Leven en schaken.
Kort na zijn geboorte vestigde de familie Réti zich in Wenen. Richárd studeerde daar wis- en natuurkunde maar stapte over naar het beroepsschaken: hij schaakte vaak in toernooien, gaf veel les en had in verscheidene dag- en weekbladen een schaakkolom. Hij publiceerde op zijn achttiende al schaakproblemen. 
Hij werd een enthousiaste vertegenwoordiger van het hypermodernisme, op zoek naar nieuwe mogelijkheden en ideeën.
Hij was eveneens een expert in blindschaak.
Aan het einde van de Eerste Wereldoorlog verhuisde hij naar Praag. In 1925 werd hij kampioen van Tsjecho-Slowakije en hij speelde ook een paar maal in de Schaakolympiade. In 1922 schreef hij "Die neuen Ideen im Schachspiel". Midden 1929 overleed Richárd Réti op veertigjarige leeftijd aan roodvonk.
Zijn achterkleinzoon is de Duitse kunstenaar Elias Maria Reti.
Schaakanalyse.
Hij was een vorser en heeft veel tijd besteed aan de schaaktheorie. Er zijn ruim dertig openingenvarianten van hem bekend en er is een opening naar hem vernoemd: de schaakopening Réti. Hiermee zijn wereldwijd vele officiële partijen gespeeld.
Herdenking.
De Nederlandse schaker Max Euwe organiseerde in 1969, 40 jaar na Réti's overlijden, een schaakmemoriaal in Bladel waaraan verder Salo Flohr, Hans Müller (Oostenrijk) en Karel Opočenský meededen. De weduwe Réti verrichtte de loting.

</doc>
<doc id="29661" url="https://nl.wikipedia.org/wiki?curid=29661" title="Fluwelen revolutie (Georgië)">
Fluwelen revolutie (Georgië)



</doc>
<doc id="29662" url="https://nl.wikipedia.org/wiki?curid=29662" title="Revolutie">
Revolutie

Een revolutie of omwenteling is een grote plotselinge verandering. Het is daarmee de tegenhanger van evolutie, of geleidelijke verandering.
Vaak betreft het een plotselinge opstand van het volk die tot een blijvende politieke verandering leidt. Zo worden bijvoorbeeld de gebeurtenissen in Rusland in 1917, waarbij de tsaar werd afgezet, aangeduid als revolutie. Die in 1905 worden door de meeste historici niet als revolutie gezien, omdat deze nog niet tot een politieke omwenteling leidden, ze vormden er de voorbode van.
In de politicologie verwijst de term revolutie naar het afzetten van de zittende machthebber of autoriteit, met als gevolg een plotselinge verandering van de politieke verhoudingen en van het politieke systeem. In de retoriek en de propaganda van communisme, fascisme en nationaalsocialisme is de term een sleutelbegrip. Een fluwelen revolutie is een geweldloze revolutie. Bij een paleisrevolutie wijzigt de heerser wel, maar het systeem niet.
Theda Skocpol maakt in "States and Social Revolutions" uit 1979 het onderscheid tussen een sociale revolutie waarbij de sociale structuur van een samenleving verandert, een politieke revolutie waarbij de staatsstructuur verandert en een opstand of rebellie waarbij de bestaande sociaal-politieke structuur intact blijft.
Begripsontwikkeling.
Politiek, economie en cultuur.
Revolutie (Latijn "revolutio" 'omloop'), in de overdrachtelijke betekenis van plotselinge ommekeer, kwam volgens de Oxford English Dictionary in de vroege 15e eeuw al in het Engels voor. Als politiek concept werd de term in Engeland voor het eerst gebruikt met de "Glorious Revolution" van 1688. Daarbij werd koning Jacobus II van Engeland ten val gebracht door enkele Engelse parlementsleden en Willem III van Oranje, die met behulp van een Nederlandse vloot Engeland binnenviel. Andere, latere politieke revoluties waren de Amerikaanse Revolutie en de Franse Revolutie die zich, ongeveer honderd jaar later, tegelijk voordeden. De term revolutie wordt bij uitbreiding ook gebruikt voor de snelle, ingrijpende sociaal-economische veranderingen, die optraden als gevolg van de uitvinding van de stoommachine: de zogenaamde industriële revolutie in de negentiende eeuw. De term seksuele revolutie verwijst naar het losser worden van de seksuele mores na 1960, met name door de uitvinding van de anticonceptiepil.
Een geslaagde coup of staatsgreep wordt soms door de plegers zelf als een revolutie betiteld, om aan te geven dat de nieuwe machthebbers een ingrijpende ideologische breuk met het verleden beogen, en om zich zo te legitimeren naar de bevolking. Zo werd de communistische coup van 27 april 1978 in Afghanistan de Grote Saur-revolutie genoemd (naar de maand "Saur" of "Sowr" volgens de Afghaanse kalender waarin deze staatsgreep plaatsvond).
Wetenschap.
Van Copernicus werd in 1543 zijn wetenschappelijke boek "De revolutionibus orbium coelestium" gepubliceerd, dat "Over (de) omwentelingen van hemellichamen" betekent (niet om hun eigen as, maar om een ander hemellichaam). In dat boek pleitte hij voor het heliocentrische in plaats van het gangbare geocentrisch wereldbeeld. De wetenschapsfilosoof Thomas Kuhn zette in 1962 in zijn boek "De structuur van wetenschappelijke revoluties" ("The structure of scientific revolutions") een theorie uiteen over het verloop van dergelijke ontwikkelingen in de geschiedenis van de wetenschap, waarin het begrip paradigmaverschuiving een belangrijke rol speelt.
Nederland.
In Nederland was in 1918 vergeefs opgeroepen tot een politieke revolutie door de socialistische voorman Pieter Jelles Troelstra. Deze gebeurtenis werd bekend als de Vergissing van Troelstra. In 1957-1971 werd een geweldloze revolutie gepropageerd in het beginselprogramma van de Pacifistisch Socialistische Partij.

</doc>
<doc id="29665" url="https://nl.wikipedia.org/wiki?curid=29665" title="Micheil Saakasjvili">
Micheil Saakasjvili

Micheil Saakasjvili (Georgisch: ) (Tbilisi, 21 december 1967) is een Georgisch-Oekraïens politicus. Hij was van 2004 tot 2013 de president van Georgië namens zijn partij de Verenigde Nationale Beweging. Saakasjvili was oppositieleider tijdens de Rozenrevolutie in november 2003, toen president Sjevardnadze tot aftreden werd gedwongen.
In 2015-2016 was Saakasjvili gouverneur van de Oekraïense regio Odessa en 2020-2021 was hij hoofd van het uitvoerend comité van de Nationale Hervormingsraad, een adviesorgaan van de Oekraïense president Zelensky. In de nacht voor de Georgische gemeenteraadsverkiezingen van oktober 2021 dook Saakasjvili plotseling op Batoemi. Hij werd daags daarna gearresteerd en gevangengezet vanwege illegale grensoverschrijding en de lopende aanklachten tegen hem.
Vroege jaren.
Saakasjvili studeerde Internationaal recht in Oekraïne en aan het Internationaal Instituut voor de Mensenrechten in Straatsburg. Tijdens een mensenrechtencursus in Frankrijk ontmoette hij zijn latere echtgenote, de Nederlandse Sandra Roelofs uit Terneuzen. Het paar vertrok naar New York waar Saakasjvili rechten studeerde aan de Columbia-universiteit. Vervolgens werkte hij in de Verenigde Staten als jurist.
Politicus onder Sjevardnadze.
In 1995 verhuisde Saakasjvili naar Georgië, waar hij lid werd van het parlement van Georgië voor de Burgerunie, de partij van Edoeard Sjevardnadze. In 2000 werd Saakasjvili minister van Justitie. Na acht maanden presenteerde hij in 2001 een wetsontwerp om de in Georgië wijdverbreide corruptie aan te pakken. Politici zouden worden gedwongen opgave te doen van hun inkomsten. Sjevardnadze wees het voorstel van de hand. Uit protest hiertegen bood Saakasjvili zijn ontslag aan. Later dat jaar formeerde hij zijn eigen partij waarmee hij uiteindelijk oppositieleider werd.
In juni 2002 won Saakasjvili met zijn partij de gemeenteraadsverkiezingen in Tbilisi. De tweede grote winnaar was de Georgische Arbeiderspartij onder leiding van Sjalva Natelasjvili. De twee partijen kwamen een samenwerking in de raad ("sakreboelo") overeen. Saakasjvili weigerde echter in te gaan op het voorstel van Natelasjvili om zijn parlementszetel op te geven in ruil voor het voorzitterschap van de raad van Tbilisi. 
Rozenrevolutie.
Voor de parlementsverkiezingen van 2003 voerde Saakasjvili campagne onder de leus "Georgië zonder Sjevardnadze". Deze verkiezingen verliepen frauduleus, wat ontaardde in wekenlange protesten. Toen president Sjevardnadze het parlement op 22 november 2003 wilde inzegenen, ondanks een boycot door een deel van de oppositie, protesteerden buiten duizenden voor een "bloedeloze revolutie" en eisten het vertrek van Sjevardnadze. Demonstranten onder leiding van Micheil Saakasjvili, die een rode roos droeg, drongen het parlement binnen en onderbraken de openingsspeech van Sjevardnadze.
De president werd in de chaos door zijn beveiliging weggevoerd uit het parlement. In de avond van 23 november 2003 nam president Edoeard Sjevardnadze ontslag na een gesprek met Saakasjvili en Zoerab Zjvania en was er sprake van de Rozenrevolutie. Parlementsvoorzitter Nino Boerdzjanadze werd waarnemend president, omdat de grondwet bepaalt dat de parlementsvoorzitter deze rol vervult bij ontslag van de president.
Presidentschap: eerste termijn.
Bij de presidentsverkiezingen van 4 januari 2004 werd Saakasjvili met ruim 96% van de stemmen verkozen tot de nieuwe president van Georgië, bij een opkomst van 88%. Hij was op dat moment met een leeftijd van 36 jaar het jongste staatshoofd in Europa. Op 25 januari 2004 werd Saakasjvili ingezegend, waarna hij meteen een decreet tekende voor de nieuwe vlag van Georgië. Vier maanden later werd het nationale volkslied Dideba vervangen door Tavisoepleba en in oktober 2004 volgde een nieuw staatswapen. Op 28 maart 2004 werd de parlementsverkiezing overgedaan, die werd gewonnen door de partij van Saakasjvili die op deze manier ook een parlementaire dekking had voor zijn hervormingsagenda. 
Territoriale hereniging.
Als president kreeg Saakasjvili te maken met problemen rond de afscheidingsgebieden van het land. Een van zijn belangrijkste verkiezingsbeloften was de eenheid van het land weer te herstellen. Hij wist de autonome republiek Adzjarië in mei 2004 zonder geweld weer onder centraal gezag te plaatsen, zonder de autonomie van het gebied af te schaffen, maar de problemen met Zuid-Ossetië en Abchazië werden niet opgelost. Na het herstel van het gezag over Adzjarië liepen de spanningen rond Abchazië en Zuid-Ossetië op.
Saakasjvili probeerde een eind te maken aan de smokkel vanuit Rusland via Zuid-Ossetië, een grens die door de centrale autoriteiten niet gecontroleerd werd, waardoor het veel douane-inkomsten misliep. Dit viel samen met de corruptie-aanpak, een ander groot speerpunt van Saakasjvili. In de zomer van 2004 escaleerden de spanningen rond Zuid-Ossetië met een mislukte poging het Georgische gezag te herstellen. In Abchazië wist Georgië de Kodorivallei onder controle te krijgen. Rusland was nadrukkelijk betrokken bij het tegenhouden van Saakasjvili's ambities ten aanzien van de twee afscheidingsgebieden, maar ook de pro-westerse en hervormingsgezinde koers zinde Moskou niet. De spanningen met Rusland liepen verder op, waarbij Saakasjvili Rusland regelmatig beschuldigde van provocerende acties.
Op bezoek in Nederland.
Op 4 mei 2005 bezochten Saakasjvili en zijn eega Sandra Roelofs het eiland Texel in het kader van de 60e herdenking van de 'Opstand van de Georgiërs', een opstand van de Georgische soldaten van het 822e Georgische bataljon van de Wehrmacht in het voorjaar van 1945 tegen de Duitse bezetter van het eiland.
Ontevreden bevolking.
In november 2007 braken grote protesten uit onder de bevolking tegen zijn beleid, waarbij hem vooral vriendjespolitiek, corruptie en te veel economische hervormingen werden verweten. De hervormingen zouden volgens tegenstanders tot meer armoede hebben geleid. Op 7 november riep Saakasjvili de noodtoestand uit, nadat het beëindigen van een demonstratie in Tbilisi door de politie was uitgelopen op rellen. Hij liet twee kritische tv-stations sluiten. Bij de onrust vielen meer dan 500 gewonden. Saakasjvili verklaarde dat Rusland achter de protesten zat.
Deze dag is zijn politieke nalatenschap blijven achtervolgen en de latere Georgische Droom-regering heeft hem ook voor deze dag laten vervolgen. Als gevolg van de afloop van de demonstratie en de kritiek die hij kreeg, besloot Saakasjvili vervroegde presidentsverkiezingen uit te schrijven, die op 5 januari 2008 werden gehouden. Grondwettelijk moest hij aftreden nadat hij door zijn partij tot kandidaat was gekozen. Hierdoor werd voor de tweede maal in vier jaar parlementsvoorzitter Nino Boerdzjanadze waarnemend president en staatshoofd.
Presidentschap: tweede termijn.
Saakasjvili won de presidentsverkiezingen minder overtuigend met 53,5 procent van de stemmen. Hij wendde daarmee wel een verwachte tweede stemronde af. De oppositie was het niet met de uitslag eens en bestempelde de verkiezingsgang als frauduleus en intimiderend. Deze conclusie werd niet gedeeld door internationale waarnemers, die stelden dat de verkiezingen over het algemeen eerlijk waren verlopen. Tijdens de vervroegde parlementsverkiezingen in mei 2008 won zijn partij een grote meerderheid. In april 2008 kreeg Georgië van de NAVO een "open deur" uitnodiging om op termijn lid te worden. Het NAVO-lidmaatschap was een van de belangrijkste speerpunten van Saakasjvili om het land te beschermen tegen Russische agressie.
Russisch-Georgische Oorlog.
Na de westerse erkenning van de onafhankelijkheid van Kosovo in de winter van 2008 en de NAVO-uitnodiging aan Georgië, liepen de spanningen rond de Georgische afscheidingsgebieden snel op. Rusland had het Westen en Georgië al meermaals gewaarschuwd dat het bij de westerse erkenning van Kosovo de Georgische afscheidingsgebieden zou gaan erkennen. De spanningen rond Zuid-Ossetië escaleerden in de eerste dagen van augustus, waarbij separatisten etnisch-Georgische dorpen in Zuid-Ossetië beschoten. Op de late avond van 7 augustus 2008 begon de Georgische krijgsmacht een operatie tot "herstel van de constitutionele orde in Zuid-Ossetië".
Enkele uren later reden Russische troepen, die paraat stonden aan de Russisch-Zuid-Osseetse grens, het gebied in via de Roki-tunnel en was de Russisch-Georgische Oorlog een feit. De oorlog verliep dramatisch voor Georgië, dat na vijf dagen het laatste stuk controle over Zuid-Ossetië en Abchazië kwijtraakte. Rusland erkende twee weken later de onafhankelijkheid van de twee zelfverklaarde republieken en stationeerde er duizenden manschappen. Aanvankelijk werd Saakasjvili door bondgenoten verweten zich mee te hebben laten sleuren in de Zuid-Osseetse provocaties.
In november 2013 werd Saakasjvili als president opgevolgd door Giorgi Margvelasjvili. Sindsdien bracht hij zijn tijd vooral door in de Verenigde Staten en Oekraïne. In eigen land werd Saakasjvili vervolgd in verband met de invallen bij de tv-zenders en het neerslaan van de anti-regeringsdemonstraties in november 2007, waarvoor hij vijf tot acht jaar gevangenisstraf kon krijgen.
Oekraïne.
Gouverneur in Odessa.
Op 30 mei 2015 werd Saakasjvili door de Oekraïense president Petro Porosjenko geïnstalleerd als gouverneur van de regio Odessa. Tegelijkertijd verkreeg hij het Oekraïense staatsburgerschap. In december 2015 maakten de Georgische autoriteiten bekend dat Saakasjvili per presidentieel decreet het Georgische staatsburgerschap was afgenomen, vanwege het aannemen van de Oekraïense nationaliteit.
Op 7 november 2016 trad Saakasjvili terug als gouverneur van Odessa. Hij zei dat onder president Porosjenko het bestrijden van corruptie een onmogelijke taak was en dat hij constant werd tegengewerkt bij zijn pogingen hervormingen door te voeren. Na zijn ontslag begon hij de partij "Beweging voor Nieuwe Krachten".
Intrekking Oekraïens staatsburgerschap.
Terwijl Saakasjvili in de Verenigde Staten was, werd op 26 juli 2017 zijn Oekraïens staatsburgerschap ontnomen, waardoor hij formeel staatloos werd. De beslissing kwam per decreet van president Porosjenko zelf en zou gebaseerd zijn op fraude door Saakasjvili bij zijn aanvraag van de Oekraïense nationaliteit. Saakasjvili sprak van een politiek gemotiveerde beslissing en zei zich te zullen verzetten tegen de maatregel. Hij ondernam diverse pogingen om vanuit Polen de grens met Oekraïne over te steken, wat uiteindelijk op 10 september 2017 lukte toen hij door honderden aanhangers geholpen werd. Uiteindelijk werd Saakasjvili op 12 februari 2018 alsnog het land uitgezet naar Polen.
Verblijf in Nederland.
Na zijn uitzetting uit Oekraïne reisde Saakasjvili als statenloos burger naar Nederland, dat in december 2017 zich al bereid had getoond de oud-president op te nemen. Vanwege zijn Nederlandse echtgenote kreeg hij een verblijfsvergunning op basis van gezinshereniging. In Nederland zette hij zijn activiteiten voor de Oekraïense oppositie voort, tot hij in voorjaar 2019 weer naar Oekraïne terugkeerde om voor president Zelensky te gaan werken.
Anti-corruptie-adviseur voor Zelensky.
Eind mei 2019 kreeg Saakasjvili het Oekraïens staatsburgerschap terug van de eerder die maand aangetreden president Zelensky. Saakasjvili ging vervolgens voor president Zelensky werken als hoofd van het uitvoerend comité van de Nationale Hervormingsraad, een presidentieel adviesorgaan.
Arrestatie in Georgië.
Op 2 oktober 2021 werd Saakasjvili gearresteerd, nadat hij voor het eerst sinds 2013 naar Georgië was teruggekeerd door clandestien de grens te passeren. Met zijn aankomst vlak voor de gemeentelijke verkiezingen hoopte hij die naar de hand te zetten van de Verenigde Nationale Beweging, zijn partij waar hij nog altijd bij betrokken was en die de belangrijkste oppositie was tegen de regerende Georgische Droom. Na zijn arrestatie werd hij in staat van beschuldiging gesteld wegens illegale grensoverschrijding en werden de lopende zaken tegen hem opgepakt.
Uit protest tegen het gevangenschap, dat hij als politiek gemotiveerd beschouwde, ging Saakasjvili vijftig dagen in hongerstaking. Dit schaadde zijn gezondheid en na aandringen van de Georgische ombudspersoon en internationale actoren werd hij in de loop van 2022 overgeplaatst naar een privékliniek. In 2022 en 2023 werd de roep om amnestie of een transfer naar het buitenland vanwege zijn verslechterde gezondheid steeds luider, ook vanuit de Europese Unie. Deze laatste stelde ook dat de Europese relatie van het land onder druk zou komen te staan mocht Saakasjvili in gevangenschap en door nalatigheid van de autoriteiten komen te overlijden.

</doc>
<doc id="29666" url="https://nl.wikipedia.org/wiki?curid=29666" title="Dodendans (kunst)">
Dodendans (kunst)

De dodendans of danse macabre is een thema dat al eeuwenlang voorkomt in de westerse cultuur (met name de schilderkunst) en dat waarschijnlijk zijn oorsprong vond in Frankrijk. De dood was in de late Middeleeuwen sterk in het bewustzijn van de mensen aanwezig maar het danse-macabre-thema lijkt vrij plotseling te ontstaan en is waarschijnlijk ontstaan als gevolg van de zwarte dood. Deze voorstelling had vaak een didactisch doel, waarbij gewezen werd op het zinloze van onderscheidingen van sociale rang in het aangezicht van de dood, en mensen voorgehouden werd dat ze zich tijdens hun drukke wereldse bezigheden bewust dienden te blijven van de onvermijdelijkheid van de dood. Van oorsprong is de dodendans veertiende-eeuws. Het motief bereikte in beeldende kunst en literatuur een hoogtepunt in de vijftiende eeuw.
Schilderkunst.
Het vroegst bekende schilderij van de "Dans van de Dood" werd in 1312 in de Duitse stad Klingenthal gemaakt, en andere vroege versies waren wijdverspreid in heel Europa. De bekendste versie ervan is echter de dodendans op de Cimetière des Innocents in Parijs, geschilderd in 1424-25, dat vaak als het begin van de traditie wordt aangewezen. Het is echter wel zeker dat de uitdrukking 'danse macabre' al voor 1424 werd gebruikt, o.a. in een gedicht van Jean Lefevre. Een stoet van geraamten of ontbindende lichamen danst beurtelings met de levenden, of een stoet levenden volgt in reidans een dode die vaak een doodgraversattribuut zoals een sarcofaag meevoert. Ook de gepersonifieerde Dood, Magere Hein, leidt de stoet weleens met zijn zeis. Soms is er ook een bestemming aangeduid, het graf of (zeer zelden) de hel. Begeleidende teksten geven soms de woorden van de doden aan de levenden en andersom aan. Tegenwoordig wordt vaak iedere afbeelding waarop levenden met (bewegende) doden voorkomen een dodendans genoemd. De doden zijn meestal uitbundig, de levenden kijken vaak somber of angstig.
Muurschilderingen op kerkhoven en in kerken in Frankrijk zijn zeldzaam en ontstaan vanaf 1424-25 (een groot fresco in de abdijkerk van la Chaise-Dieu en in de kerk Saint-Germain in La Ferté-Loupière eind 15e eeuw), in Duitsland sinds ca. 1439 (Ulm en Konstanz en in Zwitserland (Bazel, Bern, Fribourg). De dodendans komt ook voor in beeldhouwwerk en vindt zijn weerslag in diverse grafmonumenten in Europa. Daarnaast diende ze als decoratie in zowel verluchte als gedrukte getijdenboeken. Vele malen ook in houtsneden uitgegeven, waarvan de bekendste zijn van Guyot Marchant (1485), van Hans Holbein (1525) en van Alfred Rethel (1848). In Nederland komt het thema van de dodendans veel minder voor dan in Frankrijk en Duitsland. Voor zover bekend zijn deze schilderingen alleen aangetroffen in de St. Maartenskerk te Zaltbommel, de St. Walburgiskerk te Zutphen en in de N.H. kerk te Westbroek.
Muziek.
Jean Lahor (Henri Cazalis) heeft een gedicht geschreven dat door de Franse componist Camille Saint-Saëns (1835-1921) als een lied is getoonzet. Deze compositie is nooit erg bekend geworden. Later heeft hij van het dodendansthema echter een symfonisch gedicht gemaakt ("Danse macabre" Op. 40 uit 1874, dat wel alom bekend is geworden en dat misschien het eerste is waar de moderne lezer aan zal denken bij het horen van de titel "danse macabre". Saint-Saëns heeft het hele lied in een walskleedje gestoken. 
Het gaat over de Dood die om middernacht een danslied speelt op zijn viool. Witte geraamten in ruime lijkwaden lopen en springen in het donker. Het klapperen van de beenderen wordt weergegeven door de xylofoon. Maar dan kraait de haan en moet iedereen snel terug in zijn graf duiken. De Dood blijft alleen achter en treurt nog even op zijn viool.
Franz Liszt heeft een " Totentanz " geschreven. Die is gebaseerd op de Gregoriaanse sequentia Dies Irae. De volledige titel is "Totentanz voor Piano en Orkest, Parafrase met Variaties over Dies Irae".
In de "Liederen en dansen van de dood" van Modest Moessorgski zingt de dood een lied voor onder andere de moeder van een stervend kind, een langs de weg wankelende boer en een generaal op het slagveld.
Hugo Distler schreef ook een "Totentanz", waarbij dialogen tussen de dood en de keizer, de dood en de landman tot aan de dood en het kind worden afgewisseld met gezongen spreuken. Deze serie is gebaseerd op de afbeeldingencyclus "Totentanz" uit de Marienkirche in Lübeck, die in 1942 verwoest werd in een bombardement op de stad. Dezelfde serie afbeeldingen werd in 2013 door Thomas Adès gebruik voor zijn Totentanz.
Iron Maiden heeft in 2003 het album "Dance of Death" uitgebracht. Het titelnummer slaat op de Dodendans. Zanger Bruce Dickinson hulde zich tijdens concerten in een Dood-kostuum als dit nummer werd gespeeld.
Het tweede deel van de symfonische suite "Cantabile" door Frederik Magle (2004-09) is getiteld "Cortège &amp; Danse Macabre" ("Stoet en Dodendans")
Delain (band) heeft in 2016 het album "Moonbathers" uitgebracht met daarop een nummer genaamd "Danse Macabre".
Film.
De dodendans is ook vaak tot animaties bewerkt. Bekend is waarschijnlijk de "Silly Symphonies: The Skeleton Dance" uit 1929 van Walt Disney. Een andere bekende uitvoering is op Halloween uitgezonden door PBS in 1980. Beiden gebaseerd op de "Danse Macabre" van Camille Saint-Saëns.
De Zweedse regisseur Ingmar Bergman heeft het thema van de dodendans in zijn werk "Het zevende zegel" ("Det sjunde inseglet") uit 1957 filmisch verbeeld.
Efteling.
In de Efteling was tussen 1975 en 2022 in het Spookslot een op de dodendans gebaseerde show te zien waarbij de "Danse macabre" van Camille Saint-Saëns was te horen. In de opvolger van het Spookslot die in 2024 opent "dansen" de bezoekers zelf de dodendans waarbij de "Dance macabre" eveneens is te horen. ze zitten hierbij in draaiende koorbanken op een grote draaiende en kantelende schijf, waarbij diverse spookfiguren verschijnen. Deze opvolger is er zelfs naar vernoemd.
Gedicht.
Tekst van het gedicht Danse Macabre van Jean Lahor:

</doc>
<doc id="29668" url="https://nl.wikipedia.org/wiki?curid=29668" title="Fluwelen revolutie">
Fluwelen revolutie



</doc>
<doc id="29670" url="https://nl.wikipedia.org/wiki?curid=29670" title="Fluwelen revolutie (Tsjechoslowakije)">
Fluwelen revolutie (Tsjechoslowakije)



</doc>
<doc id="29678" url="https://nl.wikipedia.org/wiki?curid=29678" title="Nieuweschoot">
Nieuweschoot

Nieuweschoot (Fries: "Nijskoat") is een dorp in de gemeente Heerenveen, in de Nederlandse provincie Friesland. Het ligt aan de zuidwestkant van de plaats Heerenveen. In 2017 telde het dorp 180 inwoners.
Aan de westzijde van Nieuweschoot loopt de Engelenvaart. Aan de noordzijde wordt het begrensd door woonwijk De Heide en recreatiegebied De Heide in Heerenveen. Een klein deeltje van de bewoning van het eigenlijke dorp ligt door de uitbreiding van het Industrieterrein Zuid, aan de oostkant van het dorp, in Heerenveen zelf. Ook de plaatsnaambord werd verplaatst waardoor het officieel ook buiten het dorp valt.
Geschiedenis.
De nederzetting is gebouwd op een glaciale zandrug. De naam is afgeleid van 'Schoot', hetgeen 'hooggelegen' land betekent. De benaming 'Nieuwe' verwijst naar het feit dat het de tweede kern is die was ontstaan erop, de oudere nederzetting is het dorp Oudeschoot.
Nieuweschoot werd in 1408 vermeld als "Nye Schoten", in 1494 als "Nyescoet", in 1579 als "Nieschot" en in 1664 als "Nyeschoot". Tot 1934 viel het dorp onder de gemeente Schoterland.
Bezienswaardigheden.
Bij de kerk van Nieuweschoot staat ook een van de klokkenstoelen in Friesland, gelegen tussen de begraafplaats Schoterhof en het crematorium.
Sport.
Op sportgebied begon hier VV Nieuweschoot. Deze voetbalclub speelt sinds de jaren zeventig in Heerenveen.

</doc>
<doc id="29681" url="https://nl.wikipedia.org/wiki?curid=29681" title="Johan Huizinga">
Johan Huizinga

Johan Huizinga (Groningen, 7 december 1872 – De Steeg, 1 februari 1945) was een Nederlands historicus. Hij is de grondlegger van de Nederlandstalige cultuurgeschiedenis en mentaliteitsgeschiedenis. Verder was hij cultuurfilosoof en antropoloog. Zijn belangrijkste werken zijn "Herfsttij der Middeleeuwen" (1919), "Erasmus" (1924), "In de schaduwen van morgen" (1935) en "Homo ludens" (1938). Uit zijn werk blijkt zijn voorliefde voor sprookjes en zijn bewondering voor de middeleeuwse ridderlijke ethiek.
Levensloop.
Huizinga werd geboren in de stad Groningen waar zijn vader Dirk Huizinga hoogleraar fysiologie was. Zijn moeder Jacoba Tonkens stierf toen Johan twee jaar was. In Groningen genoot hij zijn middelbare schoolopleiding aan het stedelijk gymnasium. Huizinga kwam uit een doopsgezind predikantengeslacht, oorspronkelijk bewoners van een landhoeve, op de plaats van een voormalig steenhuis: de heerd Melkema te Huizinge (Gn).
De grootvader van Huizinga, ds. Jakob Huizinga, was een modernistische, maar toch vrome theoloog en predikant. De vader van Huizinga studeerde aanvankelijk ook af als theoloog, maar viel van zijn geloof af. Huizinga zelf trad op 15 maart 1891 toe tot de Doopsgezinde Gemeente te Groningen en liet zich dopen, gemotiveerd door zijn zelfgeschreven belijdenis - een praktijk die gebruikelijk was geworden onder de doopsgezinden in Nederland. Hij zou zijn hele leven, ook later in Leiden, ingeschreven blijven staan als lid van de plaatselijke Doopsgezinde Gemeente, hoewel hij geen kerkganger bleef.
In 1891 schreef hij zich ook in aan de Groninger universiteit, waar hij vier jaar studeerde. Hij legde zich toe op de vergelijkende taalkunde en werd een Sanskrietkenner. Na afloop van zijn studie begon Huizinga in Duitsland aan de Universiteit Leipzig aan zijn promotieonderzoek. Het concept van het proefschrift, 'Inleiding en Opzet voor Studie over Licht en Geluid' werd afgekeurd door zijn Groningse promotor, Barend Sijmons. De inhoud was naar diens oordeel taalwetenschappelijk niet relevant en hooguit interessant voor een psycholoog. Een echec, vond Huizinga en hij zette zich prompt, onder leiding van de Groningse classicus Jacob Speyer, aan een nieuwe dissertatie, die hij in 1897 afrondde. Zijn proefschrift betreft de rol van de 'vidûsaka', een soort nar, in het oud-Indiase toneel. Materiaal uit zijn taalkundige concept-dissertatie uit 1896 legde Huizinga tweemaal in artikelvorm voor aan de redactie van het prestigieuze tijdschrift "Indogermanische Forschungen". Beide stukken werden afgewezen.
In de jaren daarna was hij HBS-leraar geschiedenis in Haarlem. Hij combineerde dat vanaf 1903 met een privaatdocentschap aan de Amsterdamse Gemeente-Universiteit, om in 1905 terug te keren naar zijn geboortestad, waar hij zich als hoogleraar in de geschiedenis verbond aan de universiteit. In 1915 aanvaardde Huizinga de benoeming tot hoogleraar algemene geschiedenis aan de Rijksuniversiteit Leiden. Izaak Gosses volgde hem toen als hoogleraar in Groningen op.
Op het slot Toorenvliedt in Middelburg schreef Huizinga het boek waarmee hij wereldfaam verwierf, "Herfsttij der Middeleeuwen". In 1920 ontving hij hiervoor de D.A. Thiemeprijs en in 1924 verscheen het in het Duits en het Engels. Hiermee brak hij internationaal door. Op verzoek van een Amerikaanse uitgever schreef Huizinga een boek over Erasmus. Hij was niet geheel gelukkig met het resultaat van zijn relatief beknopte studie. Toch vergrootte die de belangstelling voor Erasmus aanzienlijk.
Hij was in 1930 de erepromotor van kroonprinses Juliana toen zij van de Rijksuniversiteit Leiden een eredoctoraat ontving. Drie jaar later stelde Huizinga een daad tegen het nationaalsocialisme. Bij een internationale conferentie aan de universiteit van Leiden verzocht hij de Duitser Johann von Leers de conferentie te verlaten, nadat Huizinga kennisnam van diens antisemitische geschriften. Hierop vertrok de Duitse delegatie. In januari 1937 was hij een van prinses Juliana's getuigen bij haar huwelijk met de Duitse prins Bernhard van Lippe-Biesterfeld.
Huizinga was lid van de Koninklijke Nederlandse Akademie van Wetenschappen (KNAW) en bekleedde van 1929 tot 1942 het voorzitterschap van de afdeling Letterkunde. Hij werd meermalen genomineerd voor de Nobelprijs voor Literatuur
Na een korte ziekte overleed hij begin 1945 op 72-jarige leeftijd. Hij ligt begraven in Oegstgeest, bij het Groene Kerkje. 
De persoonlijke en wetenschappelijke nalatenschap van Huizinga is ondergebracht in de Universiteitsbibliotheek Leiden en ook beschikbaar via Digital Collections. Een complete inventaris is beschikbaar.
Huwelijken.
Huizinga trouwde tweemaal. Uit zijn eerste huwelijk met jkvr. Mary Vincentia Schorer (1876-1914) telg uit het Zeeuwse adellijke geslacht Schorer werden twee dochters en drie zonen geboren, onder wie de latere schrijver Leonhard Huizinga (1906-1980). Uit zijn tweede huwelijk met Auguste Alwine Caroline Maria Schölvinck (1909-1979) werd een dochter geboren.
Vernoemingen.
Huizinga gaf zijn naam aan het Huizinga Instituut voor cultuurgeschiedenis, een samenwerkingsverband van alle letterenfaculteiten in Nederland. De prestigieuze lezingencyclus van de Universiteit Leiden kreeg naar hem de naam 'Huizingalezing'. Deze lezing wordt jaarlijks in december gehouden rond zijn geboortedatum van 7 december. De Universiteit Leiden vernoemde een gebouw naar hem, het Johan-Huizingagebouw, waarin -toepasselijk- de opleidingen geschiedenis, kunstgeschiedenis en klassieke talen gehuisvest zijn. In Amsterdam werd de Johan Huizingalaan naar hem vernoemd. Ook in Utrecht en Eindhoven heb je een Huizingalaan. In verschillende gemeenten is er een Huizingastraat.
Sinds 2023 wordt in de Oostkerk te Middelburg rond 24 maart de Huizinga-lezing georganiseerd, zijnde de huwelijksdatum van Huizinga met zijn eerste echtgenote Mary Vincentia Schorer.
Werk.
Literaire traditie.
De stilistische eenheid in Huizinga's werk is er vanaf het allereerste ontwerp van zijn proefschrift tot in zijn latere werken. Huizinga schrijft vanuit de literaire traditie en was schatplichtig aan de Tachtigers door het vele gebruik van adjectieven, die hij vaak ter precisering verbond zoals sceptisch-koel en cynisch-wreed. Hij contrasteerde om te dramatiseren, om het eigene te verhelderen. "Hoe hoger de hartstocht, hoe strakker de vormen" vat Willem Otterspeer samen.
Zintuigen en hartstocht.
Huizinga wendde al de zintuigen aan in zijn werk. Wat hij beschreef, wilde hij kleur, geur en geluid geven, ook eeuwen en tijdperken. De kleur van de late Middeleeuwen was somberder dan die van de 12e eeuw, die van de Renaissance purper en goud. De 16e eeuw had nu eens de klank van een trompet, dan van violen, de 17e eeuw van een orgel en de 18de van violen en fluiten.Plastisch woordgebruik was hem niet vreemd. Otterspeer omschrijft Huizinga's hartstocht als "een historisch zintuig". Huizinga achtte die hartstocht wezenlijk voor historische voorstellingen, anders is de geschiedenis onleesbaar en onmogelijk. Huizinga introduceerde ook het begrip "historische sensatie". Hij doelt daarmee op de emotie die men kan beleven bij een direct contact met het verleden. Zoals, bijvoorbeeld, bij het aanraken van een ruïne in Pompeï tweeduizend jaar tijdsverschil lijkt weg te vallen. De werkelijkheid vol drama dient in de historie zijn neerslag te vinden. Getuige de openingszin uit de "Herfsttij der Middeleeuwen": "Toen de wereld vijf eeuwen jonger was, hadden alle levensgevallen veel scherper uiterlijke vormen dan nu. Tussen leed en vreugde, tussen rampen en geluk scheen de afstand groter dan voor ons; al wat men beleefde had nog die graad van onmiddellijkheid en absoluutheid, die de vreugde en het leed nu nog hebben in de kindergeest. Elke gebeurtenis, elke daad was omringd met nadrukkelijke en uitdrukkelijke vormen, was getild op de verhevenheid van een strakke, vaste levensstijl. De grote dingen: de geboorte, het huwelijk, het sterven stonden door het sacrament in de glans van het goddelijk mysterie. Maar ook de geringer gevallen: een reis, een arbeid, een bezoek, waren begeleid door duizend zegens, ceremonies, spreuken, omgangsvormen."
Herfsttij der Middeleeuwen (1919).
Aanvankelijk was het de bedoeling om een studie te schrijven over de schilder Jan van Eyck. Het werk groeide uit tot een diepgaande visie op de late middeleeuwen dat de titel "Herfsttij der Middeleeuwen" meekreeg. De ondertitel ervan luidt: "Studie over de levens- en gedachtevormen der veertiende en vijftiende eeuw in Frankrijk en de Nederlanden". De slotzin van het eerste hoofdstuk geeft markant het levensgevoel van de late middeleeuwen weer:
Huizinga liet zien dat de late middeleeuwen geen periode van verval of de voorbode van de renaissance vormden, maar een eigen toon en kleur bezaten. Het werk werd klassieke literatuur door zijn stijl, verbeeldingskracht en pregnante visie. Het inspireerde vele studies. Vertalingen in het Duits, Engels, Zweeds, Spaans, Frans, Hongaars, Italiaans, Fins en Russisch hebben er toe bijgedragen dat het werk een groot publiek bereikte. De kritiek erop verminderde het belang van het werk niet.
Cultuurhistorische verkenningen (1929).
In "Cultuurhistorische verkenningen", een boek uit 1929, formuleerde Huizinga een definitie van het begrip geschiedenis dat beroemd is geworden in historisch Nederland. Op pagina 156 valt deze definitie te lezen. Huizinga formuleert geschiedenis als:
In de schaduwen van morgen (1935).
In "In de schaduwen van morgen" uit 1935 werkt Huizinga een voordracht uit die hij op 8 maart 1935 in Brussel hield. Het boek kreeg verschillende herdrukken en wordt tot op vandaag geciteerd en gelezen. Het boek analyseert de culturele en maatschappelijke situatie van de jaren voor de Tweede Wereldoorlog. Vooral de openingszin is in die context bekend:
Verder kijkt Huizinga vooruit en kondigt hij de mode van het existentialisme aan.
Bekend is ook de woordspeling die Huizinga op pagina 64 maakt over de belemmerende werking van onverwerkte kennis op het oordeelsvermogen:
Homo ludens (1938).
Als men een werk van deze diepgang moet karakteriseren in enkele woorden dan klinkt de synthese zo: "Het spel is een ernstige zaak". De ernst van het spel verwoordt hij met zijn anti-materialistische en anti-fysicalistische zienswijze op de volgende wijze:
In "Homo ludens" beschrijft Huizinga een onbeschaafd en verwerpelijk puerilisme als tegenstelling van de (door hem geïdealiseerde) spel-ernst van politiek en cultuur.
Nederland's beschaving in de zeventiende eeuw (1941).
In zijn boek "Nederland's beschaving in de zeventiende eeuw" uit 1941 keerde hij zich tegen het gebruik van de term Gouden Eeuw voor de periode van de zeventiende eeuw in de Noordelijke Nederlanden. Daarover schreef hij in zijn slotconclusie:

</doc>
<doc id="29682" url="https://nl.wikipedia.org/wiki?curid=29682" title="Mikhail Saakasjvili">
Mikhail Saakasjvili



</doc>
<doc id="29684" url="https://nl.wikipedia.org/wiki?curid=29684" title="Huizinga Instituut">
Huizinga Instituut

Het Huizinga Instituut is een landelijke onderzoeksschool voor cultuurgeschiedenis. Het Huizinga Instituut is vernoemd naar de Nederlandse historicus Johan Huizinga. 
De onderzoeksschool is in februari 1995 formeel ingesteld, en verzorgt de opleiding van promovendi en researchmaster-studenten. Daarnaast stimuleert het cultuurhistorisch onderzoek in de breedste zin van het woord. De Universiteit van Amsterdam fungeerde vanaf de oprichting tot 2018 als penvoerder van het instituut, daarna heeft de Universiteit Utrecht het stokje overgenomen.

</doc>
<doc id="29685" url="https://nl.wikipedia.org/wiki?curid=29685" title="Nederlandse Televisie Stichting">
Nederlandse Televisie Stichting

De Nederlandse Televisie Stichting (NTS) was de eerste Nederlandse televisieomroep, en de voorloper van de huidige Nederlandse Omroep Stichting (NOS), NPO en NTR.
Geschiedenis.
De NTS werd op donderdag 31 mei 1951 opgericht door de radio-omroepverenigingen AVRO, KRO, NCRV en VARA en gevestigd te Hilversum. De vier omroepverenigingen stortten elk driehonderdduizend gulden in de kas van de stichting, de VPRO volgde enige maanden later met ruim veertigduizend gulden, terwijl de firma Philips dertigduizend gulden bijdroeg in de personeelskosten. Zo was er precies f 1.272.000 in kas toen men met een tweejarige experimenteerperiode begon. Dat was genoeg voor drie uur zendtijd per week. Aan het eind van de periode hield men zelfs nog tweeëndertigduizend gulden over. De volgende twee jaar werd gefinancierd door de staat en vanaf 1956 werd er kijkgeld geïnd.
De stichting had als doelstelling: "het bereiken van een zo breed mogelijke samenwerking op het terrein van de televisie, onder meer door het bevorderen van een regeling van zendtijden, zó, dat elk van de Stichters gelijke uitzendmogelijkheden zal hebben". Voorts behoorde tot de taak het coördineren van de programma's, te weten: gemeenschappelijke verantwoordelijkheid, opstellen van nationale programma's en het exploiteren van studio's. De eerste uitzending vond plaats op 2 oktober 1951 vanuit Studio Irene in Bussum. 
Hugo de Groot orkestreerde het pauzeteken van de NTS.
In 1956 werd de NTS minimaal 25% van de totale zendtijd toegewezen en kreeg ze van de regering de opdracht voortaan zelf zogenaamde neutrale programma's te maken, zoals het Journaal en sport. De eerste uitzending van het NTS Journaal vond op 5 januari 1956 plaats. De onderwerpen waren: een schaaktweekamp tussen Jan Hein Donner en uitdager Max Euwe (met een interview met Euwes dochter Caroline), het nieuwe Duitse leger, de avond voor Driekoningen in Tilburg, een staking onder vissers in IJmuiden, een kerstboomverbranding op het Bos en Lommerplein, een 81-jarige weduwe uit Los Angeles die enkele oliebronnen in haar achtertuin exploiteerde, stierenrennen door de straten van Pamplona, de intocht van het Nederlands Studenten Orkest te Bergen, en het weerbericht.
In mei 1969 ging de NTS samen met de Nederlandse Radio Unie op in de NOS. 

</doc>
<doc id="29686" url="https://nl.wikipedia.org/wiki?curid=29686" title="Nederlandse Programma Stichting">
Nederlandse Programma Stichting

De Nederlandse Programma Stichting (NPS) was een Nederlandse publieke omroep. Op 1 september 2010 is de NPS gefuseerd met Teleac en RVU tot de NTR. Het was de enige A-omroep zonder leden en zonder programmablad. De NPS zond van 1995 tot 2006 uitsluitend uit op Nederland 3 en 3FM, en van 2006 tot de fusie in 2010 voornamelijk op Nederland 2.
Geschiedenis.
De NPS ontstond op 1 januari 1995, toen deze de taak van de NOS overnam om culturele, informatieve, minderheden- en jeugdprogramma's uit te zenden.
Willem van Beusekom was tot aan zijn overlijden op 21 mei 2006 algemeen directeur, hij werd opgevolgd door Joop Daalmeijer, die dezelfde functie bekleedde bij de NTR.
Door de plannen van het kabinet-Balkenende II leek het erop dat de NPS in 2008 werd opgeheven. Als reden voor opheffing werd onder andere gegeven dat de ledenloze NPS niet in het nieuwe systeem zou passen, dat het kabinet voor de Publieke Omroep voor ogen had. Het wetsvoorstel is door de val van het kabinet-Balkenende II nooit uitgevoerd.
De laatste voorzitter van de NPS was Roger van Boxtel.
Programma's.
Conform de Mediawet 2008 maakte de NPS een reeks programma's waarin culturele en etnische minderheden hun achterban kunnen bereiken. Een voorbeeld is Lijn5, dat met een reeks programma's de urban jongerensubcultuur bereikt.
In 2006 zond de NPS de serie "Fok jou!" uit, een dramaserie over een veertienjarig meisje dat in de macht komt van een loverboy. 
Aangekochte series.
Buitenlandse series die door de NPS zijn uitgezonden zijn onder andere:

</doc>
<doc id="29688" url="https://nl.wikipedia.org/wiki?curid=29688" title="Zambia">
Zambia

Zambia (soms ook wel aangeduid als Zambië en vroeger "Noord-Rhodesië"), officieel de Republiek Zambia (Engels: "Republic of Zambia"), is een land in Afrika dat grenst aan de Democratische Republiek Congo, Tanzania, Malawi, Mozambique, Zimbabwe, Botswana, Namibië en Angola. Zambia is een onafhankelijke republiek met als belangrijkste economische factor de mijnindustrie (koper).
Geschiedenis.
Er zijn bewijzen gevonden dat Zambia reeds 300.000 jaar geleden werd bewoond door mensachtigen. Waarschijnlijk waren Pygmeeënvolken de eerste bewoners van Zambia.
In de 18e en 19e eeuw floreerde er een slavenhandel in Zambia. Deze slavenhandel bezorgde de bevolking veel leed. In 1895 werd Zambia 'eigendom' van de "British South Africa Company" (BSA). In 1924 werd Zambia een Britse kroonkolonie onder de naam Noord-Rhodesië. De Britten introduceerden het systeem van "indirect rule" (indirect bestuur), dat betekende dat de Britten via de traditionele stamhoofden hun gezag uitoefenden. Toch kregen vooral de blanken het voor het zeggen.
Zwarte nationalen richtten het "Zambian African National Congress" (ZANC) op, om het nationaal bewustzijn te versterken. In 1953 werd Kenneth David Kaunda secretaris-generaal van het ZANC. In datzelfde jaar werden Noord-Rhodesië (het huidige Zambia), Zuid-Rhodesië (het huidige Zimbabwe) en Nyasaland (het huidige Malawi) tot één federatie samengevoegd. Deze Centraal-Afrikaanse Federatie (die onder Britse protectie fungeerde) werd fel bestreden door Kenneth Kaunda. Hij vond echter dat zijn ZANC een te afwachtende houding aannam. In 1957 stapte Kaunda uit het ZANC en richtte "United National Independence Party" (UNIP; Verenigde Nationale Onafhankelijkheidspartij) op, waarvan Kaunda de voorzitter werd. Harry Nkumbula volgde Kaunda als secretaris-generaal van het ZANC op.
De Centraal-Afrikaanse Federatie werd op 31 december 1963 opgeheven en een dag later (op 1 januari 1964 dus) werd Kaunda minister-president van Noord-Rhodesië. Op 24 oktober 1964 verklaarde Noord-Rhodesië zich onder de naam Zambia onafhankelijk met Kaunda als president en (tot 1970) tevens minister van Defensie. De regering verzette zich fel tegen de eenzijdige onafhankelijkheidsverklaring van het buurland Zuid-Rhodesië door de blanke minderheid onder leiding van Ian Smith.
In oktober 1970 zette Kaunda vicepresident Simon Kapepwe af en liet hem enige tijd gevangenzetten. Toen Kapepwe in 1972 een eigen partij oprichtte, voerde de president een eenpartijstelsel in. Het ZANC van Nkumbula en tal van kleinere partijtjes fuseerden met de UNIP. De UNIP werd daarna de enige toegestane partij.
President Kaunda voerde sindsdien een beleid van "Zambiaans humanisme". Het Zambiaans humanisme greep terug op de Zambiaanse tradities, maar ook een vorm van socialisme werd geïntroduceerd. Daarnaast drukte het christendom zijn stempel op het Zambiaans humanisme. Tussen 1968 en 1991 werden er staatsbedrijven opgericht, daarnaast bleef echter ook de privésector bestaan.
Kaunda werd in de westerse wereld een gevierd en gezien staatsman. Zijn politiek van non-raciale, geweldloze verzoening en democratie, kende een grote populariteit. De president steunde bovendien de Afrikaanse meerderheidsbewegingen in Zuidelijk-Afrika (Zuid-Afrika, Mozambique en Zimbabwe). In de jaren tachtig verslechterde de economie en ontstond er serieuze oppositie tegen het bewind van president Kaunda.
In 1987 werd de overeenkomst met het IMF tijdelijk verbroken. In 1990 werden de onderhandelingen met het IMF hervat.
In 1990 werd onder binnen- en buitenlandse druk het meerpartijenstelsel ingevoerd. Vakbondsleider Frederick Chiluba richtte in 1990 de oppositiebeweging "Movement for Multiparty Democracy" (MMD) op. In 1991 nam het parlement een nieuwe grondwet aan en president Kaunda kondigde voor 1992 verkiezingen aan. Bij deze verkiezingen werd Frederick Chiluba tot president gekozen. Kaunda trad af. President Chiluba voerde direct een grootscheepse privatisering door. Hierdoor verkreeg Zambia meer krediet. In juli 1992 schold de Club van Parijs de helft van Zambia's schulden kwijt. In 1993 pleegden aanhangers van ex-president Kaunda een mislukte staatsgreep.
De regering-Chiluba werd geteisterd door schandalen en was vrij autocratisch. In 1995 stelde ex-president Kenneth Kaunda zich kandidaat voor de aankomende presidentsverkiezingen. Om ervoor te zorgen dat Kaunda niet opnieuw president kon worden nam het parlement een wet aan dat een president slechts eenmaal herkozen kon worden. In 1996 werd Chiluba herkozen. De UNIP startte daarna een campagne van geweldloze burgerlijke ongehoorzaamheid. Desondanks kon Chiluba tot 2002 president blijven.
Op 2 januari 2002 werd Levy Patrick Mwanawasa, jurist van beroep, president. Door de economische hervormingen die onder zijn bewind tot stand kwamen kreeg hij sympathie en steun van westerse donoren en zijn eigen volk. In 2006 werd hij voor een tweede termijn gekozen. Mwanawasa overleed op 19 augustus 2008 in een ziekenhuis in Parijs, waar hij begin juli naartoe was gevlogen nadat hij tijdens een top van de Afrikaanse Unie in Egypte een beroerte had gekregen. Op 2 november 2008 werd Rupiah Banda beëdigd als nieuwe president, nadat hij oppositieleider Michael Sata had verslagen. Deze uitslag wordt betwist door Sata, hij wijst op (mogelijke) stembusfraude. Banda wil de economische politiek van Mwanawasa voortzetten.
Op 23 september 2011 werd Michael Sata de vijfde president van Zambia. Na de verkiezingsstrijd verloren te hebben in 2001, 2006 en 2008 behaalde Sata van het "Zambiaans Patriottisch Front" in 2011 ruim 43% van de stemmen, waarmee hij zittend president Rupiah Banda ruim achter zich liet. Sata kenmerkte zijn ambtstermijn door zijn felle kritiek richting Chinese investeerders, die de Zambianen volgens Sata als slaven behandelden. Hij overleed op 28 oktober 2014 in een Londens ziekenhuis.
Na de dood van Sata werd vicepresident Guy Scott voor enkele maanden interim-president van Zambia. Hij was daarmee het eerste blanke staatshoofd in Afrika sinds het aftreden van Frederik Willem de Klerk van Zuid-Afrika in 1994. Edgar Lungu werd in januari 2015, via een tussentijdse verkiezing na het overlijden van Sata, als president aangesteld. In augustus 2016, na de wettige termijn van Sata, heeft de zittende president Lungu de presidentsverkiezingen gewonnen. Volgens de kiescommissie kreeg Lungu van het regerende Patriottisch Front 1.860.877 stemmen. Zijn voornaamste tegenstander Hichilema van de Verenigde Partij voor Nationale Ontwikkeling (UPND) kreeg 1.760.347 stemmen. De oppositie vermoedt dat er gefraudeerd is met de uitslag.
In 2021 won Hakainde Hichilema de presidentverkiezingen in Zambia.
Bevolking en taal.
In 2010 telde het land 13.092.666 inwoners. In 2000 was dit nog 9.885.591 hetgeen een gemiddelde jaarlijkse groei betekende van 2,8%. Van de bevolking woonde 60,5% op het platteland en 39,5% in de steden. De bevolkingsdichtheid was 17,4 personen/km² in 2010. Zambia heeft een jonge bevolking, de mediane leeftijd was 16,7 jaar in 2010. In dat jaar was 45,4% van de bevolking 15 jaar of jonger en slechts 2,6% was 65 jaar of ouder. De levensverwachting bij geboorte was 51,2 jaar in 2010. Voor vrouwen is deze gestegen van 48 jaar in 1990 naar 53 jaar in 2010, voor mannen was de stijging van 46 jaar naar 49 jaar in dezelfde periode.
Blanke minderheid.
In 2014 waren er ongeveer 40 000 Zambianen van Europese origine. Sinds de onafhankelijkheid van Zambia is dit aandeel blanken in Zambia altijd gestaag gebleven met zo'n 1,1% van de populatie. Velen van hen zijn gebleven Zuid-Afrikanen of hebben de Britse nationaliteit alhoewel een deel van hen een Zambiaans paspoort heeft. Guy Scott, een blanke Zambiaan, is 3 jaar vicepresident van Zambia geweest en 90 dagen president ad interim tot aan de verkiezingen toen de toenmalige president Michael Sata onverwachts stierf. Dit was uiterst uitzonderlijk aangezien er geen blanke leiders meer zijn in Afrika na het einde van het apartheidsregime.
Talen.
De officiële taal in Zambia is Engels. In Zambia worden ruim 70 talen (voornamelijk Bantoetalen) gesproken. Door Ohannessian en Kashoki in "Language in Zambia" (1978) (in het vervolg OKLIZ) is een indeling in 15 groepen voorgesteld. Zeven talen hebben een officiële status gekregen van de overheid. De keuze is gevallen op deze talen op grond van de aantallen eerste- en tweedetaalsprekers. Etnisch is Zambia erg divers. "No one tribe dominates Zambia in terms of either areal extent or population numbers", schreef George Kay in 1967, en in 1978 was dat nog steeds zo volgens Kashoki en Ohannessian (OKLIZ p. 24). Dat maakt het heel erg moeilijk om een van de inheemse talen te gebruiken als nationale taal, zoals gebeurd is in Tanzania en Kenia met Swahili. Er zijn echter wel grote verschillen tussen de verspreidingsgraden van de diverse talen; dit maakte de keuze voor zeven semiofficiële talen mogelijk, Bemba, Kaonde, Lozi, Lunda, Luvale, Nyanja, en Tonga, die dagelijks elk op zijn beurt een half uur televisie zendtijd krijgen op ZNBC (Zambia National Broadcasting Corporation). De Zambiaanse taal Ila is een van de 55 talen waarin de boodschap op de Voyager Golden Record is opgenomen.
De rol van een aantal van de inheemse talen is in de loop van de jaren belangrijker geworden. Bemba en Nyanja bijvoorbeeld, vervullen in bepaalde urbane gebieden (resp. Copperbelt en Lusaka) de rol van lingua franca, en doen dat soms op grotere schaal dan het Engels. Over het algemeen hebben alle inheemse talen die door de overheid een officieel statuut kregen meer (tweedetaal)sprekers gekregen.
Taalpolitiek.
Taalpolitiek is in veel Afrikaanse landen een complex en ook een gevoelig onderwerp. De eerste taalpolitieke keuze na de onafhankelijkheid was meestal die voor de (relatief objectieve) taal van de ex-kolonisator, om de nationale eenheid van de intern als los zand aan elkaar hangende prille staten te bevorderen. Zambia vormt daarop geen uitzondering. Bij de onafhankelijkheid in 1964 werd niet alleen gekozen voor het Engels als nationale taal (een voor de hand liggende keuze in een meertalige voormalige Britse kolonie zonder inheemse lingua franca), maar ook voor het Engels als het eerste en enige medium van instructie (dus niet als vak) in het onderwijs.
Naast het Engels als onderwijstaal bood de taalpolitiek van Zambia van begin af aan de mogelijkheid tot lesgeven in zeven Zambiaanse talen (als vak) in officieel voorgeschreven regio's: Bemba, Kaonde, Lozi, Lunda, Luvale, Nyanja en Tonga. Verder werd in de Constitution of Zambia gegarandeerd dat "The State shall take measures to promote the practice, enjoyment and development by any person of that person's culture, tradition, custom and language insofar as these are not Inconsistent with this Constitution" (Deel 9, Artikel 112, Lid g).
Religie.
Zambia is officieel een christelijk land volgens de grondwet van 1991 (gewijzigd in 1996), maar er bestaat een grote verscheidenheid aan religieuze tradities. In veel van de syncretische kerken in het land mengen traditionele religieuze ideeën zich gemakkelijk met christelijke opvattingen. De katholieken vormen de grootste bevolkingsgroep. Daarnaast zijn er ook anglicanen, de pinksterbeweging, de Nieuw-Apostolische Kerk (&gt;14% van de bevolking), lutheranen, zevendedagsadventisten, Jehova's getuigen en een verscheidenheid aan evangelische denominaties. Deze groeiden, ontwikkelden zich en bloeiden vanuit de oorspronkelijke missionaire nederzettingen (Portugees en katholiek in het oosten van Mozambique) en anglicaans (Engelse en Schotse invloeden vanuit het zuiden). Afgezien van enkele technische posities (bijvoorbeeld doktoren) zijn westerse zendingsrollen ingenomen door gelovigen uit de oorspronkelijke bevolking. Nadat Frederick Chiluba (een pinkstergelovige) president werd in 1991, groeiden Pinkstergemeenschappen in het land aanzienlijk.
Ongeveer 5% van de bevolking bestaat uit moslims die voornamelijk in stedelijke gebieden wonen. Ook bestaat een kleine Joodse gemeenschap die voornamelijk wordt gevormd door Asjkenazim. Belangrijke Joodse Zambianen betreffen Simon Zukas, voormalig minister, parlementslid en een lid van het Forum for Democracy and Development en eerder van het MMD en de Verenigde Nationale Onafhankelijkheidspartij. Daarnaast is de econoom Stanley Fischer, voormalig gouverneur van de Bank of Israel en voormalig hoofdeconoom van het IMF, geboren en deels opgegroeid in de Joodse gemeenschap van Zambia. De Bahai-bevolking van Zambia overtreft de 160.000, of 1,5% van de bevolking. De William Mmutle Masetlha Foundation die door de Baha’i-gemeenschap wordt geleid, is voornamelijk actief op het gebied van onderwijs en gezondheidszorg.
Armoede.
Volgens het Ontwikkelingsprogramma van de Verenigde Naties leefde in 2018 in Zambia 54% van de bevolking onder de nationale armoedegrens en 61% van de bevolking moest rondkomen van een daginkomen van minder dan 2,15 dollar, gecorrigeerd voor de koopkracht.
Gezondheidszorg.
Zoals in veel Afrikaanse landen, vormt aids een bedreiging. Vruchtbare oplossingen om de verspreiding van aids tegen te gaan, zijn er in Zambia nog niet gevonden.
In 2018 had 72% van de huishoudens toegang tot schoon drinkwater, het aandeel in de steden lag met 92% beduidend hoger dan op het platteland (58%). Van 1000 levend geboren kinderen overlijden er 61 voor de vijfde verjaardag. Malaria is een ziekte die nog altijd veel voorkomt, al zijn netten tegen muggen zeer bekend, in 2018 had 78% van de huishoudens ten minste een net in hun bezit (2001/02: 12%).
Bestuurlijke indeling.
Zambia bestaat uit tien provincies:
De provincies zijn onderverdeeld in districten ("districts").
Economie.
De economie van Zambia leunt zwaar op de koperproductie. Het is veruit het grootste exportproduct. Verder zijn de landbouw en toerisme belangrijk voor het land.
De exploitatie van het Zambiaanse koper begon in de jaren 1920. Tot 1925 was lood het voornaamste exportproduct. De stijgende wereldvraag zorgde echter voor een verschuiving naar de export van koper. Particuliere bedrijven openden mijnen, fabrieken voor de verwerking van het koper werden gebouwd en de infrastructuur werd verbeterd om het koper te exporteren. In 1969 bereikte de productie een piek van 769.000 ton koper en 62.000 mensen waren in de sector werkzaam. In 1973 werd de koperindustrie genationaliseerd en bleef iets meer dan 24 jaar in handen van de overheid. In deze periode daalde de productie gestaag en bereikte het laagste niveau van 250.000 ton in 2000. De werkgelegenheid daalde in diezelfde tijd naar 22.000 directe banen. In 1996 werd een aanvang gemaakt met de privatisering van de sector en in 2000 was dit proces afgerond. De nieuwe eigenaars investeerden in totaal meer dan 12 miljard dollar waardoor in 2013 weer 763.000 ton werd geproduceerd met 90.000 directe banen. In 2019 startte de regering een actie om Konkola Copper Mines, in handen van koperproducent Vedanta Resources, over te nemen. Volgens de regering had het bedrijf gelogen over uitbreidingsplannen en te weinig belasting betaald.
Na 2010 is de economisch groei afgezwakt, dit was het gevolg van een dalende koperprijs op de wereldmarkt en ook het gevolg van droogte in 2015/16 en 2018/19 waardoor de productie van elektriciteit door middel van waterkrachtcentrales terugliep en de landbouw klappen kreeg. Mais is het belangrijkste landbouwgewas. De landbouw heeft een aandeel van 10% in het bruto binnenlands product (bbp), maar ongeveer 50% van de werkzame bevolking is in deze sector actief. Per jaareinde 2018 stond de werkloosheid op 12,5%.
Tussen 2000 en 2010 realiseerde Zambia een almaar oplopende economische groei die in 2010 piekte op iets meer dan 10%. Over het hele decennium lag de groei op jaarbasis rond de 7%. In 2011 halveerde de groei en is sindsdien gestabiliseerd rond de 4% op jaarbasis vanaf 2016. De groei kwam echter slechts ten goede aan een klein deel van de stedelijke bevolking en Zambia kent een hoge mate van inkomensongelijkheid. Door de lage groei heeft de regering besloten extra te investeren. Dit heeft geleid tot een forse toename van de staatsschuld. In 2011 was de staatsschuld zo'n 20% van bbp, maar dit was in 2018 bijna verviervoudigd naar 78%. Rentekosten maken zo’n 20% van de totale staatsuitgaven uit. Ongeveer twee derde van de staatsschuld is in buitenlandse handen. 
Door deze financiële situatie hebben de Kredietbeoordelaars de kredietwaardigheid van het land verlaagd waardoor het moeilijker is geworden de leningen te vernieuwen. In oktober 2020 verlaagde de kredietbeoordelaar S&amp;P wederom de kredietwaardigheid omdat het land niet meer aan zijn financiële verplichtingen kan voldoen en is dus failliet. Zambia heeft voor meer dan US$ 12 miljard aan schulden, waarvan een derde aan de Volksrepubliek China. Op een lening van US$ 3 miljard vroeg Zambia uitstel van betaling aan, maar de schuldeisers gingen hiermee niet akkoord. In 2022 kreeg het land nog een lening van US$ 1,3 miljard van het Internationaal Monetair Fonds (IMF) met als voorwaarde een overeenstemming over de schulden. In maart 2024 bereikte Zambia een akkoord met particuliere investeerders en beleggers in obligaties. In juni 2024 volgde overeenstemming met de grootste schuldeisers onder leiding van de Groep van Twintig (G20). Zambia krijgt meer tijd om schulden terug te betalen en de rente wordt verlaagd. De Volksrepubliek China, een grote schuldeiser, is ook akkoord terwijl dit land bij schuldverlichting van arme landen zich tot nu toe recalcitrant opstelde.
In 2023 stond het land op plaats 98 van de 180 beoordeelde landen in de corruptieperceptie-index van Transparency International.
Toerisme.
Het toerisme is in Zambia vooral geconcentreerd in het zuiden, rond de stad Livingstone. Deze stad bevindt zich aan de oever van de rivier de Zambezi vlak bij de bekende Victoriawatervallen. Tevens is het South Luangwa National Park (in de buurt van Chipata) een toeristische trekpleister.

</doc>
<doc id="29693" url="https://nl.wikipedia.org/wiki?curid=29693" title="Brabantse Biesbosch">
Brabantse Biesbosch

De Brabantse Biesbosch vormt het grootste gedeelte van de Biesbosch, waartoe ook de Hollandse Biesbosch behoort. Ze ligt tussen de Nieuwe Merwede, de Amer en het Land van Heusden en Altena en heeft een oppervlakte van 3.638 ha. De Brabantse Biesbosch is eigendom van Staatsbosbeheer.
Het gebied ontstond na de Sint-Elisabethsvloed van 1421: een deel van het toen ondergelopen polderland is nooit meer opnieuw ingedijkt. Het betrof met name de Zuid-Hollandse Waard. Deze vormde sindsdien eerst een binnenzee. Uiteindelijk ontstond hier een zoetwatergetijdengebied. De rivieren Maas en Rijn voerden zand aan, waardoor zandplaten ontstonden. De mens exploiteerde de biezen, het riet en de grienden. Van de wilgentenen werden hoepels voor vaten vervaardigd, voorts schopstelen, manden, beschoeiingen en zinkstukken voor oeververdediging en waterwerken. Ook verschenen sedert het midden van de 19e eeuw polders in de Biesbosch. Sommige van deze polders zijn later omgevormd tot spaarbekken. Er zijn eind jaren 60 van de 20e eeuw drie van zulke bekkens aangelegd, en wel: "Petrusplaat", "Honderd en Dertig", en "De Gijster". Ze bevatten buffervoorraden oppervlaktewater dat ten behoeve van drinkwatervoorziening uit de Maas wordt gewonnen. Ze hebben een gezamenlijke oppervlakte van 644 ha, en kunnen samen 0,0862 km³ water bevatten.
In de jaren 50 van de 20e eeuw verviel de griendcultuur, daar nieuwe materialen, zoals plastics, ter beschikking kwamen. Er wordt nog 23 ha griendcultuur geëxploiteerd. Door de uitvoering van het Deltaplan, met name de afsluiting van het Haringvliet, is de getijdendynamiek afgenomen van 2 meter niveauverschil tot enkele decimeters. Aldus is het gebied van karakter veranderd.
De verwildering van de grienden is gunstig gebleken. Vooral mossen en korstmossen hebben hiervan geprofiteerd.
Gebied.
De Brabantse Biesbosch is een nat gebied of "wetland", waar grote groepen watervogels dekking, voedsel en nestgelegenheid vinden. Door verruiging en het opengraven van polders ontwikkelt zich geleidelijk een zoetwatermoeras met een enorme soortenrijkdom.
De Brabantse Biesbosch wordt met 250 ha uitgebreid. De polders Turfzakken, Kwestieus, Lepelaar, Plomp en de Moordplaat krijgen naast een natuurfunctie, ook een culturele functie. Het doel van de uitbreiding is om met name de waterbergingscapaciteit van de Biesbosch uit te breiden.
Het is een mooi gebied voor zowel natuur- als recreatiemogelijkheden. Ideaal om te wandelen, te fietsen of een boot-of kanotocht doorheen te maken.
De Brabantse Biesbosch bestaat uit twee delen. De Noord- en Zuidwaard. De Noordwaard is voornamelijk een landbouwgebied. De Zuidwaard heeft veel natuur- en recreatiemogelijkheden maar is alleen over water te bereiken.
De Brabantse Biesbosch bestaat onder andere uit de "Polder Hooge Hof", "Catharinapolder", "Polder Jantjesplaat", "Catharinaplaatjes", "Buisjes’’, "Beneden- en Boven Spieningpolder" en "Polder Maltha".
Alleen per water bereikbaar is onder meer de "Noorderplaat", "Doktershoek", "Polder Turfzakken", "Polder Kwestieus", "Polder Noorderplaat", "Polder de Plomp", "Sint Jansplaat", "Hofmansplaat" en "Toontjesplaat". Vlak bij Hank ligt de "Aakvlaai" en de "Kurenpolder".
Natuur.
Het bos is op weg om een grotere variatie te verkrijgen. Aan broedvogels vindt men onder meer: blauwe reiger, havik, buizerd, boomvalk, bosuil, nachtegaal, grote bonte specht, wielewaal, zeearend en visarend. In totaal werden er 123 broedvogelsoorten geteld in 30 jaar. Van de zoogdieren komt de ree in groten getale voor (300 stuks) en in 1988 werd de bever uitgezet. Ook de zeldzame noordse woelmuis komt voor in de Biesbosch, al is deze plaatselijk door de aardmuis verdrongen. De roofdieren die voorkomen zijn de vos, de boommarter, de wezel, de bunzing en de hermelijn. Tot de plantengroei behoort: poelruit, groot springzaad, bittere veldkers en dotterbloem. In het riet vindt men grote karekiet en baardmannetje. Sommige vochtige wei- en hooilanden worden in stand gehouden en hier vindt men kemphaan, zomertaling en watersnip.
Bezoekerscentra.
Er zijn drie bezoekerscentra in de Biesbosch, in Drimmelen, Dordrecht en Werkendam: twee in de Brabantse Biesbosch en één in de Hollandse Biesbosch.
In de Brabantse Biesbosch staan bij de Bergsche Maas in Drimmelen het Biesbosch Bezoekerscentrum Drimmelen van Staatsbosbeheer en bij Werkendam het Biesbosch MuseumEiland. Hier is veel informatie over flora en fauna van de Biesbosch te vinden. In de Hollandse Biesbosch staat het Biesboschcentrum Dordrecht.

</doc>
<doc id="29694" url="https://nl.wikipedia.org/wiki?curid=29694" title="Hollandse Biesbosch">
Hollandse Biesbosch

De Hollandse Biesbosch is een natuurgebied tussen de Nieuwe Merwede en de Beneden-Merwede. Het maakt samen met de Brabantse Biesbosch deel uit van het Nationaal Park De Biesbosch.
Situatie.
De Hollandse Biesbosch bestaat uit de Sliedrechtse en de Dordtse Biesbosch. Beide liggen in de gemeente Dordrecht. Het Dordtse gedeelte is minder ruig, beter toegankelijk en bestaat voor een groot deel uit polders. De Sliedrechtse Biesbosch staat via het Wantij in verbinding met de Beneden Merwede, en kent daardoor een getijdeverschil van ongeveer 70 cm en stroomsnelheden tot 4 km/u. Het gebied is over water bereikbaar, vanaf Dordrecht via het Wantij, vanaf de Beneden-Merwede via de Helsluis en vanaf de Nieuwe Merwede via de Ottersluis.
Fauna.
De Hollandse Biesbosch biedt rust en voedsel aan tienduizenden watervogels zoals nonnetje, grote zaagbek, brandgans en kolgans. Roofvogels gebruiken de Biesbosch graag als winterverblijf. De zeearend is sinds ca. 2010 vaste bewoner van het gebied.
Ook reeën en bevers zijn in de Hollandse Biesbosch te vinden. Het getijdeverschil vormt soms een probleem voor de reeën, omdat bij hoge waterstand hun buitendijkse leefterrein overstroomt. Ze trekken zich dan noodgedwongen groepsgewijs terug op de polderkaden.
Bezoekerscentrum.
Het bezoekerscentrum van de Hollandse Biesbosch is gevestigd te Dordrecht. In oktober 2003 werd dit Biesboschcentrum Dordrecht geopend, men vindt er informatie over de geschiedenis en de flora en fauna van het gebied. 

</doc>
<doc id="29695" url="https://nl.wikipedia.org/wiki?curid=29695" title="De Brabantse Biesbosch">
De Brabantse Biesbosch



</doc>
<doc id="29697" url="https://nl.wikipedia.org/wiki?curid=29697" title="Bushalte">
Bushalte

Een bushalte is een locatie waar een bus van het stads- en streekvervoer stopt om passagiers te laten in- en uitstappen. Deze plek is meestal te herkennen aan de aanwezigheid van een haltepaal.
Sommige haltes kunnen aangeduid zijn als tijdhalte. Dat zijn bushaltes waar de bus niet eerder wegrijdt dan de gepubliceerde tijd. Bij de overige haltes is de vertrektijd bij benadering.
Haltepaal.
Aan de meeste haltes in Nederland en België staat een haltepaal (ook wel buspaal of stoppaal genoemd), die de volgende informatie bevat:
Op de Nederlandse halteborden (ook min of meer af te lezen vanuit de bus, voor het geval er in de bus geen display is waarop men kan zien waar men is) geeft de combinatie van het 4-cijferige zonenummer en de naam van de halte de locatie (de plaatsnaam wordt niet vermeld). De zones hebben sinds 2013 voor de "tarieven" niet altijd betekenis meer, door de invoering van de OV-chipkaart, waarmee wordt betaald per kilometer.
Abri.
Bij een groot aantal bushaltes is een wachthuisje, een abri, neergezet om reizigers te beschutten tegen regen en wind. In veel abri's zijn affiches aanwezig; tot de tegenprestatie behoort, dat het reclamebedrijf problemen zoals beschadigingen en vervuiling meldt en deze soms ook herstelt. In sommige abri's hangt een kaart van de omgeving van de halte of het lijnennet in de betreffende gemeente of regio. Veel abri's zijn voorzien van een of meer zitplaatsen.
Veelal reizen de passagiers vrijwel uitsluitend van of naar het stadscentrum of het station. Dat betekent dat er bij de bushaltes naar het centrum voornamelijk wordt ingestapt en in de andere richting vooral wordt uitgestapt. Bij de uitstaphaltes wordt een abri vaak niet nodig gevonden of men kan wachten in de abri aan de overkant.
Wielgeleidende trottoirband.
Sinds 2015 is het in Nederland voorgeschreven de bushaltes te voorzien van wielgeleidende trottoirband (Kasselse boordsteen) met een hoogte van 18 cm om het in- en uitstappen te vergemakkelijken. De hoogte van 18 cm is te hoog voor onder meer buurtbussen. Deze staan dan verder van de wielgeleidende trottoirband af. Hiervoor is een wielgeleidende trottoirband met een hoogte van 10 cm ontwikkeld. In Eindhoven was tijdens gebruik van APTS type Phileas werden bij de haltes wielgeleidende trottoirband met een hoogte van 24 cm geplaatst. Deze wielgeleidende trottoirband zijn inmiddels vervangen door met een hoogte van 18 cm.
Types.
Busstation.
Wanneer er meerdere haltes aanwezig zijn op een locatie waar ook meerdere buslijnen stoppen, wordt dit een busstation genoemd.
Flexhalte.
Een flexhalte is een bushalte waar geen vaste buslijn komt maar die kan dienen als vertrek of aankomst van een aangevraagde rit met een flexbus. Flexhaltes zijn meestal te vinden in dunbevolkte gebieden. Ze bestaan onder andere in veel gebieden in Vlaanderen.
Vraagafhankelijk stoppen.
Een bus stopt meestal alleen bij een bushalte als er reizigers in of uit willen stappen. De (oorspronkelijke) Interliner stopte bij alle haltes.
Uitstappen.
De grotere lijndienstbussen zijn voorzien van stopknoppen. Een reiziger die bij de eerstvolgende halte wil uitstappen, drukt op een knop (of, bij oudere bussen, trekt aan een koord) waarna er voor in de bus een (rode) lamp gaat branden en vaak een geluidssignaal klinkt, waardoor de chauffeur en de reizigers kunnen weten dat de bus bij de volgende halte moet en gaat stoppen.
Kleine buurtbussen (maar ook de voormalige Stop-Go/Opstapper in Amsterdam) hebben geen stopknoppen. Doordat het voertuig klein is, kan de reiziger direct met de chauffeur praten en zeggen waar hij wil uitstappen.
Bij de ParkShuttle in Capelle aan den IJssel kan men op een display aangeven op welke halte men wenst uit te stappen.
Instappen.
Van instappende reizigers wordt verwacht dat ze naar de chauffeur zwaaien om aan te geven dat ze willen instappen. Dat is vooral belangrijk als er meerdere buslijnen bij dezelfde halte stoppen.
Ligt een bushalte langs de af- en oprit van een autosnelweg, dan is er bij de halte soms een drukknop, waarmee een negenoog in werking kan worden gesteld, zodat de chauffeur weet of hij de snelweg af moet om een halte aan te doen.
Stoppen zonder halte.
Bij de stadslijnen van het vroegere MTI en opvolger Area, maar ook bij de Amsterdamse Stop-Go/Opstapper waren geen haltes, behalve bij het begin- en eindpunt. De reizigers konden overal langs de lijn in- en uitstappen. Sinds de gewonnen concessie in Brabant door Veolia en Arriva is Area niet meer actief.
In sommige concessies kan langs de hele route van buurtbussen worden opgestapt. De bushaltes van buurtbussen staan in deze gevallen vaak op centrale punten langs de route en ver uit elkaar. In andere concessies functioneren de buurtbussen echter als normale lijndienst met vaste haltes.
Verkeersregels in Nederland.
Voor een erkende bushalte gelden in Nederland de volgende verkeersregels:
De wegbeheerder kan het gebruik van een bushalte nog verder beperken:
Bushaltes van Veolia Transport Limburg.
Openbaarvervoersbedrijf Veolia Transport Nederland gebruikte in de provincie Limburg andere haltezuilen, de zogenaamde iBUS. Deze zuilen werden echter door het Ministerie van Verkeer en Waterstaat niet erkend als bushalte in de zin van de Wegenverkeerswet, vanwege het ontbreken van de wettelijk voorgeschreven vorm en aanduiding van bushaltes (). Dit is van belang bij bushaltes binnen de bebouwde kom: een autobus die binnen de bebouwde kom weg wilde rijden bij een bushalte had daardoor namelijk géén voorrang, en automobilisten die hun auto parkeerden bij een haltezuil werden niet geverbaliseerd.
In maart 2009 leidde de rechtsonzekerheid omtrent de haltepalen tot een gerechtelijke procedure. Een automobilist uit Swalmen kreeg een bekeuring wegens het parkeren in de buurt van een bushalte, voorzien met een iBUS. De automobilist stapte vervolgens naar de kantonrechter in Roermond en kreeg gelijk. De rechter oordeelde dat de haltepalen geen rechtsgeldige verkeerstekens zijn in de zin van het verkeersreglement. De rechter bevestigde daarmee dat de verkeersregels voor bushaltes niet voor de haltepalen van Veolia Transport gelden. Veolia Transport besloot vervolgens de officiële halteborden L3 boven op de iBUS te plaatsen. De schade zou mogelijk worden verhaald op de fabrikant van de haltepalen OFN.
Uit onderzoek, uitgevoerd door CDA-Kamerlid Jan Mastwijk, bleek dat de haltepalen wel aan de Europese normen voldoen, maar dat de Nederlandse overheid eisen stelde die de Europese regelgeving niet zou verlangen. Naar aanleiding van het onderzoek maakte het ministerie van Verkeer en Waterstaat op 19 februari 2010 bekend dat het Reglement verkeersregels en verkeerstekens zou worden aangepast, waarmee de haltepalen van Veolia Transport alsnog rechtsgeldig zouden zijn. Deze aanpassing is intussen doorgevoerd.

</doc>
<doc id="29698" url="https://nl.wikipedia.org/wiki?curid=29698" title="Kuru (ziekte)">
Kuru (ziekte)

Kuru is een prionziekte die ook wel "trilziekte" wordt genoemd. Deze ziekte is in 1959 ontdekt bij een Papoeastam, de Fore, op Nieuw-Guinea. De ontdekker van de oorzaak ervan, Carleton Gajdusek, kreeg in 1976 samen met Baruch Blumberg de Nobelprijs voor Fysiologie of Geneeskunde voor het ontdekken van een nieuw mechanisme voor het overbrengen van infectieziekten.
De verschijnselen van deze ziekte zijn: moeite met lopen als gevolg van ataxie en choreoathetose, trillende spieren (tremor), een verstoorde evenwichtszin, dementie op jonge leeftijd, onregelmatige lachbuien (dwanglachen) en incontinentie. De meeste mensen met kuru overlijden binnen 3 à 9 maanden.
Kuru werd een geheimzinnige ziekte genoemd, omdat alleen vrouwen en kinderen deze ziekte kregen. Later werd ontdekt dat de Papoea's een ritueel hadden waarbij zij overleden familieleden opaten. Alleen vrouwen en kinderen aten de hersenen, de bron van de ziekte. Kuru is daarmee de eerste en enige ziekte waarvan aannemelijk is dat zij vooral overgebracht wordt door menselijk kannibalisme.
Kuru is een overdraagbare ziekte die wordt veroorzaakt door prionen. De ziekte tast het centraal zenuwstelsel aan. Het is mogelijk dat de vatbaarheid voor kuru tevens een erfelijke component heeft.
De gekkekoeienziekte of BSE is een verwante ziekte bij koeien. De ziekte van Creutzfeldt-Jakob is een andere verwante ziekte, die bij mensen voorkomt.

</doc>
<doc id="29699" url="https://nl.wikipedia.org/wiki?curid=29699" title="Trilziekte">
Trilziekte



</doc>
<doc id="29700" url="https://nl.wikipedia.org/wiki?curid=29700" title="Jens Nygaard">
Jens Nygaard

Jens Nygaard (26 oktober 1931 – 24 september 2001), was een Amerikaans dirigent en bespeler van vele instrumenten. Zijn vader was een Deense immigrant, zijn moeder was Schots. 
Jens Nygaard werd geboren in het plaatsje Stephens in Arkansas. Op vroege
leeftijd kreeg hij van zijn moeder pianoles. Hij studeerde verder, cello, picolo en klarinet. Hij bespeelde verder bijna alle andere instrumenten. Tijdens zijn studie aan het conservatorium in Louisiana verdiende hij bij als kerkorganist.
In 1954 ging hij studeren in aan de beroemde Juilliard School of Music en studeerde af in 1958. Nygaard kreeg op Juilliard nooit de erkenning waar hij naar op zoek was, omdat hij nooit werd toegelaten tot de dirigenten opleiding. Aan het begin van zijn muzikale carrière is Nygaard geruime tijd dakloos geweest. Aan het eind van die periode kwam hij contact met, Joel Krosnick, cellist van het Juilliard strijkkwartet en gaf hem als dakloze les in efficiëntere vingerzettingen voor de cello.
Vanaf 1956 sloeg hij zijn eigen weg in en leerde zichzelf het vak van dirigent. Nygaard kreeg een zenuwinzinking en werd in 1959 voor korte tijd opgenomen. Na zijn herstel dirigeerde hij tot 1965 diverse symfonieorkesten.

</doc>
<doc id="29701" url="https://nl.wikipedia.org/wiki?curid=29701" title="Gebergtevorming">
Gebergtevorming

Gebergtevorming alias orogenese is een gevolg van de platentektoniek, de bewegingen van platen langs elkaar (zijschuivingsbewegingen), over en onder elkaar (compressieve bewegingen) en uit elkaar (extensionele bewegingen). Bij al deze bewegingen kan een gebergte gevormd worden, hoewel dit doorgaans het gevolg is van compressieve bewegingen.
Gebergtevorming.
De geschiedenis van verklaringen van het proces van gebergtevorming gaat terug tot de oude Grieken, die in de bergen de woonplaatsen van de Goden zagen. Gedurende de Verlichting werden meer wetenschappelijke verklaringen gezocht.
Platentektoniek.
Hoewel het pas sinds de tweede helft van de vorige eeuw algemeen werd geaccepteerd, waren er al honderden jaren geleden mensen die het verschuiven van continenten naar voren brachten. Zo vestigde in 1620 de Britse natuurfilosoof en staatsman Francis Bacon de aandacht op overeenkomsten in de vorm van de westkust van Afrika en de oostkust van Zuid-Amerika, en introduceerde François Placet in 1668 het idee van de continentendrift. Later trad de meteoroloog en astronoom Alfred Wegener op de voorgrond als verkondiger van de theorie van de continentendrift. Zijn boek: "Die Entstehung der Kontinente und Ozeane" bleef aanvankelijk buiten Duitsland grotendeels onbekend; de derde druk (1922) verscheen daarentegen in 1924 in het Engels, Frans, Spaans, Zweeds en Russisch.
Bewegingen.
Als twee platen naar elkaar toe bewegen, zijn er drie verschillende mogelijkheden:
Gebergtevorming als proces.
Continenten bewegen naar elkaar omdat de ene plaat onder de andere subduceert. Het deel van een plaat dat subduceert bestaat meestal uit oceanische korst die een hogere dichtheid dan continentale korst heeft waardoor het gemakkelijker de aardmantel in subduceert. Als een continent bij een subductiezone aankomt, zal dit niet kunnen subduceren. Omdat de convectiestroming in de mantel die de platentektoniek aandrijft doorgaat, zullen de platen onder elkaar schuiven. Daarbij vindt korstverdikking plaats door de vorming van grote overschuivingen, die zorgen dat grote stukken korst (zogenaamde dekbladen) over elkaar schuiven. Ook kan het gebeuren, dat stukken continentale korst de mantel in subduceren om later weer te obduceren, waarbij deze stukken deel gaan uitmaken van de dekbladstructuur van het vormende gebergte. Door de voortdurende compressie (de platen bewegen nog steeds naar elkaar) kunnen oorspronkelijk licht hellende overschuivingen verticaal komen te staan. De belangrijkste grenzen tussen dekbladen (vaak enorme breuken of schuifzones) worden suturen genoemd.
Orogeneses.
Een orogenese (van het Griekse woord voor "gebergtevorming") beschrijft een bepaalde periode in de geologische geschiedenis die gekenmerkt werd door grootschalige compressieve bewegingen.
In Europa kunnen een aantal fasen van gebergtevorming worden onderscheiden, die elk samenhangen met de continentale collisie tussen de paleocontinenten waaruit het huidige continent Europa is ontstaan. Dit werd voor het eerst gedaan door de Duitse geoloog Hans Stille in de jaren twintig. De belangrijkste fasen van gebergtevorming zijn in Europa:
Caledonische orogenese.
De Caledonische orogenese (van 450 Ma tot 390 Ma), die plaatsvond door de collisie van de continenten Baltica (tegenwoordig Scandinavië) en Laurentia (tegenwoordig Noord-Amerika). Tussen deze continenten lag daarvoor de Iapetus Oceaan. Door deze collisie ontstond het Old Red Sandstone Continent. Sporen van deze gebergtevorming zijn in Europa terug te vinden in Scandinavië, Schotland, Ierland en Noord-Engeland. In Noord-Amerika is de Caledonische orogenese terug te vinden in de Appalachen en in de Long Range op Newfoundland.
Hercynische orogenese.
In wat tegenwoordig Noord-Amerika is werden het Ouachitagebergte en het Marathongebergte gevormd.
Alpiene orogenese.
Na enkele periodes van minder grootschalige compressieve krachten, zoals de Jurassische Kimmerische orogenese (die in West-Europa de vorming van de Zuidwalvulkaan tot gevolg zou kunnen hebben gehad), trad na het einde van het Krijt een nieuwe periode van orogenese aan, de Alpiene orogenese. Deze werd veroorzaakt doordat Afrika en India noordwaarts naar Eurazië bewogen. De naamgevers ervan, de Europese en Australische Alpen, werden tijdens deze compressieve fase gevormd, evenals de Himalaya, het Zagrosgebergte en de Pyreneeën. Op het Amerikaanse continent werden tijdens deze periode de bergketens Rocky Mountains en Andes gevormd.

</doc>
<doc id="29702" url="https://nl.wikipedia.org/wiki?curid=29702" title="KURU">
KURU



</doc>
<doc id="29710" url="https://nl.wikipedia.org/wiki?curid=29710" title="Hexameter">
Hexameter

Een hexameter of zesvoeter is een zesvoetige versregel. Is de versvoet een dactylus, dan wordt gesproken van een dactylische hexameter. De hexameter is het metrum dat in de klassieke oudheid algemeen werd gebruikt. Zowel de Ilias en de Odyssee van Homerus, als de Aeneis van Vergilius zijn in dactylische hexameters geschreven.
Een jambische hexameter wordt alexandrijn genoemd.

</doc>
<doc id="29712" url="https://nl.wikipedia.org/wiki?curid=29712" title="Liberaal Appel">
Liberaal Appel



</doc>
<doc id="29713" url="https://nl.wikipedia.org/wiki?curid=29713" title="Alexandrijn">
Alexandrijn

Een alexandrijn is in de Franse klassieke poëtische traditie een versregel van twee hemistiches van ieder zes lettergrepen met in het midden een cesuur. In de Nederlandse (en in navolging daarvan bijvoorbeeld ook de Duitse) traditie is een alexandrijn een
zesvoetige jambische versregel, die uit zes jamben bestaat, met eventueel een cesuur na de derde. Ook als die zes jamben worden gevolgd door nog één onbeklemtoonde lettergreep (bijvoorbeeld vanwege het gebruik van vrouwelijk rijm) wordt nog steeds van een alexandrijn gesproken.
De alexandrijn is genoemd naar de "Roman d'Alexandre" van Alexandre de Bernay. Hij werd in de Nederlandse poëzie de dominante vorm rond het jaar 1600 voor bijvoorbeeld toneel en veel dichtgenres. Pas gaandeweg werd hij vervangen door de zogeheten pentameter met vijf jamben in plaats van zes. Inmiddels wordt hij nog zelden toegepast (een recente uitzondering vormen de gedichten in de bundel 'Idyllen' van Ilja Leonard Pfeijffer). De Nederlandse alexandrijn is een voorbeeld van een hexameter en wordt ook wel "heroïsch vers" genoemd. 

</doc>
<doc id="29714" url="https://nl.wikipedia.org/wiki?curid=29714" title="Pentameter">
Pentameter

Een pentameter of "vijfvoeter" is een versregel die bestaat uit vijf versvoeten. De versvoet kan een jambe zijn bij een jambische pentameter, of een dactylus bij een dactylische pentameter.

</doc>
<doc id="29715" url="https://nl.wikipedia.org/wiki?curid=29715" title="Tetrameter">
Tetrameter

Een tetrameter (ook: "viervoeter") is een versregel die uit vier versvoeten bestaat.
Uit: Wis- en natuurlyriek, Drs. P &amp; Marjolein Kool, 2000.

</doc>
<doc id="29719" url="https://nl.wikipedia.org/wiki?curid=29719" title="Vredesactie">
Vredesactie

Vredesactie (voluit Forum voor Vredesactie) is een pluralistische vredesbeweging die ijvert voor een samenleving waarin conflicten worden opgelost zonder geweld of het dreigen ermee. Hiertoe organiseren ze voornamelijk in België pacifistische campagnes en geweldloze directe actie.
Geschiedenis.
In 1968 werd in Antwerpen de Internationale voor Oorlogstegenstanders (IOT) opgericht vanuit een samenwerking tussen vredesbewegingen rond het tijdschrift Protest. De organisatie sloot zich als Vlaamse afdeling aan bij de War Resisters' International en bood vooral ondersteuning voor dienstweigeraars. In 1976 verhuisde het secretariaat naar het Vredeshuis in de Van Elewijckstraat in Elsene en ging de organisatie zich meer richten op politieke verandering. 
In 1979 was het IOT lid van het Overlegcentrum voor de Vrede en stichtend lid van het Vlaams Aktiekomitee tegen Wapenhandel en VAKA, het Vlaams Aktiekomitee tegen Atoomwapens dat aan de basis lag van de Vredesoptocht van 1983. Het werkte ook nauw samen met BurgerDienst voor de Jeugd en Jeugd en Vrede.
In 1991 herdoopte de Internationale voor Oorlogstegenstanders zich tot Forum voor Vredesactie. Een van haar voornaamste actiepunten was de promotie van het idee van sociale verdediging in samenwerking met het Centrum voor Polemologie van de Vrije Universiteit Brussel. In 1997 werd de eerste Bomspotting georganiseerd. Deze bekende actie richt zich tegen het gebruik van en het dreigen met kernwapens door aandacht te eisen voor de kernkoppen van het Amerikaanse leger op de Vliegbasis Kleine-Brogel. Actievoerders betreden dit militair domein met de bedoeling om gearresteerd te worden. Deze burgerlijke ongehoorzaamheid wordt niet vervolgd omdat de Belgische staat in hoger beroep zelf veroordeeld kan worden door het Internationaal Gerechtshof. 
In 1999 riep Vredesactie met Trainstopping op tot protest tegen treinen die Amerikaans oorlogsmaterieel over Belgisch grondgebied naar Kosovo moesten brengen. In 2003 was er vergelijkbaar protest naar aanleiding van de oorlog in Irak. 
In 2007 lanceerde Vredesactie de campagne NATO-Game Over die resulteerde in een internationale actie aan het NAVO-hoofdkwartier in Haren op 22 maart 2008. Sinds 2014 voert de organisatie actie tegen wapenhandel via het platform www.ikstopwapenhandel.eu.

</doc>
<doc id="29724" url="https://nl.wikipedia.org/wiki?curid=29724" title="Occitaans">
Occitaans

Occitaans, historisch ook wel langue d'oc of Provençaals genoemd, is de verzamelnaam voor een aantal nauw verwante streektalen, waaronder Gascons, die gesproken worden in Zuid-Frankrijk en kleine aangrenzende gebieden in Spanje en Italië. Het volledige taalgebied van deze streektalen wordt Occitanië genoemd. De nieuwe regio Occitanie maakt daar minder dan de helft van uit.
Taalfamilie en kenmerken.
Het Occitaans behoort tot de Occitano-Romaanse talen. Het enige andere lid van deze subfamilie binnen de Gallo-Romaanse talen is het Catalaans. Het is waarschijnlijk dat deze twee talen tot in de 12e eeuw één en dezelfde waren. Vandaag bestaat het voornaamste verschil uit de schrijfwijze, waarbij men voor het Occitaans de middeleeuwse spelling aanhoudt die nog dicht tegen het Latijn aanleunt, terwijl voor het Catalaans gekozen is voor een spelling die dichter bij de uitspraak ligt. Pas in 1934 koos de Catalaanse taalunie voor een eigen verbond, los van de Occitaanse. Voor beide talen geldt dat spellingregels in de 19e eeuw opnieuw zijn opgesteld, nadat beide talen eeuwenlang niet in geschreven vorm gebruikt waren.
In uitspraak bestaan er niettemin vrij aanzienlijke verschillen tussen Occitaans en Catalaans. Zo wordt de "u" in het Occitaans als "ü" uitgesproken, net als in het Frans en de Italiaanse dialecten van de Povlakte. In het Catalaans wordt deze letter als "oe" uitgesproken, net als in het Spaans. Door de historische situatie heeft het Occitaans vooral Franse invloeden ondergaan en het Catalaans vooral Spaanse.
Het Occitaans is in taalkundig opzicht nauwer verwant aan het Spaans en Italiaans dan aan het Frans, dat meer Keltische en Germaanse invloeden heeft ondergaan. Redenen hiervoor zijn:
De woorden voor "zijn" zijn bijvoorbeeld respectievelijk "esser" (Ariège), "estar" (Ariège, Gers, Gironde, Hautes-Pyrénées, Lot-et-Garonne en Pyrénées-Atlantiques) en "èstre" (Allier en een groot deel van de rest van Zuid-Frankrijk); vergelijk ter illustratie het Franse "être" met het Spaanse "ser/estar" en het Italiaanse "essere".
Verspreidingsgebied.
Zoals op het tweede kaartje te zien is, wordt een groot deel van het zuiden van Frankrijk tot het Occitaanse taalgebied gerekend. Uitzonderingen hierop zijn Frans-Baskenland (Baskisch taalgebied) ten noordwesten van de Pyreneeën, en Roussillon (departement Pyrénées-Orientales, Catalaans taalgebied) ten noordoosten van dit gebergte. Ook wordt een aantal dalen aan de (Spaanse) zuidkant van de Pyreneeën tot het taalgebied gerekend, evenals een variant op het Occitaans gesproken in Noordwest-Italië (Piëmont), het Piëmontees.
Hoewel er een groot aantal streekvarianten bekend zijn, wordt het taalgebied globaal in drie van elkaar te onderscheiden varianten onderverdeeld:
Binnen deze drie varianten rekent men de volgende dialecten tot het Occitaanse taalgebied:
Een bijzondere vorm was het Shuadit of Judeo-Provençaals, dat sinds 1977 als uitgestorven geldt.
Herkomst van de term "langue d'oc".
In de 12e eeuw was Frankrijk in twee taalgebieden te verdelen, de langues d'oïl in het noorden en de langues d'oc in het zuiden. Deze taalgebieden waren vernoemd naar het respectievelijke woord voor "ja": "oc" (Latijn: "hoc") in het zuiden en "oïl" (een oude vorm van "oui", Latijn: "hoc ille") in het noorden.
Dante Alighieri, die deze namen voor de taalgroepen benoemde in zijn werk "De vulgari eloquentia" ("Over de schoonheid van de moedertaal", circa 1300), gebruikte daarnaast de term "langue de si" (Latijn: "sic") voor de Italiaanse, Spaanse en Portugese talen. Letterlijk schreef Dante: "nam alii oc, alii si, alii vero dicunt oil" ("sommigen zeggen oc, anderen zeggen si, anderen zeggen oïl").
Het woord "òc" komt uit het vulgair Latijn (Volkslatijn) "hoc" ("dat"), terwijl "oïl" afstamt van Latijnse "hoc ille" ("dat (is) het"). Andere Romaanse talen hebben hun woord voor "ja" afgeleid van het Latijnse "sic," "dus", zoals het Spaanse "sí", het Italiaanse "sì", het Catalaanse "si", en het Portugese "sim".
Geschiedenis.
Ontstaan.
De "langue d'oc" ontwikkelde zich uit het Volkslatijn onder invloed van de taal van de Visigoten (West-Goten), die na de volksverhuizingen in de streek waren terechtgekomen. Het verspreidingsgebied van de "langue d'oc" kwam dan ook ruwweg overeen met dit gebied: het noorden van het Iberisch Schiereiland, het zuiden van het huidige Frankrijk en het noordwesten van Italië.
Hoogtijdagen.
De invloed van het Occitaans op andere talen was in de 12e, 13e en 14e eeuw groot, met name op het Frans, Italiaans, Spaans en Engels – grote delen van het Occitaanse taalgebied stonden in deze periode onder Engelse heerschappij.
De "langue d'oc" was de juridische en bestuurlijke taal van de regio die onder invloed stond van het graafschap Toulouse. Veel hoofse literatuur werd oorspronkelijk in de "langue d'oc" geschreven. De troubadours maakten de taal aan de hoven van Europa populair. Een van de eerste Bijbelvertalingen, althans het Nieuwe Testament, in een volkstaal was in de "langue d'oc". Dit gebeurde door de katharen. De taal stond internationaal in een dermate hoog aanzien dat Dante Alighieri overwoog zijn "Divina Commedia" in de "langue d'oc" te schrijven (een aantal andere werken schreef hij daadwerkelijk in deze taal).
Verval.
Na het overlijden van de laatste graaf, Raymond VII, in 1249 kwam het graafschap Toulouse aan de Franse kroon en nam het Frans langzaam maar zeker de rol van officiële taal over. Beroofd van haar centrum verloor de "langue d'oc" haar eenheid en ontwikkelden zich hieruit een aantal streektalen. Met het Edict van Villers-Cotterêts (1539) legde François I het Frans op voor alle officiële documenten. Dat betekende het einde voor de geschreven vorm van (varianten van) de "langue d'oc". Het Occitaans bleef echter wel de belangrijkste gesproken taal in Zuid-Frankrijk tot de Revolutie van 1789. Voor de jakobijnen was het Frans de taal van vrijheid en vooruitgang en waren de andere talen in de republiek ouderwetse, boerse dialecten ("patois", brabbeltaal).
Wedergeboorte.
In de 18e en met name de 19e eeuw beleefde de geschreven taal een bescheiden wedergeboorte. Hiervoor zijn een aantal factoren op te noemen.
Moderne situatie.
Door het onderwijs, de verstedelijking en toegenomen mobiliteit is het Occitaans een bedreigde minderheidstaal geworden. Ongeveer 65% van de inwoners van Occitanië begrijpt Occitaans, en ongeveer 2 miljoen mensen zouden het nog dagelijks spreken. De meesten zijn ouderen en mensen die op het platteland wonen. Desondanks is er een cultureel circuit ontstaan dat veel en graag teruggrijpt op poëzie en muziek uit de 12e eeuw. Deze "revival"cultuur heeft aansluiting weten te vinden bij de new agebeweging. Ook is er een zeer levendige internetgemeenschap ontstaan, waarbij er veel uitwisseling met het Catalaanse taalgebied plaatsvindt.

</doc>
<doc id="29725" url="https://nl.wikipedia.org/wiki?curid=29725" title="Limburgs">
Limburgs

Limburgs (Limburgs: "Limburgs", "Limbörgs", "Lèmbörgs, Plat") is de gemeenschappelijke naam voor een aantal onderling verwante taalvarianten die gesproken worden in het overgrote deel van Belgisch- en Nederlands-Limburg, de Platdietse streek en aangrenzend Noordrijn-Westfalen.
Het Limburgs kent geen gangbare standaardvorm, maar valt uiteen in meerdere varianten met eigen kenmerken.
In België worden de Limburgse varianten sinds 1990 door de Franse gemeenschap effectief als inheemse regionale taal erkend. In Nederland is het Limburgs sinds 1997 erkend als regionale taal.
Definitie.
Er bestaan diverse definities van het Limburgs en het vaststellen van het precieze Limburgse taalgebied is afhankelijk van welke definitie gehanteerd wordt.
In het dagelijks taalgebruik in Nederland en België worden met "Limburgs" of "het Limburgs" de endogene taalvarianten van de beide Limburgen bedoeld. In de provincies Belgisch- en Nederlands Limburg zelf bestaat een genuanceerdere taal-sociologische definitie. "Het Limburgs" bestaat voor de meeste Limburgers niet, in plaats daarvan definiëren zij hun dialect primair met hun stad of streek, bijvoorbeeld als Weerts, Tegels, Maastrichts of, met de algemene term voor dialect, als "plat". De term "Limburgs" betrekken Limburgers op de verschillende dialecten waarmee zij zonder het eigen dialect sterk aan te passen kunnen communiceren. Deze definitie omvat de meeste, maar niet alle dialecten die binnen de provincies gesproken worden. Zo worden dialecten als het Mooks niet per definitie als Limburgs gezien en passen sprekers van het Kerkraads, hoewel zij hun dialect wel als Limburgs typeren, vanwege het relatief afwijkende karakter van het dialect hun taalgebruik aan wanneer zij communiceren met andere sprekers van andere Limburgse variëteiten.
Bestuursrechtelijk wordt "Limburgs" voor de Nederlandse wet binnen de provisies van Europees Handvest voor regionale talen of talen van minderheden gedefinieerd als "de streektaal die, in diverse varianten, wordt gesproken in de Nederlandse provincie Limburg".
Taalkundig worden met "Limburgs" traditioneel de Nederfrankische taalvariëteiten bedoeld die tussen de Benrather linie ("maken/machen") en de Uerdinger linie ("ik/ich") worden gesproken. Het onderscheidende aspect van deze dialecten binnen deze definitie is de gedeeltelijke deelname aan de Tweede Germaanse klankverschuiving, die zich kringvormig in afnemende mate vanuit Keulen naar het noordwesten heeft verbreid, als onderdeel van de zogeheten Rijnlandse waaier.
Een recentere alternatieve taalkundige definitie, die grotendeels maar niet geheel overlapt met de traditionele definitie, gebruikt de grenzen van tonaliteit binnen de zuidoostelijke Nederfrankische dialecten als afbakening voor het Limburgs.
Classificatie.
In de Nederlandse taalkundige traditie worden als Limburgs beschouwde varianten binnen het West-Germaans tot het Nederfrankisch gerekend, evenals de Hollandse, Brabantse, Zeeuwse, Vlaamse en Kleverlandse dialecten. Zo worden de varianten in Nederlands Zuid- en Midden-Limburg traditioneel gezien als Nederfrankische (c.q. Oostnederfrankische) variëteiten met een graduele Middelduitse invloed, dan wel als een groep van overgangsdialecten tussen het Neder- en Middelfrankisch.
De Nederlandse traditie van de historische taalkunde deelt het Limburgs chronologisch in onder het Oudnederfrankisch (specifieker Oudoostnederfrankisch) en het Middelnederlands. Verder wordt het Limburgs samen met het Vlaams, Brabants, Hollands en oostelijk Nederlands onder het Middelnederlands ingedeeld.
De verscheidenheid binnen de Nederlandse provincie Limburg is groot, aangezien de variëteiten die in Noord-Limburg worden gesproken veel gemeen hebben met de Brabantse en Zuid-Gelderse dialecten en daarin sterk afwijken van de geografisch Zuid-Limburgse en Midden-Limburgse dialecten. In Belgisch-Limburg wordt op een gedeelte van de Voerstreek na geen Oost-Limburgs gesproken, maar wel West-Limburgs en Centraal-Limburgs. In het midden van de provincie ligt een groep van dialecten die de overgang naar het Zuid-Brabants aankondigt. De Limburgse dialecten worden doorsneden door verschillende isoglossen, zowel in oost-westrichting als in noord-zuidrichting, en vormen in beperkte mate een eenheid. Een van de belangrijkste van deze isoglossen is de Panninger linie die ruwweg een scheiding vormt tussen de westelijke en de oostelijke Limburgse dialecten. Deze Limburgse dialecten vormen de meest zuidoostelijke variëteiten van het Nederlandse taalgebied.
Taxonomie.
De dialecten van Belgisch en Nederlands Limburg worden gerekend tot de volgende dialectgroepen en onderverdelingen:
Sprekers.
Het gebruik van de Limburgse dialecten neemt in zowel de beide Limburgen als het aangrenzende Rijnland per generatie af. Veel sprekers van het Limburgs ervaren het als hun eerste taal.
In 2021 bleek uit onderzoek van Veldeke Limburg, dat 67% van de inwoners van Nederlands-Limburg aangaf vloeiend Limburgs te spreken. Wel waren er opvallende discrepanties naar leeftijd, zo sprak in de jongst gemeten leeftijdsgroep (18-34 jaar) slechts 52% vloeiend dialect. Meer dan de helft van de Limburgers verwachtte dat het gebruik van de Limburgse dialecten in de toekomst zal afnemen, slechts 4% meende dat het zal toenemen.
Naast het Algemeen Nederlands spraken in 2003 ongeveer 57% van de Limburgse ouders Limburgs met elkaar, het percentage dat ook met hun kinderen Limburgs sprak lag iets lager. Dit laatste komt overeen met eerdere onderzoeken uit de jaren 90, waaruit bleek dat ouders het gepaster te vonden Algemeen Nederlands met hun kinderen te spreken. Binnen Nederland is het dialectgebruik in Limburg relatief het hoogst. In streken die te maken hebben gehad met sterke migratiestromen uit overige delen van Nederland, zoals Limburgse mijnstreek, is het gebruik van het lokale dialect echter verzwakt. Het stadsdialect van Heerlen draagt hiervan het duidelijkst de sporen, hoofdzakelijk veroorzaakt door de hogere sociaaleconomische status van de Algemeen-Nederlandssprekende migranten in de eerste helft van de 20ste eeuw. In Westelijk Zuid-Limburg en Midden-Limburg wordt relatief het meest Limburgs gesproken. Hoewel het gebruik van de Limburgse dialecten als gesproken taal consequent terugloopt is het schrijven van Limburgs, dankzij de opkomst van het internet en vermindering van analfabetisme, juist zeer sterk toegenomen.
In Belgisch-Limburg bleek uit diverse onderzoeken eveneens een verband tussen leeftijd en het percentage van de Limburgers dat dialectspreker is. Zo bleek 42% van de inwoners van Bilzen (gelegen tussen Hasselt en Maastricht) nog dialect te spreken, maar fluctueerde dit percentage significant naar leeftijd. Uit de groep boven de 55 jaar sprak 60% dialect, tussen de 25 en 54 daalde dit percentage naar iets meer dan 40% en bij de groep onder de 25 jaar sprak slechts 11% het plaatselijke dialect.
Ook in het Rijnland daalt het aantal dialectsprekers sterk.
Taalsociologie.
De Limburgse elite associeerde de Limburgse dialecten tot ver in de 18e eeuw met de onderklasse en beschouwde hen als ondergeschikt en minderwaardig aan schrift- en cultuurtalen als het Nederlands, Duits en met name het Frans. In de 19e eeuw groeide de waardering voor de Limburgse dialecten in cultuurhistorische zin, maar bleef de sociaal-linguïstische status laag. Dit lagere aanzien, resulteerde in Zuid-Limburg onder meer in het zogenaamde Koelhollands (Kolenhollands) of Hoogmijnstreeks: omdat ouders meenden dat hun kinderen meer kansen zouden krijgen wanneer zij Algemeen Nederlands zouden spreken, ontstond een sociolect waarbij standaardtaal en Limburgse dialecten met elkaar vermengd raakten.
In Belgisch Limburg is de status van de Limburgse dialecten duidelijk sociaal-cultureel afgebakend, zowel in negatieve als positieve zin. Zo is het dialect de taal van informele situaties, de taal van het dorpsleven, de werkvloer, de karnaval en de folklore, maar geldt zij ook als de taal van oude, niet-ontwikkelde mensen.
Ook binnen diverse Limburgse dialecten, met name stadsdialecten, zijn klassenverschillen te ontwaren. Hoewel niet zo opvallend als bij bijvoorbeeld het Haags, vallen binnen het Roermonds en Maastrichts deftigere en meer volkse varianten te identificeren. Zo gebruiken sprekers van het Maastrichts uit de bovenklasse aanzienlijk meer Franse leenwoorden.
Binnen de Nederlandse dialectrenaissance die begin jaren 90 inzette neemt het Limburgs een prominente plaats in de vorm van de muziek van Rowwen Hèze. De band, die in geheel Nederland en België populariteit geniet, heeft met haar muziek een grote bijdrage geleverd aan zowel het destigmatiseren van dialectgebruik in de kunst, het vergroten van de bekendheid van het Limburgs bij een breder publiek en heeft zich daarnaast ontwikkeld tot een embleem en uiting van trots van de Limburgse identiteit.
In Duitsland is het dialectbewustzijn het laagst en wordt er door de sprekers geen overkoepelende term ("Limburgs" of anderszins) gebruikt voor de daar gesproken (taalkundig) Limburgse dialecten. In vergelijking met Duitsland en België is het dialectbewustzijn in Nederlands-Limburg relatief hoog, maar ook hier identificeren de meeste sprekers van het Limburgs dit in de eerste plaats met hun eigen dialect.
De Nederlands-Limburgse dialecten groeien naar elkaar toe. De Brabantse dialectoloog Toon Weijnen (1909-2008) toonde in 1939 aan dat de onderlinge verschillen tussen de Nederlands-Limburgse dialecten waren afgenomen, mogelijk veroorzaakt door de grotere mobiliteit. Daar tegenover staat, dat de dialecten aan weerszijde van de landsgrens sinds het einde van 19e eeuw onder invloed van het Standaardduits en Standaardnederlands uit elkaar groeien. In 1995 werd geconcludeerd dat dialectsprekers uit Duitsland en Nederlands, tenzij zij alleen over heel beperkte onderwerpen spraken die voldoende besproken konden worden door middel van de oude woordenschat, de dialectsprekers van over de grens niet langer zonder enige kennis van de andere standaardtaal met elkaar konden spreken.
Geschiedenis.
Na de derde eeuw verandert aan de benedenloop van de Rijn de dynamiek tussen de Germanen en Romeinen. Waar in eerdere eeuwen onderling vooral handel werd gedreven met incidentele strooptochten, vestigden zich een reeks crisissen binnen het Romeinse Rijk in toenemende mate Germanen aan de linkeroever van de Grote Rivieren. Deze stammen spraken naar alle waarschijnlijkheid voornamelijk dialecten die uit het Wezer-Rijn-Germaans waren ontstaan en die in 5e eeuw in het zogenaamde Oudfrankisch samengingen.
Het culturele overwicht van de Romeinen was desalniettemin groot, hetgeen zich uitte in een relatief geleidelijke overname van het taallandschap en in het overnemen van talrijke Latijnse leenwoorden, met name in voorheen sterk geromaniseerde gebieden waar deze Germanen zich vestigden. Het gevolg hiervan is dat, in vergelijking met alle andere West-Germaanse taalvariëteiten, de hoeveelheid vroege Latijnse leenwoorden onder de Limburgse dialecten en die van het aangrenzende Rijnland het grootst is en dat er in delen van de Limburgse lange tijd tweetalige Romaans-Germaanse taaleilanden bestonden. Zo werd de streek rondom Sint-Truiden en het gebied tussen Aken en Vaals pas na de 10e eeuw definitief gegermaniseerd. Van deze taalontwikkeling zijn nog sporen terug te vinden; zoals bij het nabij Maastricht gelegen dorp Cadier en Keer, waarbij "Cadier" de Romaanse en "Keer" de Germaanse evolutie vormt van het oorspronkelijke Latijnse woord voor een verwarmd badhuis, het "calidarium".
Doordat de Tweede Germaanse klankverschuiving zich vanaf de 6e eeuw vanuit het Zuidwesten van Duitsland steeds noordelijker uitbreidt, deelt het Oudfrankisch zich op in een niet-verschoven variant (het Oudnederlands, ook wel Oudnederfrankisch) en diverse verschoven varianten; de aan en rond de Midden-Rijn gesproken dialecten van het Oudhoogduits. De latere Limburgse dialecten vinden hun oorsprong in de oostelijke tak van het Oudnederlands, ook wel Oostnederfrankisch genoemd. Enkele van de vroegst bekende Nederlandse teksten zijn in deze variant geschreven, zoals bijvoorbeeld de beroemde Wachtendonckse Psalmen uit de 10e eeuw.
Zowel het Oost- als Westoudnederlands dragen bij aan de formatie van het Middelnederlands, maar na de 13e eeuw worden kenmerken die typerend zijn voor het Vlaams en Brabants (beide westelijke dialecten) dominanter in de schriftelijke bronnen. Hoewel de Middelnederlandse schrijftaal relatief homogeen is, wordt dit voor de gesproken taal niet aangenomen. Het Limburgs vormt een van de vijf hoofddialecten van het Middelnederlands.
De Limburgse dialecten van het Middelnederlands typeren zich door kenmerken van de Tweede Germaanse klankverschuiving, die zich vanuit de stad Keulen naar het noordwesten uitbreidden. Een specifiek voorbeeld is de aanwezigheid van de "ik-ich"-isoglosse in Middelnederlandse vormen van het Limburgs, terwijl deze verschuiving van "ik" naar "ich" in het Oudoostnederlands (de directe voorloper van de huidige dialecten in Midden- en Zuid-Limburg) nog niet had plaatsgevonden.
Traditioneel wordt de Slag bij Woeringen (1288) gebruikt om een keerpunt in de taalgeschiedenis van het Limburgs te markeren. Na deze veldslag heroriënteerde de Limburgse regio zich. Het oude hertogdom Limburg, het graafschap Dalhem en het huidige Nederlands Zuid-Limburg stonden als de zogeheten Landen van Overmaas nu onder bestuur van het hertogdom Brabant. In plaats van dat men zich bleef richten op de nabijgelegen Duitse steden verschoof het zwaartepunt van de economische en culturele betrekkingen naar het westen, waar de bloeiende Brabantse steden, en verderop in Vlaanderen Gent, Brugge en Ieper lagen. Met de dominantie van de Brabantse dialecten (de Brabantse expansie) volgde een ontwikkeling in omgekeerde richting met typisch Middelnederlandse klankontwikkelingen − zoals eindklankverscherping, assimilatie en klinkerreductie − die zich langs de afnemende Hoogduitse invloeden doorzetten. De overname van Brabantse kenmerken vond eerst en het sterkst plaats in de dialecten in het huidige Belgisch-Limburg, het Maastrichts en Weerts, door de ligging ten westen van de Maas.
Toen rond het begin van de 16e eeuw de eerste verregaande pogingen werden gedaan om het Nederlands te standaardiseren, was de basis daarvan vooral het Brabants. Toen tijdens de Tachtigjarige Oorlog Antwerpen viel, verschoof het culturele, politieke en economische zwaartepunt naar de Noordelijke Nederlanden, in het bijzonder het gewest Holland. Het gevolg was dat het Hollands, echter op basis van het Brabants, een grote invloed kreeg op de vorming van de Nederlandse standaardtaal, meer in het bijzonder op de uitspraak. Hierdoor zijn er tegenwoordig relatief weinig sporen van de Limburgse dialecten terechtgekomen in de Nederlandse standaardtaal. Omgekeerd heeft de Nederlandse standaardtaal wel een groeiende invloed op de Limburgse dialecten, die met name sinds de 19e eeuw steeds meer het Standaardnederlands toe groeien.
De oudste in een Limburgs dialect geschreven teksten dateren uit de 19e eeuw. Een voorloper is het in het Maastrichts geschreven "Sermoen euver de Weurd" ("Preek over de woorden") uit 1729. Het eerste gedrukte Nederlands-Limburgse woordenboek verscheen in 1884. Pioniers van het in kaart brengen van de Limburgse dialecten waren de Leuvense, maar in Maastricht geboren en opgegroeide hoogleraar Pieter Willems (1840-1898) en de Utrechtse, later Nijmeegse hoogleraar Jos. Schrijnen (1869-1938). Zij deden hun onderzoeken vooral aan de hand van schriftelijke enquêtes.
In de 20e eeuw ontstond er, mede door de opkomst van radio en televisie als nieuwe media, een groot verschil tussen de mate waarin dialect gesproken wordt in België, Nederland en Duitsland. In België verloor het Zuid-Nederfrankisch dialect terrein aan het Verkavelingsvlaams, in Duitsland werd er steeds meer het Rijnlands regiolect gesproken.
De taalkundig Limburgse dialecten in Duitsland staan bovendien onder invloed van de Duitse cultuurtaal. Onder invloed van de Keulse omroep WDR is er een opmars van Ripuarische accenten merkbaar op de linker Rijnoever, ten koste van de traditionele Limburgse en Kleverlandse dialecten.
Fonologie.
Klankinventaris.
Het klinkerarsenaal vertoont grote overeenkomsten met de Nedersaksische dialecten, in het bijzonder het Achterhoeks, het Twents en het Drents. Het hier gestelde heeft geen betrekking op de West-Limburgse dialecten. De spelling in het overzicht is de Veldekespelling.
Tweeklanken.
NB: Veel van deze tweeklanken komen slechts in een beperkt aantal dialecten voor; sommige sluiten elkaar uit (dat wil zeggen: komt de ene tweeklank voor, dan kan de andere, daarop lijkende klank niet optreden). Dit is het geval met de "ieë", "iè" en "jè", met de "oeë", "oa" en "wa" en met de "uë", "uè" en "wè".
Ook valse diftongen (als "aw" en "ej") zijn opgenomen.
Umlaut.
Zoals hierna toegelicht zal worden komt in alle Limburgse dialecten veel umlaut voor, gewoonlijk met een grammaticale achtergrond. Er zijn vaste umlautpatronen, hieronder gegeven en toegelicht aan de hand van een verkleinwoord.
In sommige dialecten is de umlaut van "aa" in bepaalde of zelfs alle gevallen verschoven naar de "ee" (vb. Maastrichts "aap - eepke" i.p.v. "aepke")
Medeklinkers.
Deze wijken belangrijk minder van het Nederlands af dan de klinkers. Om die reden zullen slechts de bijzondere klanken hier worden weergegeven.
In het gebied tussen Weert, Reuver, Bocholt en Sittard komt bovendien mouillering voor. Dat wil zeggen dat de "t" en de "d" aan het eind van een woord vaak wat palataler worden uitgesproken, namelijk als "tj" en "dj". De eindklank -"nt/nd" kan dan ook in -"nj" veranderen; Roermondenaren noemen hun stad bijvoorbeeld "Remu(u)nj".
Grammatica.
Omdat het Limburgse taallandschap is opgebouwd uit verschillende dialecten is er geen sprake van één gedeelde grammatica, zoals een standaardtaal deze wel heeft. Wel bestaan er grammaticale beschrijvingen van individuele dialecten, zoals bijvoorbeeld van het Maastrichts; en zijn er een aantal grammaticale kenmerken te noemen die, in wisselende samenstelling, een groot deel van de Limburgse dialecten typeren.
Toonaccent.
Een aanzienlijk deel van de Limburgse dialecten kenmerkt zich door tonaliteit. Hierbij wordt een verschil in toonhoogte gebruikt om een verschil in betekenis uit te drukken. Het Maastrichtse woord "stein" kan bijvoorbeeld op twee verschillende toonhoogten worden uitgesproken, waarbij het enkelvoud (steen) een hoge vlakke "sleeptoon" en het meervoud (stenen) een dalende "stoottoon" heeft. In dit voorbeeld zijn alle klanken zijn bij beide woorden dezelfde, enkel de "ei" is onderhevig aan tonaliteit:
Algemeen wordt aangenomen dat de oorsprong van de Limburgse tonaliteit in Keulen ligt. Historisch gezien was dit de belangrijkste metropool van het gebied en de dialecten van deze streek (het Ripuarisch) kenmerken zich eveneens door tonaliteit.
In het gebied van de Limburgse dialecten ligt de noordelijke isoglosse van het gebied waar tonaliteit voorkomt boven Weert, onder Meijel en met een bochtje boven Venlo en Arcen heen. Naar het westen toe loopt de tonaliteitslijn over Budel en Maarheeze heen en snijdt ze Lommel, de neus van West-Limburg en het gebied rond Sint-Truiden af.
Vaak is er buiten het tonaliteitsgebied een strook waar men de twee tonen wel kent, maar waar ze niet langer een betekenisverschil uitmaken. Daarnaast zijn er gebieden waar de twee tonen de desbetreffende klinkers dusdanig hebben veranderd, dat de woorden die eerder enkel door stoot- en sleeptoon uit elkaar werden gehouden nu verschillende klinkers hebben. Dit verschijnsel vindt men ten zuiden van Maastricht, in de gemeenten Riemst en Eijsden-Margraten. Ook het Weerts heeft zijn toonoppositie ingeruild voor een oppositie tussen verschillende klinkers.
Woordgeslacht.
In tegenstelling tot de Nederlandse standaardtaal en de Noord-Nederlandse dialecten maakt het Limburgs een onderscheid tussen mannelijke, vrouwelijke en onzijdige lidwoorden, verder komt het genus met name bij het bezittelijk voornaamwoord terug.
Meervoudsvorming.
Naast meervoudsvorming door middel van stoon- en sleeptonen, kennen de Limburgse dialecten ook veel zelfstandige naamwoorden zonder meervoudsuitgang.
Verdubbeling werkwoordsuitgang bij vraagzinnen.
Bij bepaalde werkwoorduitgangen van de tweede en derde persoon enkelvoud, wordt de uitgang van het werkwoord ook aan vraagwoorden en voegwoorden vastgeplakt.
Werkwoordsafleiding.
De Limburgse dialecten kennen een eigen vorming van zelfstandige naamwoorden uit werkwoorden door toevoeging van het prefix ge- en het affix -s. Bijvoorbeeld: "gedoons" of "gedeuns" (‘gedoe’) en "gevaers" (‘rijtuig’), afgeleid van respectievelijk de werkwoorden ‘doen’ en ‘varen’.
Werkwoorden.
De Limburgse dialecten onderscheiden zich bij de vervoeging van sterke werkwoorden van het Standaardnederlands door de afwijkende vervoeging van de tweede (jij) en derde persoon (hij, zij, het) enkelvoud, waarbij een umlaut optreed:
Daarnaast kennen werkwoorden in de Limburgse dialecten regressieve assimilatie ten opzichte van progressieve assimilatie in het Standaardnederlands. Hierbij veranderen stemloze (harde) medeklinkers in stemhebbende (zachte) medeklinkers als op de werkwoordstam een klinker of zachte medeklinker volgt:
T-deletie.
Veel Limburgse dialecten kennen vormen van t-deletie, waarbij de t-klank wegvalt na de klinkers of medeklinkers. Hierbij wordt een onderscheid gemaakt tussen interne als externe t-deletie. Bij externe t-deletie vervalt de -t die op het einde van een woord of net voor de woordgrens, bij interne t-deletie gebeurd dit hiervoor. Binnen de Limburgse dialecten is externe t-deletie relatief veelvoorkomend, interne -t-deletie is zeldzamer en meer typerend voor de oostelijke en zuidelijke Limburgse dialecten.
Woordenschat.
De woordenschat van het Limburgs komt grotendeels overeen met die van het Nederlands, maar heeft - met name in de meer zuidoostelijke streken - ook veel overeenkomst met die van de Duitse dialecten, zonder dat dit aan een rechtstreekse invloed van het Duits toe te schrijven hoeft te zijn. Vooral in de omgeving van Maastricht, maar sporadisch ook wel noordelijker heeft het Frans invloed gehad. Soms worden woorden afkomstig uit het Frans en Duits samen met hun "verlimburgste" Nederlandse vertaalequivalent door elkaar heen gebruikt worden. Zo zijn er bijvoorbeeld in het Maastrichts vier woorden voor "helemaal" ("hielemaol" (een neerlandisme), "gans", "gaar" en "gaaroets" (weinig gebruikt).
Een voorbeeld van een met het Duits overeenstemmend woord is "ummer" (altijd), wat correspondeert met D. "immer" (het substantief "ummer" betekent overigens "emmer"). Anders dan bij ontlening uit het Frans is het vaak niet eenvoudig vast te stellen of een Duits-klinkend woord wel echt ontleend is of dat het misschien al van vroeger uit tot het Limburgs taaleigen behoort. Een goed voorbeeld van een uit het Frans afkomstig woord is "versjèt" (vork), wat ontleend is aan het Franse "fourchette". Het is ook in Midden-Limburg bekend, en in Noord-Limburg als "vorkèt". Zo wordt ook een krant nog vaak een "gezèt" genoemd, naar het Franse "gazette".
Gezien de ligging tussen drie Europese culturen, de Nederlandse, Franse en Duitse, is het niet verwonderlijk dat de plaatselijke dialecten hier sporen van laten zien. In de loop van de geschiedenis werden verschillende delen van het moderne Limburg opgedeeld of behoorden zij toe aan vorstendommen waarvan het grootste deel zich niet in de Nederlanden bevond.
In Belgisch-Limburg en Maastricht werd tot in de 20e eeuw Frans gesproken door de hogere burgerij. In het uiterste zuidoosten langs de Duitse grens (Heerlen en Kerkrade) kende men beter Standaardduits dan Standaardnederlands. Door het gebruik van het Standaardnederlands in het onderwijs hebben veel Limburgse woorden met een Franse of Duitse oorsprong in de 20e eeuw plaats moeten maken voor Nederlandse woorden. Zo zijn de typisch Maastrichtse woorden "brazzelèt" (armband) en "hospitaol" (ziekenhuis) vervangen door "ermband" en "ziekenhoes", en is het Roermondse "balt" (spoedig) "gaw" geworden. Anderzijds is het gebruik van het reflexief 'zich' (zoals in "zich get gelle/kaupe", "zich" iets kopen) volgens een onderzoek uit 1994 toegenomen.
Limburgse dialectwoordenboeken vertonen vaak een discrepantie tussen de in de woordenboeken vastgelegde en de werkelijke gesproken taal doordat veel van de samenstellers van deze dialectwoordenboeken menen dat de dialecten van de beide Limburgen snel aan het verloederen zijn onder invloed van het Standaardnederlands. Deze visie wordt in verschillende inleidingen tot uitdrukking gebracht en leidt ertoe dat de woordenschat die in de woordenboeken wordt opgenomen vaak gekoppeld is aan het taalgebruik van oudere sprekers.
Enkele voorbeelden van Duitse en Franse invloeden:
In Belgisch-Limburg is de Franse invloed ook na 1839 (splitsing van Limburg) blijven bestaan en zelfs versterkt. Dit hangt samen met de sociaal zwakke positie van het Nederlands als standaardtaal en de sterke positie van het Frans als belangrijkste (en lange tijd enige) officiële taal van België tot aan de Tweede Wereldoorlog. Daardoor telt het Belgisch-Limburgs net als het Maastrichts een groot aantal Franse leenwoorden, vooral op het vlak van nieuwe technologieën en de administratie. Algemene voorbeelden zijn "remorque" voor aanhangwagen, "compteur" voor elektriciteitsmeter, "embrayage" voor koppeling, "kader" voor fietsframe, "camion" voor vrachtwagen, "facteur" voor postbode, "madame" als aanspreking voor mevrouw, maar ook samenvoegingen zoals "vitessebak" voor versnellingsbak.
Deze Franse invloed is het sterkst in het Zuidwest-Limburgs, bijvoorbeeld in de dialecten van Sint-Truiden en Tongeren op de taalgrens, mede omdat veel Limburgers nog tot ruim de tweede helft van de twintigste eeuw gingen werken in het industriecentrum rond Luik. Ook kende de provinciehoofdplaats Hasselt nog lang een Franstalige bourgeoisie.
Schrijftaal.
Spelling.
Het Limburgs is geen eenheidstaal, waardoor Limburgse teksten altijd in een bepaald dialect worden geschreven, waarbij de gebruikte spelling van persoon tot persoon kan wisselen. De Limburgse dialectvereniging Veldeke heeft wel een spellingsysteem voor alle dialecten opgesteld, met als doel dat dezelfde klank in elk dialect hetzelfde geschreven kan worden, de zogenaamde Veldekespelling. De eerste Veldekespelling werd in 1928 gepubliceerd, waarna in 1952, 1983 en 2000 aanpassingen van dit spellingsysteem plaatsvonden. Dit spellingsysteem geniet geen officiële status, maar wordt wel als "officieel gepromoot" aangeduid wegens het gebruik van deze spelling binnen de Raod veur 't Limburgs en Vereniging Veldeke. De Veldekespelling wordt o.a. gehanteerd bij tweetalige plaatsnaamborden in Nederlands Limburg. De meest recente versie van de spelling dateert uit 2003.
Algemeen Geschreven Limburgs.
De journalist Paul Prikken (1946-2013) ontwikkelde in 1994 een eigen standaardvorm, het Algemeen Geschreven Limburgs, die hij in zijn woordenboek 'De taal van de Maas' voorstelde en tussen 1995 en 2004 voor zijn columns in het dagblad "De Limburger" toepaste. Dit Algemeen Geschreven Limburgs vond weinig weerklank. Een voorstel om het op provinciaal niveau te gebruiken, werd afgewezen. De Radboud Universiteit, de Katholieke Universiteit Leuven, Veldeke Limburg en de Belgische provincie Limburg pleitten tegen de invoering van een standaard schrijftaal omdat dit de grote verscheidenheid van de Limburgse dialecten niet ten goede zou komen.
Status.
Nederland.
In de nasleep van de Nederlandse opname van het Nedersaksisch binnen het Europees Handvest voor regionale talen of talen van minderheden in 1996, werd door de provincie Limburg aan de Vereniging Veldeke gevraagd om te onderzoeken in hoeverre zij voor het Limburgs aanspraak kon maken op dezelfde status. Veldeke stelde hierop een werkgroep in, met als primaire opdracht te onderzoeken of het Limburgs aan dezelfde criteria voldeed als die waarop de eerdere erkenning van het Nedersaksisch was gebaseerd.
De werkgroep toetste het Limburgs dus niet apart aan de relatief beperkt omschreven eisen van het handvest, maar vergeleek de taalaspecten van het eerder erkende Fries en het Nedersaksisch met die van het Limburgs. Op basis van de attesten van drie externe experts, dr. Janine Berns, prof. dr. Ludger Kremer en prof. dr. Toon Weijnen, concludeerde de werkgroep dat het Limburgs in minstens even sterke mate aan de gestelde criteria voldeed als het Nedersaksisch en zodoende in aanmerking zou komen voor aanmelding bij het Handvest. De werkgroep stelde hierbij expliciet dat de erkenning van het Limburgs niet moest worden gezien als een ingrijpen in wetenschappelijke terminologie of in de talige praktijk, maar als een publiekrechtelijke erkenning van cultuurvariatie en verscheidenheid binnen de Limburgse dialecten en hun positie ten opzichte van het Algemeen Nederlands. Zodoende maakte de werkgroep in haar advies nadrukkelijk geen beweringen over de taal- of dialectstatus van het Limburgs en geeft als definitie hiervan "de streektaal die, in diverse varianten, wordt gesproken in de Nederlandse provincie Limburg".
Op 1 maart 1996 publiceerde de werkgroep haar "Advies inzake de erkenning van het Limburgs als streektaal" dat leidde tot het verzoek van de Provincie Limburg om het Limburgs onder het Europese handvest te erkennen, dat vervolgens door de Nederlandse regering in 1997 zonder verdere inhoudelijke toetsing werd gehonoreerd. Het Limburgs is daarmee een van de vijf onder het Handvest erkende minderheidstalen in Nederland, samen met het al eerdergenoemde Nedersaksisch, het Jiddisch, het Sinti-Romanes en het Fries. Het Limburgs geniet hierbij dezelfde status als het Nedersaksisch, specifiek erkenning onder Deel II van het handvest. In tegenstelling tot in Deel III erkende talen (zoals het Fries) kunnen onder Deel II erkende talen geen specifieke rechten aan deze erkenning ontlenen. Wel is vastgelegd dat het gebruik van deze talen door de overheid gestimuleerd moet worden.
Kritiek.
Het besluit tot erkenning als streektaal en het eraan voorafgaande proces zijn niet onomstreden geweest. Zo omschreef taalwetenschapper Johan De Caluwe de erkenning van het Limburgs als niet meer dan symbolisch en uitte de Nederlandse Taalunie haar ongenoegen over het feit dat zij als adviesorgaan niet betrokken werd bij het verzoek van de provincie Limburg om het Limburgs te erkennen. De toenmalige algemeen secretaris van de Taalunie, stelde dat dit wel had moeten gebeuren, omdat het Limburgs in elk geval altijd impliciet als Nederlands beschouwd werd waardoor het argument dat het Limburgs niets met het Nederlands te maken zou hebben en dus geen onderwerp zou zijn geweest om door de Taalunie te worden behandeld, niet opging. Volgens de Taalunie werd met de erkenning van het Limburgs wel degelijk een beslissing genomen over het Nederlands en hoorde de Taalunie geraadpleegd te worden. In 2000 gaf de Nederlandse regering toe dat het verstandiger was geweest om het verzoek van de provincie Limburg wel ter toetsing voor te leggen aan de Taalunie. Als gevolg hiervan werd in het Comité van Ministers van de Taalunie dan ook afgesproken om toekomstige verzoeken wel voor te leggen aan de Taalunie. Een later verzoek om ook het Zeeuws als erkende streektaal op te nemen in het Handvest, werd als indirect gevolg hiervan wel afgewezen.
België.
Sinds 24 december 1990 erkent de Franse Gemeenschap alle inheemse minderheidsdialecten die, naast het Frans, zijn ontstaan op het grondgebied van Brussel en Wallonië als "inheemse regionale talen". Het decreet omvat zowel alle Romaanse als alle Germaanse taalvormen, waardoor ook de Limburgse dialecten, hoewel niet expliciet genoemd in de wetstekst, in dit gebied onder deze erkenning vallen.
In de Vlaamse gemeenschap, waar de discussie na de erkenning van het Limburgs in Nederland ook op gang kwam, werd door de overheid om taalkundig advies bij onder meer de Nederlandse Taalunie gevraagd. Het verzoek om ook hier het Limburgs te erkennen, werd afgewezen.

</doc>
<doc id="29726" url="https://nl.wikipedia.org/wiki?curid=29726" title="Evangelie volgens Matteüs">
Evangelie volgens Matteüs

Het Evangelie volgens Matteüs (vaak kortweg Matteüs of Mattheüs genoemd) is een van de vier evangeliën in het Nieuwe Testament van de christelijke Bijbel. Het behoort tot de drie synoptische evangeliën. De evangeliën worden traditioneel afgedrukt in de volgorde Matteüs, Marcus, Lucas, Johannes.
Auteur.
Traditie.
Het Evangelie volgens Matteüs vermeldt geen auteur. In de christelijke traditie wordt de apostel Matteüs als auteur beschouwd. Die apostel was een Joodse tollenaar – een belastingontvanger – die een discipel van Jezus Christus werd. De vroegste melding van Matteüs als auteur vinden we bij Eusebius die in zijn kerkgeschiedenis (323 n.Chr.) Papias citeert die meldt dat Matteüs de "logia" (woorden, spreuken) van de Heer in het Hebreeuws opschreef. De precieze vertaling en duiding van de melding van Papias levert echter problemen op. Daarnaast suggereert Papias dat de evangeliën van Marcus en Matteüs onafhankelijk van elkaar tot stand zijn gekomen, iets dat zeker onjuist is.
Wetenschappelijke consensus.
De consensus onder Bijbelwetenschappers is dat het Matteüs-evangelie geschreven is door een anonieme christen. Er zijn verschillende redenen om aan te nemen dat het niet de apostel Matteüs was:
Men neemt tegenwoordig meestal aan dat de auteur van Matteüs een Jood moet zijn geweest met een sterke betrokkenheid op de Thora – mogelijk een schriftgeleerde – die zich na Jezus' dood tot het christendom bekeerde.
Datum van ontstaan.
De traditionele interpretatie waarin de apostel Matteüs als auteur wordt beschouwd, leidt tot een datering van rond 50 n.Chr.
Wanneer we uitgaan van de 'prioriteit van Marcus' (de aanname dat van de drie synoptische evangeliën dat van Marcus het oudste is en de andere twee zich gedeeltelijk gebaseerd hebben op Marcus, zie verder synoptische vraagstuk), dan is het evangelie van Matteüs in ieder geval jonger dat van Marcus. Ook de inhoud, die aanwijzingen bevat dat er ten tijde van het ontstaan van de tekst al een zekere institutionering in het vroege christendom plaats heeft gevonden, suggereert een ontstaan tegen het einde van de eerste eeuw. 
De wetenschappelijke consensus is daarom dat het evangelie waarschijnlijk is ontstaan aan het eind van de 1e eeuw, enige tijd na de Joodse Oorlog en de verwoesting van Jeruzalem in 70 n.Chr., zo tussen 80 en 90 n.Chr.
Lezers.
Het evangelie werd waarschijnlijk geschreven voor een gemeenschap bestaande uit zowel heidenchristenen (niet-Joodse bekeerlingen) als tot het christendom bekeerde Joden. Afgaande op de tekst is het aannemelijk dat het ging om een relatief welvarende christengemeenschap in een stedelijke omgeving in de buurt van Palestina. Veel onderzoekers gaan er dan ook van uit dat het evangelie ontstaan is in Antiochië (toen de hoofdstad van de Romeinse provincie Syria). De gemeenschap had waarschijnlijk te maken met sociale en religieuze weerstand, van de kant van zowel Joden als heidenen. Matteüs spreekt over haat, vervolging, geseling in synagogen, rechtszaken, over christenpredikers die verjaagd worden uit steden en over christenen die gedood worden. Het is aannemelijk dat de aandacht die de auteur hieraan besteedt vooral te maken heeft met de moeilijkheden die hij en zijn lezers ondervonden.
Taal.
Er is een discussie gaande over de taal waarin het evangelie oorspronkelijk is geschreven. Eusebius verklaart in zijn kerkgeschiedenis (323) dat Papias meldt dat Matteüs de "logia" (woorden, spreuken) van de Heer in het "Hebreeuwse dialect" opschreef. De precieze betekenis van de Griekse aanduiding die hij hier gebruikt, "Hebraïdi dialektōi", is niet duidelijk en hij kan zowel het Hebreeuws als het Aramees bedoeld hebben. Het huidige evangelie zou dan een vertaling hiervan zijn in het Koinè-Grieks. In de interne structuur of zinsbouw is echter weinig of niets te bekennen dat op een vertaling in het Grieks vanuit een andere taal wijst. Daarnaast gebruikt Matteüs voor zijn aanhalingen uit het Oude Testament de Septuagint, de Griekse vertaling van het Oude Testament. Hoewel Matteüs vooral voor de Joden schreef, kenden dezen overal Grieks. Redenen die aangevoerd kunnen worden om een Hebreeuws of Aramees document in het Grieks te vertalen, kunnen ook gebruikt worden om het direct in het Grieks te schrijven. Ook moet opgemerkt worden dat dit evangelie nooit in een andere vorm is gevonden dan de vorm waarin we het nu bezitten. Mogelijk heeft Papias niet bedoeld aan te geven dat het evangelie in een bepaalde taal geschreven werd, maar dat het evangelie in een typisch Hebreeuwse of Joodse stijl geschreven werd, wat inderdaad het geval is.
Synoptisch vraagstuk.
De drie synoptische evangeliën (Matteüs, Marcus en Lucas) hebben veel teksten gemeen, wat op het gebruik van identieke bronnen wijst. Volgens de tweebronnentheorie, die door de meeste geleerden als verklaring van dit synoptische vraagstuk wordt gezien, putte Matteüs voor zijn evangelie uit in ieder geval twee bronnen, namelijk het evangelie volgens Marcus en een hypothetische verzameling gezegden en uitspraken van Jezus die bron Q genoemd wordt (afkorting van het Duitse Quelle, dat 'bron' betekent). Onder theologen die uitgaan van het gebruik van bron Q wordt vrij algemeen aangenomen dat Matteüs naast Marcus en Q waarschijnlijk nog wat ander materiaal tot zijn beschikking heeft gehad. Hetzelfde geldt voor Lucas. Men spreekt dan ook wel van de zgn. 'vierbronnentheorie'.
In het materiaal van Matteüs kunnen we in aansluiting hierop onderscheid maken tussen:
Van de 1071 verzen heeft Matteüs er 387 gemeen met Marcus en Lucas. Naast deze verzen deelt Matteüs er 130 met Marcus en 184 met Lucas. Slechts 387 zijn uniek voor Matteüs. De vraag in hoeverre het materiaal dat enkel bij Matteüs voorkomt van Matteüs zelf afkomstig is, is niet of nauwelijks te beantwoorden. Het is mogelijk dat Matteüs hiervoor gebruik heeft gemaakt van orale tradities of ons niet bekende geschreven bronnen.
Boodschap.
Het doel van de auteur van het evangelie volgens Matteüs is om aan te tonen dat Jezus van Nazareth de beloofde Messias is, en dat in hem de oude beloften en profetieën uit de Schrift vervuld zijn. Het evangelie wordt dan ook gekenmerkt door het veelvuldig gebruik van aanhalingen uit de Schrift en verwijzingen naar oude profetieën, waarin de beloofde Messias volgens Matteüs voorspeld of voorafgebeeld werd. Het ene doel waarvan dit boek doortrokken is, is te laten zien dat Jezus "hij is, over wie Mozes en de profeten gesproken hebben". Het evangelie biedt dan ook 65 verwijzingen naar het Oude Testament, waaronder 43 citaten; veel meer dan in een van de andere evangeliën. Twaalf keer vinden we bij Matteüs een formulering in de trant van: "zo ging in vervulling wat gezegd is [..]", telkens om aan te geven dat een bepaalde gebeurtenis in Jezus' leven al in een profetie voorzegd was (1:22, 2:5, 2:15, 2:17, 2:23, 4:14, 8:17, 12:17, 13:35, 21:4, 26:56, 27:9&lt;). Zulke formuleringen vinden we in geen van de andere evangeliën.
Al direct in de eerste hoofdstukken maakt Matteüs zijn lezers duidelijk dat Jezus de verwachte Joodse Messias is, die een nieuwe stap vormt in de geschiedenis van het verbond tussen God en Israël. Hij begint zijn evangelie met Jezus' stamboom, waarbij hij laat zien dat Jezus afstamt van verschillende belangrijke personen uit de Joodse geschiedenis. Vervolgens vertelt hij een aantal gebeurtenissen rond Jezus' geboorte die telkens de vervulling van een profetie uit de Schrift vormen. Ook legt hij symbolische verbanden tussen Jezus en de geschiedenis van het Joodse volk: net als het volk Israël verblijven Jozef, Maria en Jezus een tijd in Egypte. Net als het volk Israël veertig jaren in de woestijn zwierf, zwerft Jezus veertig dagen in de woestijn. Net zoals Mozes aan de moord van alle jongetjes in opdracht van de farao ontsnapte, ontsnapt Jezus aan de moord op alle jongetjes in Bethlehem in opdracht van Herodes. Net zoals Mozes de berg op ging om Gods wet te ontvangen gaat Jezus de berg op om vandaar de bergrede te houden.
Voor Matteüs is Jezus dus de verwachte Joodse Messias, de nieuwe Mozes (Deuteronomium 18:15-19), die niet gekomen is om de Wet, zoals die te vinden is in de Thora, af te schaffen maar om deze haar eigenlijke, diepere betekenis te geven. De wet die Jezus in de bergrede verkondigt is geen nieuwe wet, maar een uitleg en uitwerking van de oude Wet. Deze uitwerking staat voor Matteüs in schril contrast met de manier waarop de Joodse religieuze leiders de wet uitleggen en uitvoeren. Enerzijds wijst Matteüs er telkens op dat voor Jezus de oude wet niets aan kracht verloren heeft, maar tegelijk benadrukt hij hoe weinig de Joodse leiders van die wet begrepen hebben en hoe ze met hun wetticisme juist tegen de geest van de wet zondigen. En net als alle grote Joodse profeten zal Jezus juist door degenen die zijn gezag hadden moeten herkennen worden bestreden en, uiteindelijk, ter dood gebracht worden in Jeruzalem — "Jeruzalem, dat de profeten doodt en stenigt wie naar haar toe zijn gestuurd" (Matteüs 23:37).
Structuur.
De eerste vier hoofdstukken van het evangelie vormen een inleiding. Matteüs introduceert de hoofdpersoon, Jezus de beloofde Messias, door zijn stamboom te geven en een aantal gebeurtenissen rond zijn geboorte en uit het begin van zijn leven te beschrijven. Deze inleiding wordt gevolgd door Jezus' verkondiging, die vrijwel direct begint met de bergrede, de eerste van de vijf grote redevoeringen van Jezus die het evangelie bevat. De overgang van de introductie naar het deel over de verkondigingen van Jezus wordt gemarkeerd door de mededeling: "Vanaf dat moment begon Jezus zijn verkondiging" (4:17). In hoofdstuk 16 vindt het evangelie zijn keerpunt, gemarkeerd door een soortgelijke mededeling: "Vanaf die tijd begon Jezus zijn leerlingen duidelijk te maken dat hij [..] zou moeten lijden [..] en dat hij gedood zou worden" (16:21). Hiermee begint de gang van Jezus naar Jeruzalem en de voorbereiding op zijn lijden en sterven. Het evangelie eindigt met Jezus' opstanding en de opdracht van Jezus aan de leerlingen om het evangelie over de hele aarde te verspreiden.
In het algemeen gesproken speelt 1:1-4:11 zich af in Bethlehem, Egypte en Nazareth, 4:12-18:35 in Galilea, terwijl vanaf 19:1 de plaats van handeling Judea en Jeruzalem is. De eerste 10 hoofdstukken bevatten onderwijs aan 'de schare', terwijl Jezus zich in de latere hoofdstukken meer op het onderwijs aan zijn leerlingen richt.
Het boek kan op verschillende manieren worden ingedeeld. We geven er hier een:
Het evangelie volgens Matteüs en antisemitisme.
Sommige critici menen dat het evangelie volgens Matteüs antisemitisch is, of dat het antisemitisme lijkt op te roepen. Het boek zou de wijze waarop christenen de Joden bezien of bezien hebben, met name in de middeleeuwen, negatief hebben beïnvloed.
Matteüs is in veel opzichten een typisch Joods evangelie. Voor de schrijver, waarschijnlijk zelf een Jood, zijn de Joodse schrift en Wet onaantastbaar. Vanaf het begin presenteert hij Jezus als de Joodse Messias, die de Joodse Schrift niet afschaft maar vervult, die de Joodse Wet niet vervangt maar deze zijn uiteindelijke invulling geeft. Tegelijk bekritiseert de auteur de houding en levenswijze van de Joden in zijn dagen. De meeste van deze passages betreffen (de leiders van) de belangrijke religieuze partijen in die tijd, die volgens de auteur schijnheilig zijn, een verkeerd begrip van de Joodse religie hebben en het volk misleiden. Deze scheiding is echter niet overal zo duidelijk. Bij de veroordeling van Jezus door Pilatus vertelt Matteüs hoe uiteindelijk het hele volk roept: "Zijn bloed kome over ons, en over onze kinderen". Met deze typisch Joodse uitdrukking, die bij de andere evangelisten niet vermeld wordt, lijkt Matteüs de schuld van het hele volk aan Jezus' veroordeling te willen benadrukken. Hetzelfde geldt voor het detail van Pilatus die zijn handen wast om aan te geven dat de schuld van Jezus' veroordeling niet bij hem ligt maar bij het volk. Ook deze rituele handenwassing is typisch Joods en wordt alleen door Matteüs vermeld. Het beeld van Pilatus dat we uit andere bronnen hebben is overigens niet dat van iemand die zich erg druk maakte over rechtvaardigheid en gewetenszaken. Als Pilatus al getalmd heeft alvorens Jezus ter dood te veroordelen zal dat eerder geweest zijn om de Joden te irriteren dan vanwege zijn twijfel over Jezus' schuld.
Het evangelie volgens Matteüs is dus het meest Joodse evangelie enerzijds en tegelijk het meest anti-Joodse evangelie anderzijds. Dit is mogelijk het resultaat van de problemen waar de schrijver en beoogde lezers van het evangelie voor gesteld werden wat betreft de relatie tussen het jodendom en het christendom, problemen die ook elders in het Nieuwe Testament regelmatig aan de orde komen. Problemen die vooral te maken hadden met het feit dat het christendom, dat in eerste instantie niet meer dan een Joodse sekte was, steeds verder van het jodendom af kwam te staan, iets wat vooral voor Joodse christenen - zoals waarschijnlijk de auteur van dit evangelie - moeilijk te begrijpen en te accepteren was.
Matthäus-Passion.
Johann Sebastian Bach componeerde een oratorium, de "Matthäus-Passion", BWV 244 (1736), gebaseerd op het lijdensverhaal van dit evangelie. Het werk bevat de letterlijke tekst van dit lijdensverhaal (grotendeels gezongen door de "evangelist" en de solisten), afgewisseld met koralen en beschouwende gedeelten.
Film.
De Italiaanse regisseur Pier Paolo Pasolini baseerde een film op dit evangelie, "Il Vangelo secondo Matteo" (1964). Een van de bijzonderheden van deze film is dat uitsluitend letterlijke aanhalingen uit het evangelie worden gesproken.

</doc>
<doc id="29727" url="https://nl.wikipedia.org/wiki?curid=29727" title="Cesuur (dichtkunst)">
Cesuur (dichtkunst)

Een cesuur (Latijn : "caesura") is een rust in een versregel. Meestal aangegeven met een puntkomma (;), een dubbele punt (:), een gedachtestreepje (—). Bij het noteren van het metrum, wordt de cesuur wel als een dubbele streep (//) genoteerd.
De cesuur is bedoeld om een monotoon wordend metrum te onderbreken. Het gedicht wordt daardoor ritmischer. In de klassieke poëzie wordt een cesuur geplaatst na de 3de of de 5de halve versvoet, een enkele keer ook na de 7de. Een cesuur komt zeker voor bij :

</doc>
<doc id="29729" url="https://nl.wikipedia.org/wiki?curid=29729" title="Phil Spector">
Phil Spector

Harvey Phillip (Phil) Spector (New York, 26 december 1939 – Stockton (Californië), 16 januari 2021) was een Amerikaans muziekproducent die verantwoordelijk is voor enkele van de bekendste populaire muziekstukken van de jaren zestig en zeventig. Hij werd in mei 2009 veroordeeld tot een gevangenisstraf van negentien jaar tot levenslang wegens doodslag op actrice Lana Clarkson in 2003. Hij overleed in de gevangenis.
Biografie.
Hij werd geboren in een joods gezin in de lagere middenklasse in de wijk the Bronx in New York. Als gevolg van hoog opgelopen schulden pleegde zijn vader in 1949 zelfmoord en de familie verhuisde in 1953 naar Los Angeles.
Ondanks zijn verlegenheid raakte hij al snel betrokken bij de plaatselijke muziekcultuur.
Zijn eerste band was The Teddy Bears waarin hij gitaar speelde en waar hij nummers voor schreef. Ze hadden een grote hit met "To know him, is to love him" dat in 1958 werd uitgebracht en waarvan meer dan een miljoen exemplaren werden verkocht. De titel was een verwijzing naar Phils vader.
Zijn grootste bijdragen leverde hij zonder twijfel door het produceren van andere artiesten waaronder The Ronettes, The Righteous Brothers, The Beatles, John Lennon en George Harrison.
Gezegend met een absoluut gehoor leerde hij al snel hoe hij een opnamestudio kon gebruiken, eerst als leerling van Lester Sill en Lee Hazlewood in Arizona, en vanaf 1960 bij Leiber and Stoller in New York. In 1961 was hij weer terug in Los Angeles waar hij, opnieuw voor Sill werkend, aan een formidabele serie hits begon.
Aanvankelijk werkte hij met gevestigde artiesten als Johnny Nash en Gene Pitney maar al snel bleek dat hij zijn ideeën beter kwijt kon bij door hemzelf samengestelde groepen als The Crystals, Bob B. Soxx and the Blue Jeans, en The Ronettes. De leden van deze groepen waren uitwisselbaar, waarbij de samenstelling afhankelijk was van beschikbaarheid en wiens stem het meest geschikt was voor het materiaal. Een speciale favoriet was hierbij Darlene Love.
Hoewel hij zich voornamelijk richtte op singles namen Spectors groepen ten minste één (beroemd geworden) lp op: "A Christmas Gift for You from Phil Spector" (1963).
In 1966 produceerde hij "River Deep – Mountain High" voor Ike &amp; Tina Turner, wat hij zelf als zijn beste werk beschouwde. Door problemen binnen zijn eigen platenmaatschappij kreeg dit nummer weinig aandacht op de radio tot het drie jaar later opnieuw werd uitgebracht.
Spector trok zich meer en meer terug uit de openbaarheid maar vertoonde zich in 1969 met een cameo-optreden in de film "Easy Rider".
De nummers van de laatste lp van The Beatles, "Let It Be" uit 1970, werden oorspronkelijk nog geproduceerd door George Martin. De mastertapes werden, samen met andere opnames van de Get Back-sessies, aan Phil Spector gegeven om er nog een album uit te halen. Het resultaat viel echter niet in de smaak bij Paul McCartney. In 2003 werd het album als "Let It Be... Naked" opnieuw uitgebracht door McCartney, maar dan zonder de effecten van Spector.
Wall of Sound.
Zijn handelsmerk was de Wall of Sound ("de muur van geluid"), waarbij hij grote aantallen muzikanten bij elkaar haalde die georkestreerde stukken speelden om zodoende een voller geluid te brengen. Daarnaast gebruikte hij opvallend vaak en veel slaginstrumenten. Hij paste veel akoestische trucs toe als het antifonaal door elkaar laten spelen van twee slagwerken, toepassing van strijkers en voor de rockmuziek ongebruikelijke instrumenten als piano en klavecimbel.
De mix klonk bedrieglijk egaal, zodat alleen luisteraars met een zeer goed gehoor konden horen welke instrumenten werden gebruikt. Spector deed de hele productie zelf en hield zijn methode strikt geheim. Daardoor duurde het een paar jaar voor ze navolging van andere artiesten kreeg. Een voorbeeld van de "wall of sound" in Nederlandse muziek is het nummer "Verdronken Vlinder" van Boudewijn de Groot. Ook Michael B. Tretow, medeproducer van de Zweedse popgroep ABBA, maakte veelvuldig gebruik van de 'Wall of Sound'.
Spector maakte bij zijn "Wall of Sound"-opnamen gebruik van microfoons en speakers die in een kelder waren geplaatst. De harde echo van de stenen muren geeft een bijzondere kwaliteit aan het geluid dat bij Spector vooral goed tot zijn recht kwam als het werd afgespeeld op een AM-radio. Spector is altijd voorstander gebleven van het maken van singletjes, en dan het liefst in mono.
Discografie.
Veel van zijn producties zijn verzameld onder de titel "Back to Mono (1958-1969)" (4cd-box; inclusief de volledige kerstplaat "A Christmas Gift To You" (1963)). De box werd in 1992 onderscheiden met een Edison.
Excentriekeling.
Spector stond bekend als een excentriekeling vanwege de vele bizarre conflicten die hij had met artiesten, songwriters en managers die met hem samenwerkten. Vele verhalen doen hierover de ronde, zoals het afschieten van een pistool terwijl hij samen met John Lennon in de studio was, en het achtervolgen van Leonard Cohen met een geladen kruisboog tijdens de opnames van Cohens album "Death of a Ladies' Man".
Hij trouwde in 1968 met Veronica Bennett, beter bekend als Ronnie van The Ronettes. Ze scheidden in 1974. In 2000 kende de rechtbank aan Bennett een vergoeding van meer dan twee miljoen dollar toe voor contractbreuk en onbetaalde rechten over de muziek van The Ronettes, een vonnis dat twee jaar later ongedaan werd gemaakt door het New York Court of Appeals.
Op 3 februari 2003 werd Spector gearresteerd op verdenking van moord nadat het lichaam van de 40-jarige actrice Lana Clarkson was gevonden in zijn huis in Alhambra (Californië). De politie was gealarmeerd door een telefoontje van Spectors chauffeur. Deze stond buiten te wachten toen Spector naar buiten kwam en zei: "Ik denk dat ik zojuist iemand heb gedood" ("I think I just killed somebody."). Op 20 november werd Spector in staat van beschuldiging gesteld. Op 27 september 2004 werd Spector aangeklaagd voor de moord op Clarkson, maar kwam op borgtocht (1 miljoen dollar) vrij. Hoewel Spector zijn betrokkenheid altijd heeft ontkend bevond een jury in Los Angeles hem op 13 april 2009 schuldig aan doodslag. Hij zou een pistool in haar mond hebben gestopt en hebben afgedrukt. Spector werd veroordeeld tot vijftien jaar gevangenisstraf tot levenslang voor doodslag op Clarkson, en vier jaar voor verboden wapendracht.
Sinds oktober 2013 verbleef Spector vooral in een gevangenis-ziekenhuis in Stockton, waar hij ook overleed. Volgens zijn dochter overleed hij aan complicaties van de ziekte COVID-19.

</doc>
<doc id="29730" url="https://nl.wikipedia.org/wiki?curid=29730" title="Dwergstaat">
Dwergstaat

Een dwergstaat of ministaat is een staat met een zeer klein landoppervlak. Vaak – maar niet altijd – gaat het om een eilandstaat of stadstaat. "Dwergstaat" en "ministaat" zijn onofficiële benamingen, er zijn geen algemeen aanvaarde criteria voor wat wel en geen dwergstaat is.
Oorzaken van het bestaan van dwergstaten.
Dwergstaten bestaan door verschillende oorzaken.
Afhankelijkheid.
Dwergstaten kampen, net als eilandstaten (veel dwergstaten zijn bovendien ook eilandstaten), met een tekort aan economische hulpbronnen die middelen van bestaan kunnen garanderen. Dit leidde met name in de 19e eeuw tot een uittocht van jonge mensen die hun geluk elders gingen beproeven, waardoor de staatjes te kampen kregen met een braindrain en ontvolkt dreigden te raken. In de 20e eeuw wisten veel van hen nieuwe inkomensbronnen te vinden, geholpen door de toenemende mobiliteit. Sommige ministaten leven grotendeels van toerisme, anderen moeten het hebben van een bankgeheim, voordelige belastingfaciliteiten of het zijn van goedkoop vlagland. Anderen, zoals Singapore en Hong Kong, profiteerden van hun gunstige ligging en ontwikkelden zich tot een handelshub.
Aan het bankgeheim, fiscale faciliteiten en het zijn van goedkoop vlagland kleven risico's. Het kan ergernis opwekken bij grotere (OESO-)landen, die zich zorgen maken over het weglekken van belastinggelden of misbruik door de georganiseerde misdaad. Dit kan leiden tot economische sancties waar de ministaat weinig tegenover kan stellen. Veel ministaten hebben dan ook een 'broodheer' (vaak de voormalige kolonisator of het buurland) die het in internationaal verband enigszins voor hen opneemt, onder voorwaarde dat het economisch beleid de 'broodheer' niet schaadt. Zo is Frankrijk de 'broodheer' van Andorra en Monaco, Zwitserland van Liechtenstein, Italië van San Marino en Vaticaanstad, en het Verenigd Koninkrijk van zijn voormalige koloniën. Van staatkundige eenheiden die niet onafhankelijk zijn is het moederland vaak de 'broodheer': het Verenigd Koninkrijk van Jersey, Guernsey, Man en Gibraltar, en China sinds eind jaren 90 van Hong Kong en Macau. Ook wordt vaak de defensie door de broodheer behartigd.
Een aantal dwergstaten is hierdoor economisch zeer succesvol geworden.
Europese dwergstaten.
Europese dwergstaten zijn (gerangschikt naar aflopende grootte):
Een voorgestelde nieuwe dwergstaat is de Ordestaat van de Bektasji (0,11 km²).
Wel een staatkundige eenheid maar niet onafhankelijk zijn:
Noord-Amerikaanse dwergstaten.
Wel staatkundige eenheden, maar niet onafhankelijk zijn:
Oceanische dwergstaten.
Wel staatkundige eenheden, maar niet onafhankelijk zijn:
Afrikaanse dwergstaten.
Wel een staatkundige eenheid maar niet onafhankelijk zijn:

</doc>
<doc id="29732" url="https://nl.wikipedia.org/wiki?curid=29732" title="Vrede van Munster">
Vrede van Munster



</doc>
<doc id="29735" url="https://nl.wikipedia.org/wiki?curid=29735" title="Karin van Arkel">
Karin van Arkel

Karin van Arkel (9 mei 1970) is een Nederlandse zangeres. Aanvankelijk studeerde Karin van Arkel dans en theater aan de kunsthogescholen van Amsterdam en Utrecht. Vanaf 1995 studeerde zij solozang aan het Koninklijk Conservatorium in Den Haag, onder andere bij Lenie van den Heuvel, Diane Forlano en Barbara Pearson. In 1999 behaalde zij het diploma "Docerend Musicus", en in 2001 sloot zij haar studie aan het conservatorium af met het eindexamen "Uitvoerend Musicus".
Al tijdens haar studie vertolkte zij diverse opera- en operetterollen, waaronder "Lady Billows" in de opera "Albert Herring" van Benjamin Britten (in een productie van De Nieuwe Opera Academie), "Dido" in "Dido en Aeneas" Henry Purcell, en "Rosalinde" in "Die Fledermaus" van Johann Strauss jr.. Tevens vertolkte zij diverse operetterollen bij het operettegezelschap Thalia in Amsterdam.
Zij nam deel aan verschillende masterclasses, onder andere bij Cristina Deutekom, Elly Ameling en Graham Clark, en volgde ze de Gregynog Festival-masterclasses in Wales, bij Diane Forlano en Barbara Pearson. In 2000 nam zij deel aan de prestigieuze belcantocursus van Dame Joan Sutherland en Richard Bonynge aan de Britten Pears School of Music in Aldeburgh, Engeland. In 2004 nam zij deel aan de masterclasses van de International Vocal Arts Institute (georganiseerd door de Metropolitan Opera New York) in Tel Aviv, waar zij onder andere les had bij Mignon Dunn en Joan Dornemann. Tevens nam zij deel aan masterclasses bij Henk Smit, georganiseerd door Holland Music Sessions.
Karin van Arkel is regelmatig te horen in opera's, operaconcerten en liedrecitals, alsmede bij oratoriumuitvoeringen. Zo trad ze op als soliste in de Petite Messe Solenelle van Gioacchino Rossini. In april 2003 voerde zij de sopraansoli in het Gloria van Francis Poulenc uit, met het studentenkoor en -orkest van de Radboud Universiteit Nijmegen, onder leiding van Quentin Clare. In maart 2003 was Karin te horen als Rosalinde in een productie van Die Fledermaus onder leiding van Jan van Maanen, met het AUKSO Extended Chamber Orchestra uit Katowice. Najaar 2005 voerde zij met het Leids Studenten Kamerkoor en -Orkest onder leiding van Quentin Clare en Gilles Michels het Stabat Mater van Karol Szymanowski uit. Tevens was zij in 's-Hertogenbosch te horen als Lady Macbeth in Macbeth van Giuseppe Verdi, in een uitvoering door de Vereniging Bosche Opera en het Tilburgs Begeleidings Orkest onder leiding van Pieter Cox.
Verder werkt zij als soliste samen met de volgende ensembles:
Zij geeft voorts liedrecitals met werken van componisten als Johannes Brahms, Alban Berg, Arnold Schönberg en Martijn Hooning.

</doc>
<doc id="29740" url="https://nl.wikipedia.org/wiki?curid=29740" title="Redundantie">
Redundantie

Redundantie (Latijn: "redundare", 'overstromen') is het meer dan benodigd (in overvloed) voorkomen van iets.
Techniek.
Technische systemen kunnen zowel op component- als systeemniveau redundant worden uitgevoerd. Dit houdt in dat bepaalde onderdelen (onder regie van een speciaal algoritme) dubbel, of nog vaker, aanwezig zijn, zodat het geheel goed blijft functioneren wanneer een onderdeel uitvalt. Voorbeelden zijn: "redundant array of independent disks" (RAID) en "Cluster Computing".
Taal.
Ook gesproken en geschreven taal bevat soms redundantie. Dat kan functioneel zijn, maar niet altijd. De redundantie komt op alle taalniveaus voor, met name in spelling, uitspraak, syntaxis en semantiek.
Distributie.
In de techniek komt redundantie bijvoorbeeld voor bij drinkwaterbedrijven, hier vindt men vaak twee of meer compleet onafhankelijke systemen, zodat de levering bij uitval van één systeem ten minste gedeeltelijk door kan gaan. Ook elektriciteitscentrales zijn met elkaar gekoppeld door middel van een hoogspanningskoppelnet, waardoor een centrale compleet afgeschakeld kan worden zonder de levering te onderbreken.
Industrie.
Ook computers voor besturing en bewaking van industriële productieprocessen worden vaak dubbel of soms zelfs drievoudig redundant uitgevoerd. Bij dubbele uitvoering is een van beide systemen actief en wordt er voortdurend gecontroleerd of dit systeem nog in orde is. Zo niet, dan zal het back-upsysteem meteen de besturing overnemen. Bij drievoudige redundantie wordt vaak een "voting"-systeem gebruikt, alle drie systemen zijn actief en voeren synchroon dezelfde bewerkingen uit. De uitgangssignalen worden continu vergeleken; normaal gesproken zouden alle drie uitgangen hetzelfde moeten zijn. Zodra er één afwijkt, is er reden om aan te nemen dat dit systeem niet in orde is en zal dit signaal niet gebruikt worden.
Binnen computers wordt redundantie ook toegepast, variërend van volledig "Fault-Tolerant" ontwerpen, tot eenvoudigweg redundante opslag op meerdere schijven (RAID).
In alle gevallen moeten de meerkosten van de redundantie afgewogen worden tegen de kosten die veroorzaakt worden door verlies van gegevens of functionaliteit.
Vliegtuigen.
Systemen in vliegtuigen zijn vaak drievoudig redundant uitgevoerd;
Biologie.
Er bestaan veel verschillende soorten cytokinen die door verschillende soorten cellen geproduceerd worden. Sommige daarvan hebben overlappende functies en werken in op verschillende andere soorten cellen. (Dit onduidelijke patroon is bovendien soortafhankelijk.) Deze overdaad wordt redundantie genoemd. Volgens sommige wetenschappers is dit patroon ontstaan uit co-evolutie met pathogenen: als een pathogeen het immuunsysteem kon omzeilen, moest het organisme op zijn beurt dit mechanisme opheffen. Een voorbeeld hiervan is virale chemokine-bindende eiwitten.
Cryptografie.
Redundantie is een van de belangrijkste basisprincipes binnen de cryptografie. Het principe van redundantie houdt in dat de ontvanger het bericht kan controleren op correctheid door er simpelweg naar te kijken.
Gegevensbestanden.
Als bijvoorbeeld de salarisadministratie de gegevens van de werknemers bijhoudt en de personeelsvereniging doet dat ook, dan spreekt men van redundantie. Mocht een van de gegevens veranderen, bijvoorbeeld het adres, dan moet dit tweemaal worden gewijzigd. Als dit slechts op één plaats gebeurt dan ontstaat data-inconsistentie, waardoor het later niet meer duidelijk is welk van de beide gegevens juist is.
Een voordeel van redundantie is wel dat verlies van gegevens (gedeeltelijk) kan worden opgevangen - als de salarisadministratie volledig verloren gaat kunnen bij het opnieuw opzetten daarvan de gegevens van de personeelsvereniging gebruikt worden. De redundantie fungeert hier als een "back-up". Voor bescherming tegen bitfouten bij opslag of transport van gegevens kan opzettelijk redundantie worden toegevoegd (zie coderingstheorie en RAID).
Het succes van datacompressie, het juist verwijderen van redundantie uit efficiency-overwegingen, is in de eerste plaats afhankelijk van het type data zelf. Het ene datatype is beter en sneller comprimeerbaar dan het andere. In het algemeen komt binnen data een aantal elementen vaak voor en de meeste compressietechnieken maken daar gebruik van. Hoe hoger de redundantie in de data, hoe meer succes kan worden verwacht van de compressie.
In de broncode van een computerprogramma kan redundante code voorkomen. Dit zijn stukken code die wel uitgevoerd worden maar de werking van het computerprogramma niet beïnvloeden.
Wanneer gegevens in een niet genormaliseerd datamodel in een database worden opgeslagen, bevat de database redundante informatie. Wanneer bijvoorbeeld projectgegevens samen met de klantgegevens in één record worden opgeslagen, kan de tabel vele malen het adres bevatten van dezelfde klant. Dit kan een zogeheten "update"- en/of invoeganomalie veroorzaken. Meestal is redundantie ongewenst, maar omdat het bij elkaar zoeken van gegevens uit verschillende tabellen tijdrovend is, worden dergelijke niet volledig genormaliseerde tabellen soms toch gebruikt.
Foutdetectie en -correctie.
Veel gegevensverwerkende systemen gebruiken redundante informatie om de werking van het systeem te controleren. Er is hierbij echter een verschil tussen foutdetectie en foutcorrectie, sommige mechanismen zoals een pariteitsbit of een "cyclic redundancy check" (CRC)-controlegetal detecteren alleen of er al dan niet een fout opgetreden is. Andere mechanismen zoals Hamming-code en Reed-Solomoncode kunnen bij gedetecteerde fouten de gegevens ook tot op zekere hoogte reconstrueren. Als het signaal echter te veel verminkt is is reconstructie niet meer mogelijk.
Computersystemen.
Bij belangrijke computersystemen zoals servers worden sommige componenten dubbel (redundant) uitgevoerd zodat ingeval een component faalt, een andere component de taken overneemt of voortzet. Er zijn servers waarbij alle onderdelen dubbel zijn uitgevoerd en waarbij elke willekeurige component kan falen. Ook kan de server zelf redundant uitgevoerd worden.
Een voorbeeld van redundantie in computercomponenten is een "RAID", welke het falen van een harddisk opvangt door gegevens op meerdere schijven op te slaan. Bij dergelijke systemen wordt vaak ook de diskcontroller en voeding redundant uitgevoerd.
Mogelijke redundante systemen.
Treedt er een fout op in een redundant systeem, dan kan dit redundant systeem dit probleem op drie verschillende manieren oplossen:
Politiek.
In een coalitie is een partij redundant als zij niet noodzakelijk is om de overige partijen aan een meerderheid te helpen. Vaak wordt zo een partij bij de coalitie betrokken omwille van stevigheid, politiek evenwicht of om een kleine meerderheid te vergroten. De coalitie moet dus robuuster worden door de extra partij.
(Land)meten.
In de landmeetkunde en geodesie worden altijd redundante metingen uitgevoerd. Dit wordt 'overtalligheid' genoemd. Door kleinstekwadratenvereffening wordt vervolgens toch een eenduidige oplossing van het overtallige stelsel van waarnemingsvergelijkingen verkregen. Hierdoor neemt de invloed van de meetruis af (en de precisie toe). De belangrijkste reden voor overtalligheid is echter dat er getoetst kan worden op meetblunders (betrouwbaarheid).

</doc>
<doc id="29742" url="https://nl.wikipedia.org/wiki?curid=29742" title="436 v.Chr.">
436 v.Chr.

Het jaar 436 v.Chr. is een jaartal volgens de christelijke jaartelling.

</doc>
<doc id="29743" url="https://nl.wikipedia.org/wiki?curid=29743" title="437 v.Chr.">
437 v.Chr.

Het jaar 437 v.Chr. is een jaartal volgens de christelijke jaartelling.

</doc>
<doc id="29744" url="https://nl.wikipedia.org/wiki?curid=29744" title="438 v.Chr.">
438 v.Chr.

Het jaar 438 v.Chr. is een jaartal volgens de christelijke jaartelling.

</doc>
<doc id="29745" url="https://nl.wikipedia.org/wiki?curid=29745" title="439 v.Chr.">
439 v.Chr.

Het jaar 439 v.Chr. is een jaartal volgens de christelijke jaartelling.

</doc>
<doc id="29748" url="https://nl.wikipedia.org/wiki?curid=29748" title="MECC Maastricht">
MECC Maastricht

MECC Maastricht is een congres- en beurzencentrum in de Nederlandse stad Maastricht waar congressen, beurzen en culturele of sportieve evenementen plaatsvinden. Sinds 2018 worden de vier letters MECC, oorspronkelijk staand voor Maastrichts Expositie en Congres Centrum, gehanteerd als merknaam en niet meer als afkorting.
Geschiedenis.
Het MECC Maastricht komt voort uit de Eurohal, een sinds 1961 in Valkenburg gevestigde evenementenhal. In 1973 nam de Maastrichtse gemeenteraad het voorstel van Eurohal-eigenaar Jan Huynen aan om de hal naar Maastricht te verhuizen. Begin 1974 werd de hal in zes weken opgebouwd op De Griend in de Maastrichtse wijk Sint Maartenspoort. In maart 1974 vond er de eerste beurs plaats, de horecavakbeurs BBB. Enkele thans nog terugkerende evenementen, zoals de beurs Alles voor Eva (thans: Lentebeurs) en de kunstbeurs Pictura (de voorloper van TEFAF), vonden oorspronkelijk in de Eurohal plaats. In 1983 nam de gemeenteraad van Maastricht het besluit een nieuw congres- en beurzencentrum te bouwen in Randwyck. Na de opening van MECC Maastricht werd de Eurohal in 1991 gesloopt en werd op het terrein het Griendpark aangelegd.
In 1984 werd op een terrein in het noordelijk deel van Randwyck de eerste paal geslagen door staatssecretaris Piet van Zeil. Het MECC, aanvankelijk "Maastrichts Economisch Centrum" of "Maastricht Euro Centre" genoemd, later "Maastrichts Expositie en Congres Centrum", werd gerealiseerd door Wilma Bouw en kostte 160 miljoen gulden, waarvan de overheid de helft betaalde. Het eerste evenement, de Vakantie Info Beurs, vond plaats in het weekend van 6-8 januari 1988 en trok 27.000 bezoekers. De officiële opening door Prinses Margriet vond plaats op 23 september 1988. Het hybride gebouw kreeg in de loop der jaren veel kritiek en droeg door de onlogische positionering bij aan het 'rommelige' imago van Randwyck.
In 1990 werd een samenwerkingsverband aangegaan met Amsterdam RAI dat op 1 januari 1996 resulteerde in een 75% meerderheidsbelang. 25% van de aandelen bleven in handen van de Gemeente Maastricht. In 2013 kwam een einde aan deze samenwerking en werden de RAI-aandelen overgenomen door de Gemeente Maastricht. Het congres- en beurzencentrum werd ondergebracht in een nieuwe bv met een onafhankelijke raad van commissarissen.
In 2017 ging een grote facelift van start ter waarde van aanvankelijk 27 miljoen, in 2019 bijgesteld tot 49 miljoen euro, grotendeels betaald door de gemeente Maastricht en de provincie Limburg. De parkeerterreinen en de entree aan de noordzijde zijn in 2017-2018 vernieuwd. Tegelijkertijd werden meer dan duizend zonnepanelen op het dak van het congresgedeelte aangebracht. In juni 2019 begon de sloop en nieuwbouw van een deel van het congrescentrum en de renovatie van het te handhaven gedeelte. Het uiterlijk van het gebouw is aan de zuidzijde sterk gewijzigd door het "inpakken" van het congrescentrum in de nieuwe Expo Foyer van staal en glas, ontworpen door het Delftse architectenbureau cepezed. De maximumcapaciteit van het congrescentrum steeg van 3.500 naar 5.000 bezoekers. De renovatie van de expositiehallen bleef beperkt tot een esthetische upgrade. De kosten van de renovatie en uitbreiding bedroegen uiteindelijk ruim 50 miljoen euro. De openingshandeling van het vernieuwde complex zou op 16 september 2021 (opnieuw) door prinses Margriet verricht worden, maar werd vanwege de coronapandemie uitgesteld naar 6 december.
Gebouw, ligging.
Het MECC bestaat uit vier expositiehallen, waarvan de totale oppervlakte bijna 30.000 m² beslaat. De Noordhal en de Zuidhal zijn elk 10.000 m² groot. Daarnaast zijn er twee congrescentra, verdeeld over drie verdiepingen met in totaal 23 flexibele en multifunctionele vergaderruimtes. Eén daarvan, het Euro Centre, is ontworpen voor kleinschalige conferenties, vergaderingen en evenementen. Het grootste auditorium heeft 1700 zitplaatsen. Daarnaast zijn er diverse foyers, winkels en horecagelegenheden. In de nieuwe Expo Foyer is een centraal ontmoetingspunt ingericht voor de Brightlands Maastricht Health Campus. De totale vloeroppervlakte bedraagt ca. 45.000 m².
MECC Maastricht ligt in de kantorenwijk Randwyck, op loopafstand van station Maastricht Randwyck. In de directe omgeving liggen de kantoren van grote bedrijven als Vodafone en Mercedes Benz, het Academisch Ziekenhuis Maastricht en enkele faculteiten van de Universiteit Maastricht. Naast MECC Maastricht, aan het Forum, bevindt zich een hotel dat voornamelijk op MECC-bezoekers gericht is.
Terugkerende evenementen.
Jaarlijks terugkerende evenementen zijn onder andere:
De 'Mega Vlooienmarkt' vindt viermaal per jaar plaats (januari, april, september, oktober). MECC Maastricht is tevens tentamenlocatie van de Universiteit Maastricht.

</doc>
<doc id="29754" url="https://nl.wikipedia.org/wiki?curid=29754" title="Loopgravenoorlog">
Loopgravenoorlog

Een loopgravenoorlog of stellingenoorlog is een oorlog waarin beide partijen zich tegenover elkaar ingegraven hebben in loopgraven en andere versterkte posities, met als doel de opmars van de vijand te stuiten, die uitgemond is in een patstelling waarbij geen van beide partijen erin slaagt door de vijandelijke linies te breken. In feite is een loopgravenoorlog een situatie waarbij beide partijen elkaar belegeren. Normaliter is er bij een belegering sprake van een aanvallende partij die de verdedigende partij belegert, maar in een loopgravenoorlog zijn beide partijen belegeraar en belegerde tegelijk.
De bekendste loopgravenoorlog is de Eerste Wereldoorlog (1914-1918), maar ook oorlogen als de Amerikaanse Burgeroorlog (1861-1865) en de Russisch-Japanse Oorlog (1904-1905) vertoonden kenmerken van loopgravenoorlogen.
Tegenwoordig komen loopgravenoorlogen eigenlijk alleen nog voor in de derde wereld, waar de strijdende partijen wel beschikken over moderne vuurwapens maar niet of nauwelijks over voertuigen zoals tanks en vliegtuigen. In de conflicten tussen Ethiopië en Eritrea aan het eind van de 20e eeuw werden bijvoorbeeld ook loopgravenoorlogen gevoerd.
Oorsprong.
Over het algemeen is een loopgravenoorlog het resultaat van technologische ontwikkelingen die het mogelijk maken vijandelijke soldaten sneller te doden dan zij kunnen oprukken. In de Eerste Wereldoorlog bijvoorbeeld maakten repeteergeweren, machinegeweren en moderne artillerie het mogelijk om soldaten in het open veld bij bosjes neer te maaien. Omdat legers zich echter nog grotendeels te voet en met paarden verplaatsten, konden ze diezelfde open slagvelden niet snel genoeg oversteken om dicht genoeg bij de vijand te komen en effectief vuur op de vijand uit te brengen.
Om zichzelf te beschermen tegen kogels en artillerievuur groeven soldaten loopgraven. Dit was al eeuwenlang een praktische oplossing wanneer het terrein onvoldoende bescherming bood en in de 19e eeuw was het een geaccepteerd onderdeel van de toenmalige moderne oorlogvoering. De oplossing die militaire handboeken aandroegen was: maak een omtrekkende beweging om de vijand in de flank of zelfs in de rug aan te vallen, waarna er weer van manoeuvre-oorlogsvoering gesproken kan worden.
Eerste Wereldoorlog.
Toen in 1914 de Duitse legers België en Frankrijk binnenvielen, verliep hun opmars eerst voorspoedig. De Duitsers moesten echter divisies aan de strijd onttrekken om de oprukkende Russen in het oosten tegen te houden, wat ook lukte. Maar hierdoor verloren zij de overmacht aan het westfront. Bovendien mengde Groot-Brittannië zich in de oorlog, waardoor er een zeer stabiel evenwicht ontstond. De oorlog mondde uit in een loopgravenstelling over de gehele lengte van het front. Hierdoor was de oude tactiek om via een omtrekkende beweging de stellingen in de rug aan te vallen onmogelijk. Ondanks het defensieve karakter van de loopgraven leidde het tijdens de Eerste Wereldoorlog tot een zeer groot aantal slachtoffers, enerzijds door artilleriebombardementen van elkaars stellingen en anderzijds omdat iedere aanval inhield dat de soldaten uit hun loopgraven moesten komen. Door de grote schaal waarop men zich had ingegraven bleek het moeilijk om doorbraken te forceren en werden stellingen en posities keer op keer ingenomen en dan weer prijsgegeven. 
Eind 1916, na 2,5 jaar oorlog, startten de Duitsers vredesonderhandelingen, die door Frankrijk en Engeland werden afgewezen. De oorlog woedde dus voort en doordat de oorlog jaren duurde, konden beide partijen elk jaar een nieuwe lichting jonge soldaten aanvoeren. In april 1918 konden de Duitsers dankzij hun overwinning tegen Rusland in het oosten nieuwe troepen aanvoeren. Er waren grote successen en Parijs werd bijna bezet maar in de zomer van 1918 dreven de pas gearriveerde Amerikaanse troepen de Duitsers terug. Onder invloed van dit offensief, in combinatie met andere gebeurtenissen en een Duitse revolutie, wonnen de geallieerden de oorlog en daarmee ook de loopgravenoorlog.
Figuurlijk gebruik.
Onder stellingenoorlog verstaat men in overdrachtelijke betekenis ook een situatie waarbij twee partijen niet tot een compromis kunnen komen, geen duimbreed willen toegeven en hun eigen mening en gezichtspunt blijven verdedigen.

</doc>
<doc id="29756" url="https://nl.wikipedia.org/wiki?curid=29756" title="Bamboefluit">
Bamboefluit

Een bamboefluit is een blaasinstrument dat gemaakt is uit een bamboestengel; er zijn wereldwijd vele typen in gebruik, met name in de volksmuziek, zoals te zien is op deze lijst van bamboefluiten.
De oudste typen bamboefluiten worden bespeeld als een dwarsfluit, dat wil zeggen dat de bespeler de toonvorming zelf volledig controleert met zijn lippen. Sommige van dergelijke instrumenten worden letterlijk dwars bespeeld, zoals de Noord-Indiase bansuri, andere halfdwars, zoals de kaval uit de Balkan, of de ney uit Klein-Azië. Weer andere maken gebruik van een scherp geslepen rand en worden recht bespeeld,"( behoren dus tot de familie van de rechte fluiten) zoals de shakuhachi uit Japan, de xiao uit China of de quena uit Zuid-Amerika, die een ingesneden extra spleet heeft om de toonvorming te vergemakkelijken en wordt daarom tot de familie van de "kerffluiten gerekend..
De wijze van spelen is bij modernere instrumenten soms ook vergelijkbaar met die van de blokfluit: de toon wordt in het instrument grotendeels automatisch gevormd door de bouw met behulp van een blok(je).Vandaar de naam Blokfluit.
De toon van een bamboefluit is altijd relatief zacht, vanwege de zachtheid en het geringe gewicht van het materiaal.

</doc>
<doc id="29764" url="https://nl.wikipedia.org/wiki?curid=29764" title="Bertie Ahern">
Bertie Ahern

Bartholomew Patrick (Bertie) Ahern (Iers: "Pádraig Parthalán Ó hEachthairn", Dublin, 12 september 1951) was de tiende Taoiseach (premier) van de Republiek Ierland. Zijn drie regeringen zaten in het zadel van 26 juni 1997 tot en met 6 mei 2008.
Hij studeerde aan het Dublin Institute of Technology. Ook zou hij een economische opleiding aan de University College Dublin en de London School of Economics hebben gevolgd maar daar is geen hard bewijs van.
Politieke loopbaan.
In 1977 werd hij voor de eerste keer verkozen in de Dáil als kandidaat voor de Fianna Fáil partij. In 1982 werd hij staatssecretaris voor het departement van de Taoiseach en voor defensie, en hij was hoofdwhip voor de Fianna Fáil regering.
In 1986-1987 was hij burgemeester van Dublin en minister van Werkgelegenheid in het kabinet van Charles Haughey. Na de val van het kabinet werd hij in november 1991 gepromoot tot minister van Financiën onder Albert Reynolds. In 1994 volgde Bertie Ahern hem op als leider van de Fianna Fáil partij.
Na de algemene verkiezingen van 1997 kwam hij in de coalitie met de Progressive Democrats, en hij werd benoemd als Taoiseach op 26 juni van dat jaar.
Deze regering bleef de volle vijf jaar aan de macht. In de verkiezingen in 2002 verkregen Fianna Fáil en Ahern bijna een absolute meerderheid, maar een nieuwe coalitie werd gevormd tussen Fianna Fáil en de Progressive Democrats.
Deze tweede regering-Ahern was de langst-regerende in de geschiedenis van de staat. Tegen alle verwachtingen in won Ahern in mei 2007 een derde termijn. De Progressive Democrats kregen zware klappen, maar toch betrok 'Bertie' hen bij een nieuwe coalitie. Zijn derde coalitiepartner is, voor de eerste maal in het bestaan van de Ierse staat, de Green Party (de Groenen). De regering kreeg eveneens de steun van vier onafhankelijke parlementsleden.
In 2012 kwam Bertie Ahern in opspraak, omdat hij gedurende zijn ambtstermijnen heimelijk ten minste 209.779 euro had aangenomen en meermaals onder ede over dit geld had gelogen. Dat was de conclusie van een gigantisch onderzoek naar de financiële handel en wandel van Ahern. De drie rechters die het onderzoek leidden, hebben Ahern niet schuldig bevonden aan corruptie, omdat er geen bewijzen zijn dat Ahern in ruil voor het ontvangen geld gunsten heeft verleend.
In 2023 Ahern voegde zich weer bij Fianna Fail te midden van geruchten dat hij zich kandidaat stelde voor president.
Privé.
Hij woont op dit moment gescheiden van zijn vrouw Miriam. Na zijn huwelijk had hij een lange relatie met Celia Larkin, die in 2003 afsprong. Zijn oudste dochter Georgina is getrouwd met Nicky Byrne, lid van de jongensband Westlife. Zijn jongste dochter Cecelia is een succesvolle schrijfster die meerdere populaire, veelvuldig vertaalde romans heeft gepubliceerd.

</doc>
<doc id="29765" url="https://nl.wikipedia.org/wiki?curid=29765" title="Taoiseach">
Taoiseach

De Taoiseach (ongeveer uitgesproken als "tie'sjach", ) is de titel voor de premier van Ierland. De naam betekent de "aanvoerder" of "leider". Hoewel het een Iers-Gaelisch woord is, wordt in het dagelijks taalgebruik de titel niet in het Engels vertaald. Het meervoud van "Taoiseach" is "Taoisigh". "Taoiseach" is ook een bijvoeglijk naamwoord, en het meervoud is dan "Taoiseacha". In de Ierse grondwet wordt het vertaald naar "premier".
De functie bestaat sinds 1937, en was goedgekeurd door Éamon de Valera. De vicepremier is de "Tánaiste".

</doc>
<doc id="29766" url="https://nl.wikipedia.org/wiki?curid=29766" title="Herfsttij der Middeleeuwen">
Herfsttij der Middeleeuwen

Herfsttij der Middeleeuwen is het bekendste werk van de historicus Johan Huizinga uit 1919. De ondertitel luidt "Studie over levens- en gedachtenvormen der veertiende en vijftiende eeuw in Frankrijk en de Nederlanden".
Inhoud.
In het werk presenteert Huizinga het idee dat de overdreven formaliteit en romantiek van het laatmiddeleeuwse hofleven een verdedigingsmechanisme was tegen de toenemende verruwing van de maatschappij. Huizinga heeft wel als kritiek gehad dat hij in zijn presentatie te veel uitging van de bijzondere praktijken aan het Bourgondische hof.
Huizinga gebruikte voor "Herfsttij" kronieken en literatuur als bronnen en bewust geen archiefstukken. Zijn boek is, meer dan een kunsthistorische studie, een proeve van cultuur- en mentaliteitsgeschiedenis. Het is geschreven in de stijl van de literaire beweging der Tachtigers. Huizinga tracht in dit boek een beeld op te roepen van een tijdvak, in navolging van de door hem zeer bewonderde Zwitserse historicus Jacob Burckhardt.
Receptie en vertalingen.
"Herfsttij" werd niet door alle historici heel goed ontvangen. Zo deed de Utrechtse medievist Otto Oppermann het werk af als "die detective van Huizinga". De kritieken in de pers waren echter lovend en de drukken volgden elkaar op. In 1920 ontving Huizinga voor "Herfsttij" de D.A. Thiemeprijs.
De studie verscheen in 1924 in het Duits (vertaling door Jolles Mönckeberg) en in het Engels (vertaling van de tweede editie), in het Zweeds (1927), het Spaans (1930), het Frans (1932, door Julia Bastin), het Hongaars (1937), het Italiaans (1940), het Fins (1951) en het Russisch (1988). Vijftig jaar na de eerste Nederlandstalige uitgave verscheen in 1969 reeds de elfde editie te Haarlem (H.D. Tjeenk Willink en zoon N.V.) met een inleidend essay door F. Hugenholtz, die schrijft dat nergens de belangstelling voor het werk zo groot was als in Bazel. Daar zat op Burckhardts leerstoel Werner Kaegi, die een grote bewonderaar was van Huizinga en als een van de beste Huizinga-kenners kan worden beschouwd.
In 2020 verscheen een nieuwe Engelse vertaling van Diane Webb. Volgens Benjamin Kaplan legt deze vertaling de originele stem van Huizinga het beste vast, beter dan de vorige twee Engelse vertalingen deden.
Illustraties.
De eerste en tweede druk verschenen zonder illustraties. In de derde druk werden, op aandringen van de Duitse vertaler, veertien illustraties opgenomen. In de vierde druk waren het er twintig en de jubileumuitgave van 1969 is nog ruimer geïllustreerd. De 21e editie in 1997 verscheen echter met bijna driehonderd illustraties, waarmee de lezer op vele plaatsen zelf ook kon zien waar Huizinga over schreef.

</doc>
<doc id="29767" url="https://nl.wikipedia.org/wiki?curid=29767" title="Leopold von Ranke">
Leopold von Ranke

Leopold von Ranke (Wiehe, 21 december 1795 – Berlijn, 23 mei 1886) was een Duits historicus. Zijn methode, de kritisch-filologische methode, vormde de basis van de moderne geschiedwetenschap. In de historiografie wordt de stroming die zijn methoden gebruikt 'historisme' genoemd.
Biografie.
Vroege leven.
Leopold von Ranke werd geboren in een familie van gelovige lutheranen. Hij kreeg zijn scholing op de kostschool van Schulpforta en ging daarna studeren aan de Universiteit van Leipzig waar lutherse theologie en de klassieken zijn studies werden. Hij werd een expert op de filologie en was betrokken bij het vertalen van vele teksten. Zijn aanpak hierin zouden bijdragen aan zijn later historische tekstkritiek.
Tussen 1818 en 1825 was Ranke docent klassieke talen aan een middelbare school in Frankfurt an der Oder. In deze periode nam ook zijn interesse in geschiedenis toe. Hij werd zowel geïnspireerd door Barthold Georg Niebuhr en Johann Gottfried von Herder. Ook had hij een religieus motief, namelijk om de hand van God in de geschiedenis te vinden. In 1824 kwam zijn eerste historische werk uit: "Geschichte der romanischen und germanischen Völker von 1494 bis 1514" waar ook een verhandeling in stond over de kritische tekstbehandeling die volgens hem van belang was voor de taak van de historicus.
Wetenschappelijke carrière.
Naar aanleiding van deze publicaties kreeg Ranke een aanstelling als hoofddocent aan de Universiteit van Berlijn waar hij als professor tussen 1835 en 1871 werkzaam zou zijn. In de periode 1834-1836 publiceerde hij "Die römischen Päpste in den letzen vier Jahrhunderten", een werk dat nog steeds als een meesterwerk van de narratieve geschiedschrijving beschouwd wordt. In 1830 maakte Ranke een korte politieke uitstap in zijn carrière, want hij zag zich genoodzaakt na de Julirevolutie de Pruisische politiek te verdedigen en het liberale en democratische denken af te wijzen.
Pas in 1839 keerde hij weer terug bij zijn historische schrijfwerk en publiceerde hij verschillende boeken, waaronder de omvangrijke "Neun Bücher preussischer Geschichte", later nog uitgebreid tot twaalf delen. Twee jaar later werd hij benoemd tot koninklijke historiograaf van het Pruisische hof. In 1845 werd Ranke ook lid van de Koninklijke Nederlandse Akademie van Wetenschappen.
In 1843 huwde Ranke met de Ierse Clarissa Helena Graves. Nadat koning Frederik Willem IV van Pruisen in 1857 ernstig ziek werd trok Ranke zich definitief terug uit het politieke leven. In 1865 werd hij opgenomen in de adelstand. Zes jaar later zou hij na de dood van zijn vrouw zich ook terugtrekken uit het openbare leven. Doordat zijn zicht verslechterde was Von Ranke in zijn laatste jaren als wetenschapper aangewezen op zijn studenten. Ondanks deze handicap startte hij in 1882 met zijn grootste werk, namelijk het schrijven van een wereldgeschiedenis.
Wetenschappelijke invloed.
Hij was de man die geschiedenis voorstelde als de studie die betrachte: "bloss [zu] sagen wie es eigentlich gewesen" Hij kwam ook als een van de eersten met het concept van werkcolleges.
Ranke was van groot belang voor de historische bronnenkritiek. Hij ging proberen bronnen te beoordelen door toepassing van historische hulpwetenschappen, die deels hun oorsprong vonden in het renaissance-humanisme. Zijn beoordeling zou zowel de inhoud van de bron beslaan als het uitwendige aspect ervan (vorm, drager, ... ). De achterliggende bedoeling hiervan was te komen tot een volledig objectieve geschiedschrijving ("will bloss sagen, wie es eigentlich gewesen"). Volgens Ranke was deze te bereiken door een zorgvuldige toepassing van zijn kritisch-filologische methode. Dit zou echter een illusie zijn. Hij vertolkte ook de opvatting dat elk tijdperk beheerst werd door leidende ideeën, door hem "Zeitgeist" genoemd. De invulling van dat begrip ontleende hij aan de romantische geschiedschrijving van zijn tijd.
Ondanks zijn grote verdiensten vertoonde hij volgens tegenstanders ook grote tekortkomingen. Hem werd een "ethisch relativisme" verweten door zijn verzachtende houding in morele beoordelingen. Hij was ook van mening dat in de opeenvolging van gebeurtenissen de hand van God werkzaam was. Ook zijn werkwijze zou tekortkomingen vertonen. Hij beperkte zijn gezichtveld tot politieke gebeurtenissen, waarmee hij in de lijn lag van de geschiedschrijvers die hem voorgingen. Dit was eigenlijk inherent aan zijn methode, die uitsluitend toepasbaar was op diplomatieke akten. Hij zou ook te veel nadruk gelegd hebben op de heuristiek en de filologische kritiek van bronnen en daarbij te weinig aandacht geschonken hebben aan de zogenaamde "historische synthese".
Zijn volgelingen noemt men rankeanen.

</doc>
<doc id="29768" url="https://nl.wikipedia.org/wiki?curid=29768" title="Nicolaas Posthumus">
Nicolaas Posthumus

Nicolaas Posthumus (Amsterdam, 26 februari 1880 – Bussum, 18 april 1960) was een Nederlands econoom en hoogleraar economische geschiedenis aan de Nederlandsche Handels-Hogeschool in Rotterdam, die naam maakte als economisch-sociaal historicus. 
Posthumus was een van de oprichters van het Internationaal Instituut voor Sociale Geschiedenis in Amsterdam en van de faculteit voor Politieke en Sociale Wetenschappen aan de Universiteit van Amsterdam.
Levensloop.
Posthumus werd geboren als zoon van de aardrijkskundeleraar Nicolaas Wilhelmus Posthumus en Huibertje IJzerman. Hij volgde het gymnasium en ging in 1898 rechten studeren aan de Universiteit van Amsterdam. Van maart tot oktober 1901 was hij redacteur van het studentenblad Propria Cures. Hij deed onderzoek naar de huisindustrie in Nederland. In 1908 promoveerde hij tot doctor in de staatswetenschappen op het proefschrift "Geschiedenis van de Leidsche lakenindustrie".
Na zijn promotie gaf Posthumus enkele jaren les in staatshuishoudkunde en handelsrecht aan de gemeentelijke Handelsschool te Amsterdam. In 1913 werd hij hoogleraar economische geschiedenis aan de Nederlandsche Handels-Hogeschool in Rotterdam. In het jaar 1918-1919 was hij ook rector van de universiteit als opvolger van Gijsbert Weijer Jan Bruins. In 1922 werd hij aangesteld als docent bij de faculteit voor Letteren en Wijsbegeerte in Amsterdam en in 1932 richtte hij de Economisch-Historische Bibliotheek op. In 1941 nam hij ontslag als hoogleraar, uit protest tegen het gedwongen vertrek van de joodse hoogleraren. Na de bezetting keerde hij terug om in 1949 definitief afscheid te nemen, en in 1952 vertrok hij ook als directeur van het IISG.
Van 1946 tot 1958 was Posthumus directeur van de wetenschappelijke uitgeverij Brill. Van 1 januari 1949 tot zijn dood op 18 april 1960 was Posthumus voorzitter van het Nederlandsch Economisch-Historisch Archief.
Posthumus trad op 20 juli 1908 in het huwelijk met Dorothea van Loon, met wie hij een dochter en een zoon kreeg. Dit huwelijk werd in 1928 ontbonden. Op 7 januari 1931 trouwde hij voor de tweede maal, nu met de feministe Willemijn van der Goot. Het echtpaar kreeg een dochter. Tussen 1943 en 1945 gaf het gezin onderdak aan het joodse meisje Bep Koster. Daarvoor kregen Posthumus, Van der Goot en schoonzus Diaz-van der Goot in 2008 postuum de onderscheiding Rechtvaardige onder de Volkeren. Posthumus en Van der Goot scheidden in 1950.
In 1929 werd Posthumus tot lid van de Koninklijke Nederlandse Akademie van Wetenschappen benoemd. Ook gaf hij zijn naam aan het Posthumus Instituut voor Economisch-Sociale Geschiedenis.
Werk.
Nederlandsch Economisch-Historisch Archief (NEHA).
Rond 1913 constateerde hij dat veel bedrijfsarchieven verdwenen, wat onderzoek naar de economische geschiedenis bemoeilijkte. De naar hem genoemde commissie-Posthumus leidde in 1914 tot de oprichting van het Nederlandsch Economisch-Historisch Archief (NEHA) in Den Haag. De oprichting van het NEHA gaf een impuls aan de beoefening van de bedrijfsgeschiedenis. Posthumus werd er directeur-secretaris.
Internationaal Instituut voor Sociale Geschiedenis (IISG).
In 1934 maakte een medewerkster van die bibliotheek, Annie Adama van Scheltema-Kleefstra, hem erop attent dat de archieven van de Oost-joodse arbeidersvereniging "Bund" te koop waren. Ze meende dat Nehemia de Lieme, de directeur van de Centrale Arbeiders Verzekerings- en Depositobank, de aankoop wel zou willen bekostigen. In november 1934 kon het archief worden aangeschaft. De collectie vormde de basis voor het Internationaal Instituut voor Sociale Geschiedenis (IISG) dat op 25 november 1935 door Posthumus werd opgericht en op 11 maart 1937 officieel werd geopend. Hij bood ook het Internationaal Archief voor de Vrouwenbeweging ruimte in het IISG. Gedurende de jaren dertig verwierf hij voor het IISG onder meer een archief van Karl Marx en Friedrich Engels, en het archief van de Sozialdemokratische Partei Deutschlands.
Plannen voor een faculteit.
In 1939 publiceerde Posthumus het tweede deel van zijn "Geschiedenis van de Leidsche lakenindustrie". Tijdens de Tweede Wereldoorlog werd hij ontslagen. Het IISG werd gesloten en grote delen van de collectie werden weggevoerd. 
In 1942 maakte hij met Jan Romein plannen voor de naoorlogse oprichting van een rijksinstituut voor oorlogsdocumentatie en een stichting voor politieke en sociale wetenschappen, die zou moeten leiden tot de oprichting van een faculteit voor politieke- en sociale wetenschappen aan de Universiteit van Amsterdam. 
Beide instituten kwamen er inderdaad, alsook de nieuwe faculteit, maar de rol van Posthumus was niet zo groot meer. In 1949 nam hij ontslag als hoogleraar en in 1952 als directeur van het IISG. 
Hij publiceerde in 1953 nog een boek over de Oostzee-handel en bepleitte de oprichting van een instituut voor het Nabije Oosten, dat in 1956 werd geopend.

</doc>
<doc id="29769" url="https://nl.wikipedia.org/wiki?curid=29769" title="Internationaal Instituut voor Sociale Geschiedenis">
Internationaal Instituut voor Sociale Geschiedenis

Het Internationaal Instituut voor Sociale Geschiedenis (IISG) is een onderzoeksinstituut in Amsterdam dat collecties over werk en arbeidsverhoudingen verzameld de wereldwijde sociale geschiedenis onderzoekt.
Geschiedenis.
Het IISG werd in 1935 opgericht door professor Nicolaas Posthumus, die twee decennia eerder de oprichter van het Nederlandsch Economisch-Historisch Archief (NEHA) was en tien jaar later de stichter werd van het Rijksinstituut voor Oorlogsdocumentatie. De aanleiding in 1935 was de gewenste redding van de archieven van de Sozialdemokratische Partei Deutschlands, waaronder ook het Marx-Engelsarchief. Daarvoor moest een veilig onderdak worden gevonden vanwege de politieke toestand in nazi-Duitsland. Daarbij kwam niet veel later het archief van de Spaanse trotskisten.
Sinds 1979 is het een instituut van de Koninklijke Nederlandse Akademie van Wetenschappen (KNAW). Sinds 1989 is het tezamen met het NEHA en (tot medio 2017) met het Persmuseum gehuisvest in het voormalige cacaopakhuis Koning Willem I aan de Cruquiusweg te Amsterdam.
Toen het IISG zijn behuizing in Amsterdam-Oost betrok, verhuisde het NEHA eveneens (vanuit Den Haag) en gingen beide instituten nauw samenwerken. In 2005 werden de uitvoerende taken van het NEHA ondergebracht bij het IISG. Sindsdien brengt het IISG aan het NEHA jaarlijks een rapportage uit over de uitvoering van de taken op het gebied van de economische geschiedenis.
Archieven.
Het IISG verzamelt archieven en data om onderzoekers te faciliteren. De (politiek gevoelige) collecties zijn eigendom van – of in bruikleen afgestaan aan – de Stichting IISG. Het instituut herbergt diverse collecties, onder andere archieven van Karl Marx en Friedrich Engels, en uiteenlopende collecties als die van Provo, de VVDM, de FNV, de PvdA en SDAP, het "Algemeen Handelsblad", Arthur Lehning, Anton Constandse, Karl Kautsky, Lev Trotski, Emma Goldman, de Rote Armee Fraktion en Hans Janmaat.
Publicaties.
In opdracht van de beide instituten gezamenlijk geeft Amsterdam University Press viermaal per jaar het Tijdschrift voor Sociale en Economische Geschiedenis uit. Het eigen Engelstalige wetenschappelijke tijdschrift van het IISG "International Review of Social History" wordt uitgegeven door Cambridge University Press en verschijnt driemaal per jaar, met een supplement.
Gebouw.
Het gebouw dateert uit 1962/1963 toen hier naar een ontwerp van architecten Cornelis Wegener Sleeswijk en S.J.S. Wichers een nieuwe douaneloods werd neergezet. Het gebouw kende toen een begane grond met een hoogte van zeven meter met daarop nog vier verdiepingen van vier meter hoog. Het was circa 80 meter breed en 30 meter diep. Het gebouw zelf wordt gedragen door een zwaar uitgevoerd skelet met zuilen met een doorsnee van 90 tot 180 cm. De gevel was opgetrokken van dunnen betonnen elementen; het dak werd gedragen door een relatief lichte staalconstructie. Het gebouw kreeg de naam Pakhuis Koning Willem I, omdat hij verantwoordelijk was voor de invoer van de (toenmalige) douanewetgeving. In 1988 begonnen de werkzaamheden om het pakhuis om te bouwen naar een “pakhuis vol sociale geschiedenis” (Het Parool, 10 mei 1988). Onder begeleiding van atelier PRO (die hier in de buurt ook verantwoordelijk was voor de Entrepotbrug, Watertoren Entrepot-West en brug 1940) werd herbestemming een feit. Hiermee werd het gebouw van de sloop gered, want de gemeente Amsterdam wist niet goed wat ze met het verlaten pand aanmoest. Atelier PRO had net ervaring met archief gebouwen opgedaan bij de bouw van het Algemeen Rijksarchief in Den Haag. Het gebouw kon behouden worden, mede omdat de zware constructie het zware papieren archief kon dragen. De grootste verandering vond plaats aan de achterzijde, daar waar een overdekt laadperron aan het water was gemaakt. Door de hoogte van de begane grond kon een extra tussenvloer aan de stevige kolommen gehangen worden. Bovendien kwam er een vide in S-vorm, die doet denken aan de vorm van de Entrepotbrug. De renovatie leverde atelier PRO de Betonprijs 1989 op.

</doc>
<doc id="29779" url="https://nl.wikipedia.org/wiki?curid=29779" title="Yukio Mishima">
Yukio Mishima

Yukio Mishima (Japans: 三島由紀夫, "Mishima Yukio") (Tokio, 14 januari 1925 – aldaar, 25 november 1970) was een Japans schrijver en politiek activist. Hij werd geboren als Kimitake Hiraoka (Japans: 平岡公威, "Hiraoka Kimitake") en schreef romans, toneelstukken, essays, gedichten en een libretto. Mishima is bekend om zowel zijn nietsontziende naoorlogse geschriften als de omstandigheden rondom zijn zelfmoord.
Biografie.
Mishima werd geboren in de wijk Yotsuya in Tokio, als zoon van Azusa Hiraoka, onderdirecteur van het Ministerie van Visserijen in het Ministerie voor Landbouw, en Shizue Hara. Toen hij pas vijf dagen oud was, werd hij door zijn grootmoeder, Natsu Nagai, weggenomen bij zijn ouders. Nagai was oorspronkelijk afkomstig uit een familie van bushi (haar grootvader was Matsudaira Yoritaka), voedde haar kleinzoon de eerste twaalf jaren van zijn leven op in een duistere kamer. Hij kwam zelden buiten, deed niet aan sport, maar ontwikkelde wel een grote liefde voor literatuur, in het bijzonder voor Kabuki-theater. Nagai hoopte, door hem de traditionele adellijke waarden mee te geven, verder te leven in Mishima. Zijn biograaf, Henry Scott-Stokes, schreef na haar dood over Nagai: “Haar invloed op haar kleinzoon was groot geweest. Zij had hem grootgebracht als een Japans meisje, maar zij had hem ook fierheid geleerd en hem de samoerai-geest van haar voorouders ingeprent”.
De bron van Mishima’s obsessie voor fysieke pijn, bloed en dood ligt voor een groot deel in de opvoeding door Nagai. Toen hij 12 was, keerde Mishima terug naar zijn ouders. Vader Azusa Hiraoka, een ambtenaar, vond de literaire interesse van zijn zoon vrouwelijk en onderschepte vaak manuscripten uit diens kamer. Toen Mishima op 16-jarige leeftijd zijn eerste boek, "Hanazakari no Mori" ("Het bloeiende woud"), publiceerde, vonden zijn leraren het daarom beter dit onder een schuilnaam te doen en 'Yukio Mishima' werd geboren. Het verhaal verscheen oorspronkelijk in afleveringen in het literaire tijdschrift "Bungei Bunka", zoals toen de gewoonte was in Japan.
Mishima deed het goed op de elitaire Peers School en behoorde tot het literaire milieu. Toen hij in september 1944 afstudeerde, ontving hij uit handen van de keizer het gindokei, zilveren horloge, als beloning voor zijn prestaties. Hij had een zwak gestel en er zou ten onrechte tuberculose bij hem zijn vastgesteld, waardoor hij - zoals hij achteraf te kennen gaf zeer tegen zijn zin - tijdens de Tweede Wereldoorlog niet de militaire dienstplicht hoefde te vervullen. Mishima kon dus gewoon blijven schrijven, terwijl hij Duits Recht studeerde aan de Keizerlijke Universiteit. In 1947 studeerde hij af in de rechtsgeleerdheid aan de Universiteit van Tokio.
Na zijn studies werkte hij bij het Ministerie van Financiën, maar hij nam binnen een jaar ontslag om zich volledig aan het schrijven en ook aan fysieke training te kunnen wijden: de "weg van de pen" en de "weg van het zwaard", zoals ook de samoerai die kenden in de Japanse geschiedenis: die waren geduchte strijders, maar ook vaak fijngevoelige dichters. Door fanatieke beoefening van karate, kendo en bodybuilding veranderde hij van een zwakke knaap in een fiere vent, met een homo-erotisch maar ook masochistisch getinte belangstelling. Hij schreef "Kamen no kokuhaku" ("Bekentenissen van een gemaskerde"), een autobiografisch werk over een jonge homoseksueel die zich achter een masker moet verschuilen om in de samenleving te passen. Dit werk is in het Nederlands vertaald, net als onder meer "Het gouden paviljoen" en "Een zeeman door de zee verstoten".
Werk.
Mishima schreef honderden romans, essays, gedichten, toneelstukken en zelfs een libretto. In de jaren zestig schreef Mishima een aantal van zijn succesvolste romans die door de literatuurcritici goed werden ontvangen en speelde hij in films. Zijn meesterwerk is de tetralogie "Hojo no umi" ("De zee van de vruchtbaarheid"). In de verschillende delen van dit omvangrijke werk (achtereenvolgens "Haru no Yuki" ("Lentesneeuw", 1968), "Honba" ("Springende paarden", 1969), "Akatsuki no tera" ("Tempel van de dageraad," 1970) en "Tennin Gosui" ("De degeneratie van een engel", 1970)) ontmoet het hoofdpersonage Honda in elk volgend deel de reïncarnatie van een personage van het vorige deel.
Soms had Mishima aan een krantenartikel genoeg om een volledig verhaal te schrijven. Getuige hiervan zijn "Kinkakuji" ("Het gouden paviljoen", 1956) en "Utage no ato" ("Na het banket", 1960). Andere romans hebben meer iets weg van een Griekse tragedie, zoals "Ai no kawaki" ("Dorst naar liefde", 1950) en "Gogo no eiko" ("Een zeeman door de zee verstoten", 1963).
Mishima’s stijl is zeer rijk tot barok te noemen. In de inleiding tot zijn vertaling van "Kinkakuji" beschreef C. Ouwehand deze taal als volgt: “Mishima’s stijl van schrijven is niet gemakkelijk, het taalgebruik grammaticaal niet altijd zuiver Japans en zijn woordkeus en voorkeur voor moeilijke, weinig gebruikte schrifttekens soms op het pretentieuze af”.
Hoewel hij er drie keer voor werd genomineerd, heeft Mishima nooit de Nobelprijs voor Literatuur gewonnen. Die eer ging in 1968 naar zijn vriend en mentor Yasunari Kawabata. Volgens Henry Scott-Stokes was de relatie tussen Mishima en Kawabata niet echt vriendschap te noemen: “Ze hadden zoiets als een literair verbond gesloten, gebaseerd op wederkerig begrip en waardering veeleer dan op vriendschap.” Die waardering blijkt onder meer uit een essay dat Mishima in 1949 over het werk van Kawabata schreef en de lovende kritieken van Kawabata op Mishima’s verhalen. Zo zorgde hij er in 1946 voor dat het verhaal "Tabako" ("De sigaret") in het belangrijke tijdschrift "Ningen" werd gepubliceerd.
Mishima’s literaire carrière was zeker succesvol. Hij won verschillende andere prijzen en was (en is nog steeds) tot ver buiten Japan beroemd. Hij nam in 1948 reeds ontslag op het ministerie van financiën en vanaf dan leefde hij rijkelijk van de pen. Hij gaf veel feestjes, woonde in een kitscherige villa en onderhield zelfs een privé-leger.
Dood.
Tate no kai.
In zijn belangrijkste essay, "Bunka beiron" ("Een verdediging van cultuur"), beargumenteerde hij dat de keizer van Japan de bron was van de Japanse cultuur, waardoor het verdedigen van de keizer gelijkstond met het verdedigen van de Japanse cultuur. Mishima opperde in oktober 1967 bij studenten van het Controversy Journal het idee van een burgerleger, dat het ASDF, de Japanse luchtmacht, zou kunnen helpen bij een plotse aanval. Dit idee moest hij, onder meer door een gebrek aan steun van het ASDF zelf, al snel laten varen. Hij besloot daarom zijn eigen privéleger, de Tatenokai (Gilde van het Schild), op te richten om de keizer te beschermen. Mishima liet uniformen ontwerpen, foto’s maken en trainde studenten in een ASDF-kamp op de Fuji-berg. Op 3 november 1968 kozen de studenten (op dat moment waren dat er 40) ‘Tate no kai’ (楯の会, Gilde van het Schild) als naam voor hun legertje. De ‘soldaten’ (vanaf maart 1970 reeds honderd) kwamen elke maand samen (behalve in maart en juli, wanneer ze op trainingskamp waren) om te discussiëren en te trainen.
Mishima verzette zich tevens tegen de invloed van de westerse (met name Amerikaanse) cultuur in Japan en de daarmee samenhangende teloorgang van oude Japanse waarden en vond dat het ethos en de oude erecode van de samoerai moesten worden hersteld, inclusief die van de eervolle zelfdoding, waarover hij een boekje schreef. Hij werd hierin slechts door weinigen serieus genomen; velen vonden hem een poseur.
Zelfmoord.
Na maandenlange voorbereiding, bezocht Mishima op 25 november 1970 met vier van zijn cadetten de commandant op het hoofdkantoor van de Japanse Zelfverdedigingstroepen in Tokio. Nadat ze hem hadden vastgebonden in zijn kantoor, moesten de soldaten van het tweeëndertigste garnizoen zich onder het balkon verzamelen om naar Mishima’s toespraak te luisteren. Hij stak een rede af over vaderlandsliefde en de verloedering van het Japanse volk en zijn verdedigers (zijnde het leger), maar de soldaten waren niet geïnteresseerd in zijn ideeën.
Na deze toespraak stapte hij door een raam weer het kantoor binnen, waar hij seppuku pleegde tot ontsteltenis van de velen die zijn eerdere ontboezemingen daarover als aanstellerij hadden afgedaan. Na het zichzelf verwonden van zijn onderbuik met een tanto, werd hij onthoofd door zijn vriend Isho Morita, die daarna zelf zelfmoord pleegde.
Media.
De punkrockband The Stranglers verwijst expliciet naar Mishima in het nummer "Death and Night and Blood" op hun lp "Black And White" uit 1978.
In 1980 bracht Marguerite Yourcenar het boek "Mishima of Het Visioen van de leegte" uit over leven, werk en dood van Mishima. In 1985 is een film uitgebracht over zijn leven, "Mishima - A Life In Four Chapters", door Paul Schrader, met muziek van Philip Glass.

</doc>
<doc id="29780" url="https://nl.wikipedia.org/wiki?curid=29780" title="Palm OS">
Palm OS

Palm OS is een besturingssysteem dat hoofdzakelijk gebruikt werd voor pda's of smartphones, waarbij pda staat voor personal digital assistent of zakcomputer. In 2003 werd het aantal beschikbare applicaties op zo'n 20.000 geschat. De eerste versie werd uitgebracht in 1996. In 2009 werd de ontwikkeling stopgezet.
Het Amerikaanse bedrijf PalmSource is verantwoordelijk voor de verdere ontwikkeling van Palm OS. Er waren verschillende licentienemers die apparaten met het besturingssysteem op de markt brengen: de belangrijkste zijn Palm (gestopt, webOS verving Palm OS), Sony (gestopt per 1 juni 2004), Garmin, Handspring (nu onderdeel van Palm) en Symbol (industriële handhelds).
Apparaten die met Palm OS zijn uitgerust kunnen met extra software ook samenwerken met Word, PowerPoint en Excel. Vanaf Palm OS 5.0 is het mogelijk om ook muziekformaten als mp3 af te spelen en videofilms te bekijken. Uitzondering hierop zijn enkele modellen van Sony, die dit al onder Palm OS 4 konden, en de Palm Zire21 die dit niet kan ondanks dat hij Palm OS 5.2.1 gebruikt. Er is ook een wekkerfunctie en andere praktische zaken, zoals de mogelijkheid om e-mail op te halen en webpagina's te bekijken.
Palm OS speelt geen grote rol meer als besturingssysteem voor pda's. Deze rol werd overgenomen door de grootste concurrent Symbian van Nokia (dat intussen ook niet meer populair is). Dit als gevolg van de inkrimping van de pda-markt ten gevolge van de opkomst van smartphones en tablets met iOS van Apple en Android van Google.
Overname door Access.
In 2005 werd Palmsource overgenomen door het Japanse Access. PalmOne heeft weer een naamsverandering ondergaan en heet nu weer gewoon Palm. Palm ging verder als apart bedrijf dat handhelds en smartphones met het Palm OS / Garnet bleef maken. Palm heeft echter een Windows-versie van hun welbekende Treo-serie uitgebracht, wat de eventuele revalidatie van Palm OS niet echt meehielp.
Access, de eigenaar van Palmsource, heeft een besturingssysteem gemaakt dat deels gebaseerd was op Palm OS, genaamd Access Linux Platform, of kortweg ALP. PalmSource werd hernoemd naar Access Systems Americas. Dit besturingssysteem werd gedemonstreerd op verschillende conferenties.

</doc>
<doc id="29782" url="https://nl.wikipedia.org/wiki?curid=29782" title="Tera de Marez Oyens">
Tera de Marez Oyens

Tera de Marez Oyens, geboren als Woltera Gerharda Wansink (Velsen, 5 augustus 1932 – Hilversum, 29 augustus 1996), was een Nederlands componiste. Ze was de echtgenote van achtereenvolgens Gerrit Hendrik de Marez Oyens, Menachem Arnoni en Marten Toonder.
Biografie.
Tera Wansink groeide op in Velsen en vanaf 1946 in Hengelo. Ze kreeg daar pianoles van Gerrit de Marez Oyens. Van 1949 tot 1953 studeerde ze aan het Amsterdams Conservatorium, met als hoofdvak piano bij Jan Odé. Hier werd haar talent voor compositie ontdekt. Zij kreeg daarin les van Hans Henkemans en schreef haar eerste stukken. Het betrof hier zowel kamermuziek als liederencycli. Ze kwam daarna in contact met jeugdgroepen waarvoor ze ook enkele stukken heeft geschreven.
In 1953 trouwde ze met haar vroegere pianoleraar Gerrit de Marez Oyens en gebruikte voortaan zijn achternaam. Na een aantal jaren in Hengelo verhuisde het echtpaar in 1959 naar Hilversum, waar haar echtgenoot directeur werd van het Goois Muzieklyceum en zijzelf cantrix van de hervormde gemeente te Hilversum. Hierdoor heeft ze zich intensief beziggehouden met kerkmuziek. Voor het "Liedboek voor de Kerken", dat in 1973 verscheen, heeft ze voor 14 liederen melodieën geschreven. De teksten van deze liederen waren afkomstig van onder meer Muus Jacobse, Willem de Mérode, Willem Barnard en Ad den Besten, die ze persoonlijk kende. Ze componeerde ook kleine opera's voor amateurensembles en scholen, waaronder "Dorp zonder muziek" (1960) op tekst van Hans Andreus.
In de jaren zestig ging zij zich bezighouden met uiteenlopende zaken als woordtoonkunst en elektronische muziek, waarin zij zich verdiepte onder leiding van Gottfried Michael Koenig bij de Stichting Gaudeamus in Bilthoven en het Instituut voor Sonologie van de Rijksuniversiteit Utrecht. "Pente Sjawoe" is een voorbeeld van een werk waar woordtoonkunst een belangrijke rol in speelt.
In 1977 werd ze docente voor eigentijdse muziek aan het Conservatorium in Zwolle. Bij haar lessen werkte ze vooral aan de ontwikkeling van de eigen stijl van studenten. Maar ze bleef ook eigen stukken schrijven en werd na de dood van haar tweede echtgenoot "fulltime" componiste. In 1988 leverde ze bijdragen voor het internationale celloconcours in Scheveningen. Ze werd in 1989 "composer in residence" aan de Georgia State University in Atlanta.
In 1996 trad ze met Marten Toonder in het huwelijk. Ze vestigde zich met hem in Ierland, maar overleed al na enkele maanden, op 29 augustus van dat jaar, in Hilversum aan een ongeneeslijke ziekte.
Drie kinderen uit haar huwelijk met Gerrit Hendrik werden ook musicus: dochter Cas de Marez Oyens was harpiste en zangeres; dochter Iris de Marez Oyens is altvioliste en secretaris bij Stichting Tera de Marenz Oyens Fonds, zoon David de Marez Oyens is basgitarist (gegevens 27 januari 2021).
Tera de Marez Oyens Stichting en - Prijs.
Na haar overlijden hebben haar echtgenoot Marten Toonder en haar kinderen de Stichting Tera de Marez Oyens Fonds opgegericht, met als doelen het stimuleren van componisten van hedendaagse muziek en het bevorderen van de belangstelling voor de muziek van De Marez Oyens. Elke twee jaar wordt een prijs ter beschikking gesteld aan componisten van hedendaagse muziek, of aan een persoon of instelling die zich heeft ingespannen voor de promotie van hedendaagse muziek of de muziek van De Marez Oyens in het bijzonder. De prijs wordt uitgereikt in samenwerking met het Genootschap Nederlandse Componisten (Geneco) die ook de Henriette Bosmansprijs uitreikt.

</doc>
<doc id="29783" url="https://nl.wikipedia.org/wiki?curid=29783" title="Koninkrijk Holland">
Koninkrijk Holland

Het Koninkrijk Holland (toenmalige spelling: "Koningrijk Holland") was de officiële staatsvorm van wat nu voor een groot deel Nederland is, tussen 1806 en 1810. Het grondgebied werd ingelijfd bij het Eerste Franse Keizerrijk door Napoleon Bonaparte, als bestuursvorm veranderde de Bataafse republiek in een koninkrijk. Napoleon stelde zijn derde broer, Lodewijk Napoleon Bonaparte, aan als koning van een nieuw opgericht Koninkrijk Holland. 
Geschiedenis.
In de periode vanaf 1795 werd de basis gelegd voor vernieuwing van het bestuur van de maatschappij: er werd een omslag gemaakt naar een gecentraliseerde eenheidsstaat. De jurist Rutger Jan Schimmelpenninck werd in de Bataafse Republiek de belangrijkste staatsman, hij ontwierp in 1805 in opdracht van Napoleon Bonaparte en in overleg met zijn ambtenaren in Parijs een nieuwe staatsinrichting. In 1806 werd de republikeinse traditie van de Nederlanden verlaten: het bestuur werd omgevormd tot een koninkrijk om de voormalige Bataafse Republiek meer direct onder controle van de centrale machthebber Napoleon te plaatsen. Broer Lodewijk Napoleon wordt ingezet als koning. Een vergelijkbare strategie volgde Napoleon in Napels en Spanje, waar hij zijn oudere broer Joseph als koning aanstelde, en in Westfalen, waar zijn jongste broer Jérôme Bonaparte koning werd. Na een door Napoleon georkestreerd verzoek vanuit Den Haag werd op 5 juni 1806 het koninkrijk opgericht, met Lodewijk Napoleon als koning. De naam van het leidende departement, Holland, werd nu aan het hele land gegeven.
Het Franse bestuursmodel, de wetgeving en de rechterlijke organisatie werden in het nieuwe Koninkrijk ingevoerd, er kwamen onafhankelijke rechters en een zelfstandig orgaan dat het belang van de keizerlijke overheid behartigde, Le Ministère Public (Openbaar Ministerie). Deze structuren van de staatsinrichting zijn tot op heden in het Nederlandse staatsbestel herkenbaar.
In de Vierde Coalitieoorlog werden het Pruisische Oost-Friesland en het Russische Jeverland door Franse en Hollandse troepen veroverd. In 1807 werden de beide gebieden samengevoegd tot het nieuwe departement Oost-Friesland, dat een onderdeel van het koninkrijk Holland werd. Bij keizerlijk decreet werd Vlissingen in december 1807 onder Frans bestuur geplaatst.
Koning Lodewijk loste Napoleons verwachtingen en eisen niet in. Hoewel Napoleon zijn broer op het hart gedrukt had Fransman te blijven, profileerde Lodewijk Napoleon zich als een zeer 'Hollandse' koning. Hij probeerde niet alleen de belangen van zijn broer te dienen, maar ook de Nederlandse belangen. Hij verkleinde het leger in plaats van, zoals zijn broer wilde, het te vergroten. Voor Holland nadelige maatregelen van keizer Napoleon, zoals invoer van de dienstplicht en de handelsboycot tegen Engeland, het Continentaal stelsel, voerde hij met tegenzin uit en niet erg strikt. Deels wetend hoe slecht dat voor de Hollandse economie zou uitpakken. Lodewijks pogingen de bevolking gunstig te stemmen vonden echter geen genade in de ogen van zijn broer. Napoleon was ontevreden over het functioneren van Lodewijk Napoleon als koning van Holland. Zo mocht de door Lodewijk Napoleon ingestelde Orde van de Unie in de omgeving van de keizer niet worden gedragen.
In de winter van 1809 kwam dan ook het einde van het koninkrijk in zicht. Op Walcheren vond een Engelse invasie plaats. Hoewel deze door Franse en Nederlandse strijdkrachten werd afgeslagen, betekende het een verdere beschadiging van Lodewijks positie als vorst. Napoleon vond dat het verzet te traag op gang was gekomen. In december 1809 werd Walcheren onder Frans bestuur geplaatst. Op 16 maart 1810 werd het gebied ten zuiden van de Waal en Merwede door Napoleon bij het Franse keizerrijk ingelijfd en enkele maanden later het resterende deel van het koninkrijk. In de hoop de Nederlandse zelfstandigheid te bewaren deed Lodewijk afstand van de troon. Hij werd op 1 juli formeel opgevolgd door zijn jonge zoontje Napoleon Lodewijk, als koning Lodewijk II. Napoleon negeerde dit besluit echter en lijfde de restanten van het koninkrijk Holland per decreet, het Decreet van Rambouillet, gedateerd 9 juli 1810, in bij het Eerste Franse Keizerrijk. Het koninkrijk werd ontbonden.
Er komt een Franse gouverneur-generaal, Charles François Lebrun, die met drie intendanten het bestuur voert in naam van keizer Napoleon. Een van die intendanten is de vroegere Nederlandse minister Gogel. Er is geen afzonderlijk Koninkrijk Holland meer, grondgebied en bestuur vallen nu zonder bestuurlijke tussenlaag direct in keizerlijk hand, tot 1813. Toen Napoleon in 1815 definitief was verslagen in Europa werd Nederland een onafhankelijke monarchie met de nieuwe koning Willem I als vorst.
Bestuurlijke indeling.
Na de oprichting van het koninkrijk Holland in 1806 werd bij wet van 13 april 1807 de departementale indeling opnieuw vastgesteld. De belangrijkste wijziging ten opzichte van de indeling tijdens het Bataafs Gemenebest was de splitsing van het departement Holland in de departementen Amstelland en Maasland en de afsplitsing van het nieuwe departement Drenthe van het departement Overijssel. Het departement Bataafs Brabant werd hernoemd tot departement Brabant en het departement Stad en Landen van Groningen tot departement Groningen. Verder werd bepaald dat de Maas de noordgrens van Brabant zou vormen. In juli 1807 kwam het departement Oost-Friesland hier nog bij, wat het uiteindelijke aantal departementen op elf bracht.
Nalatenschap Lodewijk Napoleon.
Met de invoering van het koninkrijk Holland kwam het Bataafs Gemenebest tot een einde.
Lodewijk verplaatste in 1808 de hoofdstad van het land van Den Haag naar Utrecht en vervolgens naar Amsterdam, waar hij zich vestigde in het Paleis op de Dam, tot dat moment functionerend als het stadhuis van Amsterdam. Dit besluit is ook na 1813 overeind gebleven, waardoor Amsterdam nog steeds formeel de hoofdstad van Nederland is.
Op cultureel gebied was Lodewijks nalatenschap zeer belangrijk. De koning trachtte de Nederlandse kunsten en wetenschappen te bevorderen. Dit deed hij onder andere door de instelling van het Koninklijk Instituut van Wetenschappen (de latere Koninklijke Nederlandse Akademie van Wetenschappen) en de Koninklijke Bibliotheek. Ook gaf hij de aanzet tot de oprichting van het Rijksmuseum, dat in zijn begintijd onderdak vond in het Paleis op de Dam. Op godsdienstig gebied stelde hij fondsen in het vooruitzicht voor rooms-katholieken die een eigen kerk wilden bouwen. Ook trachtte hij de oecumene te bevorderen: hij droomde van kerkgebouwen waarin de verschillende christelijke kerken bij elkaar kwamen voor hun erediensten.

</doc>
<doc id="29789" url="https://nl.wikipedia.org/wiki?curid=29789" title="František Kupka">
František Kupka

František Kupka, ook François Kupka genoemd (Opočno, 23 september 1871 – Puteaux, 24 juni 1957), was een Tsjechische abstracte schilder.
Leven en werk.
Kupka werd als oudste in een groot gezin geboren in het Tsjechische Opočno, in oostelijk Bohemen. Zijn vader was secretaris op het gemeentehuis van Dobruška en zijn eerste mecenas was de burgemeester Archleb, die hem naar de technische school en later naar de academie van Praag leidde. Daar leerde hij, tussen 1878 en 1891, de toenmalige Europese schilderkunst kennen. Als leerling kwam hij terecht aan de academie van Wenen. Uit die tijd dateren zijn eerst bekende symbolistische portretten.
In 1894 verbleef hij kort te Londen en in de Scandinavische landen en in 1895 kwam hij in Parijs, om er te blijven. Een jaar later vestigde hij zich in het nabijgelegen Puteaux. Dit betekende zijn grote artistieke doorbraak. Hij kwam er terecht in de Section d'or-groep van Jacques Villon. Aanvankelijk dook hij het Impressionisme in, om al gauw in het Fauvisme te experimenteren.
Nog voor Marcel Duchamp werkte hij licht en beweging van het Italiaanse Futurisme uit, om uit te monden in zijn ophefmakend "Touches de piano - le lac", van 1909. Hij sneed daarbij zijn doek in parallelle stroken, en ontwikkelde aldus zijn "plans par couleur" en luidde daarmee de Abstracte Kunst in.
Met zijn "Madame Kupka parmi les verticales", "Amorpha, fugue à deux couleurs" en "Plans verticaux I" wekte hij sensatie op het "Salon d'automne" van 1912. Cirkelmotieven verwerkt met elliptische vormen in vaak heel warme kleuren wisselen af met verticale motieven binnen een strakke geometrie met dikwijls koude kleuren. Hij bewerkte zijn doeken meerdere malen en voorzag ze pas aan het eind van zijn leven van data.
Tijdens de Eerste Wereldoorlog liet Kupka zich met de Tsjechische beeldhouwer Otto Gutfreund inlijven bij het Tsjechisch Legioen van het Franse leger.
In 1931 trad hij toe tot de modernistische beweging "Abstraction-Création". Zo kwam hij in contact met de kunstenaars van de "geometrische abstractie". In zijn kunst kwam hij tot een uiterst nauwgezette stilering, vaak geïnspireerd door jazzmuziek en de syncope ritmen erin. "Jazz-Hot nr.I" uit 1935 en "Musique" uit 1936 zijn bekende stukken.
Kupka ontpopte zich als een van de meest eminente beoefenaars van de Abstracte Kunst, naast Wassily Kandinsky, Kazimir Malevitsj, Piet Mondriaan, Robert Delaunay en Sonia Delaunay-Terk.
Hij overleed op 85-jarige leeftijd als bekend schilder uit het abstracte Orphisme. In 1968 schonk de weduwe van Kupka meer dan honderd tekeningen en doeken aan het Centre Georges Pompidou in Parijs. Een andere grote collectie werk van Kupka bevindt zich in het Praagse Museum Kampa.

</doc>
<doc id="29791" url="https://nl.wikipedia.org/wiki?curid=29791" title="Sublimatie">
Sublimatie

Vervluchtigen of sublimatie is de directe faseovergang van een stof uit de vaste fase naar een gasvormige fase (zie echter onder Zuiveringsmethode). Zo kan bijvoorbeeld ijs in strenge winters, bij erg droog weer, vervluchtigen tot damp, waarbij de vloeibare fase wordt overgeslagen.
Bij de directe overgang van gas naar vaste stof spreekt men van "neerslaan", "desublimeren" of "(ver)rijpen".
Voorbeelden.
Di-jood (I2), onder standaardomstandigheden een vaste stof, vervluchtigt bij hogere temperaturen. Een stof die bij normale druk sublimeert is vaste koolstofdioxide (CO2), als vaste stof vaak aangeduid met koolzuursneeuw of droogijs.
Andere stoffen die vervluchtigen - al of niet bij hoge temperatuur en onder vacuüm - zijn naftaleen, antraceen, kamfer, 1,4-benzochinon, nikkeloceen, ferroceen, chromoceen, kalium-"tert"-butoxide, arseen, hexachloorethaan, hexamine, fumaarzuur, tereftaalzuur, trimethyloxoniumtetrafluorboraat, decaboraan, joodheptafluoride, neptunium(VI)fluoride en distikstofpentaoxide.
Ammoniumbromide vervluchtigt bij verhoogde temperatuur, maar ontleedt ook snel tot ammoniak en waterstofbromide. Seleenhexafluoride sublimeert reeds bij -46°C.
Technologische toepassingen.
Het vriesdroogproces berust op vervluchtiging.
Sublimatie wordt eveneens gebruikt voor het industrieel bedrukken van textiel, maar ook van gebruiksvoorwerpen zoals snowboards. Onder druk en bij hoge temperatuur wordt een verflaag op het voorwerp aangebracht, waardoor die een verbinding aangaat met de acrylaat of polyester ondergrond. Aldus bedrukte voorwerpen zijn goed was- en krasbestendig, omdat de verf niet op het oppervlak is bevestigd, maar in het oppervlak is geïntegreerd.
Zuiveringsmethode.
In de scheikunde worden de gecombineerde stappen
vaak samen aangeduid als "sublimeren".
Sublimatie is voor een aantal onder Voorbeelden genoemde stoffen een belangrijke methode tot zuivering. Daar wordt vaak een koelvinger bij gebruikt.

</doc>
<doc id="29794" url="https://nl.wikipedia.org/wiki?curid=29794" title="Amalia van Solms">
Amalia van Solms

Amalia van Solms-Braunfels (Slot Braunfels, 31 augustus 1602 — Den Haag, 8 september 1675), gravin van Braunfels, was de vrouw van prins Frederik Hendrik van Oranje.
Amalia van Solms-Braunfels werd op 31 augustus 1602 geboren als dochter van Johan Albrecht I van Solms-Braunfels (de oudste zoon van Elisabeth van Nassau, een zuster van Willem van Oranje) en Agnes van Sayn-Wittgenstein. Haar jeugd bracht zij door op het Slot Braunfels aan de Lahn. Zij was een kleindochter van Koenraad van Solms (1540-1592) en Elisabeth van Nassau (1542-1603) van vaderszijde en Lodewijk I van Sayn-Wittgenstein (1532-1605) en Elisabeth van Solms-Laubach (1549-1599) van moederszijde.
Op 18-jarige leeftijd kwam zij als hofdame van Elizabeth Stuart, echtgenote van Frederik V van de Palts, de 'winterkoning' van Bohemen (en volle neef van de stadhouder), naar Den Haag. Hier leerde zij Frederik Hendrik kennen, wiens achternicht zij was. Zij trad op 4 april 1625 met hem in het huwelijk. Frederik Hendriks halfbroer Maurits had dit op zijn sterfbed aan hem gevraagd, anders zou hij niet van Maurits erven. 
Uit hun huwelijk werden negen kinderen geboren, van wie vijf de volwassen leeftijd bereikten:
Toen Frederik Hendrik na het overlijden van zijn halfbroer prins Maurits stadhouder werd, wist hij zijn invloed op het beleid sterk uit te breiden. Hiermee groeide ook de invloed van Amalia.
Onder Frederik Hendrik en Amalia nam het ceremonieel in het Haagse hofleven aanzienlijk toe. De bouw van een aantal paleizen, waaronder Huis Honselaarsdijk, paleis te Rijswijk, Huis ten Bosch en aanzienlijke verbouwingen aan het Oude Hof in het Noordeinde, het kasteel van Buren en het Hof van Solms in Oirschot, volgden. 
Amalia was de stuwende kracht achter het huwelijk van haar oudste dochter Louise Henriëtte met de keurvorst van Brandenburg en haar zoon Willem II met Maria Henriëtte Stuart. Na de dood van haar zoon nam zij de voogdij van haar kleinzoon Willem III op zich.
Na het overlijden van haar echtgenoot stond in 1649 koning Filips IV van Spanje het grondgebied van Turnhout aan haar af. Als vrouwe van Turnhout had zij een belangrijke invloed op de geschiedenis van Baarle en de enclave-geschiedenis van Baarle.
Haar stoffelijk overschot werd bijgezet in de Grafkelder van Oranje-Nassau in de Nieuwe Kerk te Delft.
In het voormalig stadhouderlijk paleis aan het Binnenhof in Den Haag, het huidige gebouw van de Eerste Kamer der Staten-Generaal, bevindt zich een galerij die naar Amalia van Solms is vernoemd. In de Amalia van Solmsgalerij bevindt zich een reeks van zeventiende-eeuwse portretten van vrouwen uit de hofhouding van Amalia van Solms.
In 1632 werd het nieuwe vlaggenschip van de Admiraliteit van Rotterdam naar haar vernoemd met de naam "Aemilia". Deze naam werd het meest gebruikt maar ook "Prinses Amalia" of "Amilia" kwam voor. 

</doc>
<doc id="29795" url="https://nl.wikipedia.org/wiki?curid=29795" title="Three Stooges">
Three Stooges

De Three Stooges waren een Amerikaanse komische act, vooral bekend door de ongeveer 190 korte slapstickfilms die ze in de jaren dertig, veertig en vijftig maakten voor Columbia Pictures. Er zijn in totaal zes Stooges geweest, maar de vier voornaamste waren Larry Fine (1902-1975) en de drie gebroeders Howard: Shemp (1895-1955), Moe (1897-1975) en Curly (1903-1952).
De films van de Three Stooges worden gekenmerkt door nogal gewelddadige slapstick. De Stooges delen oorvijgen uit, slaan elkaar met hamers en steken de vingers in elkaars ogen. Deze handtastelijkheden worden dik aangezet met geluidseffecten.
Beginjaren met Ted Healy.
Samuel, Moses en Jerome Howard (eigenlijk Horwitz) werden geboren in Brooklyn, New York. Hun ouders waren Joodse immigranten uit Litouwen. Moses (kortweg Moe) was de eerste van de broers die artiest werd. Hij werd gevolgd door Samuel, die doorgaans Sam werd genoemd. Hun moeder, die een dik accent had, sprak die naam echter uit als "Shemp".
Moe en Shemp werden in 1922 lid van een komische vaudevilleact die werd geleid door hun jeugdvriend Ted Healy (1896-1937). Healy en zijn gezelschap traden op onder verschillende namen, zoals "Ted Healy and His Racketeers" en "Ted Healy and His Southern Gentlemen". Ook de samenstelling wisselde nogal eens. In 1930 maakten Healy en zijn gezelschap onder de naam "Ted Healy and His Stooges" hun filmdebuut in de film "Soup to Nuts". De Stooges waren op dat moment Moe Howard, Shemp Howard, de voormalige vaudevilleviolist Larry Fine (eigenlijk Louis Feinberg) en Fred Sanborn (1899-1961).
Curly vervangt Shemp.
De samenwerking tussen Healy en zijn Stooges verliep moeizaam, vooral omdat Healy aan de drank was. In 1931 braken Moe, Shemp en Larry (Sanborn had toen al afgehaakt) met Healy. Zij traden korte tijd op als "Howard, Fine, and Howard". Healy ging op tournee met een nieuwe groep Stooges. In 1932 werd de breuk tussen Healy en de oorspronkelijke Stooges gelijmd, maar kort daarop besloot Shemp de act te verlaten. Hij bouwde in de jaren daarna een fraaie solocarrière als komiek en acteur op. Zo is Shemp te zien in "Pittsburgh" (1942), een film waarin Marlene Dietrich en John Wayne de hoofdrollen spelen. Ook had hij een rol in "The Bank Dick" (1940), een film van de komiek W.C. Fields. Shemps plaats als Stooge werd ingenomen door zijn jongste broer Jerome.
Alle Stooges hadden een nogal bijzondere haardracht. Moe trad op met een bloempotkapsel en Larry had een krans van woest krullend haar rondom zijn (almaar kaler wordende) schedel. Nadat hij lid was geworden van de Stooges schoor Jerome zijn haar af. Hij maakte zelf de ironische opmerking: "Boy, do I look curly", en zo kwam hij aan zijn artiestennaam.
Healy maakte met Moe, Curly en Larry enkele korte en lange films voor MGM. In 1934 volgde echter een definitieve breuk tussen Healy en zijn troep. Moe, Curly en Larry gingen voor Columbia Pictures werken onder de naam "The Three Stooges".
Hoogtijdagen.
The Three Stooges maakten van 1934 tot en met 1957 190 korte films ("shorts") voor Columbia. Moe was al die tijd (en ook daarna) het hart en de ziel van de groep. In de films speelt hij de 'baas': hij commandeert de anderen en deelt klappen uit als er niet wordt geluisterd. In het dagelijkse leven was Moe het creatieve brein en de zaakwaarnemer. Hij regelde zelfs de financiële zaken van Curly, die niet met geld kon omgaan.
Moe was zowel op als buiten het scherm de natuurlijke leider. De ster van de groep was aanvankelijk Curly, met zijn fysieke humor, manisch gedrag, hoge stem en malle kreten ("Nyuk, nyuk, nyuk", "Woob woob woob"). De films met Moe, Curly en Larry zijn onder de huidige fans het meest geliefd. Een van de hoogtepunten van hun oeuvre is "You Nazty Spy!" uit 1940, waarin Moe op treffende wijze Adolf Hitler imiteert, en Curly imiteert Mussolini in overtreffende trap. 
In 1946 kreeg Curly een ernstige hersenbloeding. Om Moe en Larry uit de penarie te helpen was Shemp bereid tijdelijk terug te keren als Stooge. Hij bedong wel dat hij zou mogen vertrekken als Curly weer zou kunnen werken. Curly is echter nooit volledig hersteld van zijn hersenbloeding. Weliswaar had hij in 1947 een cameo in "Hold That Lion!" (de enige film waarin de drie gebroeders Howard samen te zien zijn), maar een permanente terugkeer als Stooge zat er niet meer in. Curly Howard overleed in 1952.
Shemp zette zijn loopbaan als lid van de Three Stooges voort totdat hij in 1955 bezweek aan een hartaanval. Vervolgens werd de kalende komiek Joe Besser (1907-1988), vooral bekend vanwege zijn rol in de televisieshow van Abbott en Costello, ingehuurd als derde Stooge. Besser had wel een clausule in zijn contract laten opnemen waarin stond dat hij niet te hard geslagen mocht worden!
Comeback.
Columbia Pictures was lange tijd de enige filmmaatschappij die nog "shorts" maakte. In 1957 hield ook Columbia op met het produceren van zulke films, en het contract met de Three Stooges werd niet verlengd. Moe en Larry wilden vervolgens op tournee gaan, maar Besser weigerde te toeren omdat zijn vrouw een hartaanval had gehad en hij haar niet alleen wilde laten. Het einde van de Three Stooges leek nabij.
Kort nadat het contract met de Three Stooges was beëindigd verkocht Columbia alle korte films die het trio voor deze maatschappij had gemaakt aan de televisie, waarna een nieuwe generatie hun humor ontdekte. Het was het begin van een Stoogesrage die vooral in de Verenigde Staten en Latijns-Amerika tot op de dag van vandaag voortduurt. De Three Stooges maakten een doorstart, met Joe DeRita (1909-1993), een komiek uit het burleskecircuit, als derde Stooge in plaats van Joe Besser. DeRita, die eigenlijk Joseph Wardell heette, schoor zijn haar af en noemde zich "Curly Joe". Zo deed hij sterk denken aan wijlen Curly Howard, die bij de nieuwe generatie fans erg populair was.
Moe, Larry en Curly Joe traden in de jaren zestig op in het theater, werkten mee aan een tekenfilmreeks en maakten enkele succesvolle speelfilms. In 1970 kreeg Larry een hersenbloeding tijdens het filmen van een "pilot" voor een televisieserie die "Kook's Tour" had moeten heten. De rest van zijn leven was hij aan een rolstoel gekluisterd. Larry overleed in januari 1975.
Einde.
Na het wegvallen van Larry leek er een einde te zijn gekomen aan de Three Stooges. Moe gaf lezingen en deed wat televisieoptredens, maar wijdde zich voor de rest aan zijn privéleven. Curly Joe werkte in 1974 nog even samen met Mousie Garner en Frank Mitchell, twee komieken die als Stooge voor Ted Healy hadden gewerkt. Zij noemden zich "The New Three Stooges".
Begin 1975 waren er serieuze plannen om de oorspronkelijke Three Stooges nieuw leven in te blazen. Moe en Curly Joe kregen het aanbod mee te spelen in de film "Blazing Stewardesses". Moe vroeg de acteur Emil Sitka (1914-1998), die in ongeveer veertig films van de Three Stooges had gespeeld, de plaats in te nemen van Larry. In maart 1975 werd bij Moe echter longkanker geconstateerd. Hij overleed in mei van dat jaar. Moe's dood betekende het definitieve einde van de Three Stooges. Hun rol in "Blazing Stewardesses" werd overgenomen door de twee overgebleven Ritz Brothers.
Besser overleed in 1988, en Curly Joe stierf in 1993 als laatste lid van de Three Stooges. 
Veel van hun films zijn anno 2023 op YouTube te zien, waarbij sommige films realistisch ingekleurd zijn. 

</doc>
<doc id="29796" url="https://nl.wikipedia.org/wiki?curid=29796" title="The Three Stooges">
The Three Stooges



</doc>
<doc id="29797" url="https://nl.wikipedia.org/wiki?curid=29797" title="Curly Howard">
Curly Howard



</doc>
<doc id="29798" url="https://nl.wikipedia.org/wiki?curid=29798" title="Larry Fine">
Larry Fine



</doc>
<doc id="29799" url="https://nl.wikipedia.org/wiki?curid=29799" title="Moe Howard">
Moe Howard



</doc>
<doc id="29800" url="https://nl.wikipedia.org/wiki?curid=29800" title="Shemp Howard">
Shemp Howard



</doc>
<doc id="29804" url="https://nl.wikipedia.org/wiki?curid=29804" title="Markies de Sade">
Markies de Sade

Donatien Alphonse François de Sade (Parijs, 2 juni 1740 – Charenton-Saint-Maurice, 2 december 1814), bekend als Markies de Sade, was een Franse schrijver, essayist en filosoof. Tijdens zijn leven bracht hij diverse grote werken uit als "Liefde's misdaden en" "Aline et Valcour, ou le roman philosophique". Na zijn overlijden zijn andere stukken aan hem toegeschreven waaronder de beroemde libertijnse novellen "Justine of De tegenspoed der deugdzaamheid en Juliette of De voorspoed van de ondeugd." Hij werd vanwege zijn literaire werk en (latere) deelname aan de Franse Revolutie vrijwel voortdurend belaagd. Koning Lodewijk XV liet hem schaduwen door een politie-inspecteur die persoonlijk aan hem moest rapporteren. In totaal heeft hij zo'n 30 jaar van zijn leven in (verplichte) ballingschap of gevangenschap doorgebracht, is tweemaal tot de dood veroordeeld en ten slotte opgesloten in een gesticht. Zijn literaire stijl werd door de machthebbers als pornografisch en anti-christelijk weggezet en gecensureerd, mede waardoor het woord sadisme aan zijn naam is gekoppeld. Pas sinds 1900 is er serieuze literaire en historische aandacht voor zijn werk en daarmee een groeiende waardering voor de kwaliteit en betekenis daarvan. 
Levensloop.
Donatien Alphonse François de Sade werd op 2 juni 1740 te Parijs in het "Hôtel de Condé" geboren. Zijn ouders lieten zijn opvoeding goeddeels aan zijn oom, de libertijns ingestelde abbé De Sade over; later aan een jezuïetenschool. Na de cavalerieschool te Versailles doorlopen te hebben, nam De Sade op 16-jarige leeftijd deel aan de Zevenjarige Oorlog tegen Pruisen. Toen in 1763 de vrede gesloten werd, keerde De Sade terug naar Frankrijk en trouwde in datzelfde jaar met Renée-Pélagie de Montreuil, een dochter van de president van het Gerechtshof te Parijs. Het was een gearrangeerd huwelijk.
In oktober 1763 werd De Sade voor de eerste maal opgesloten in het kasteel van Vincennes wegens "kleine uitspattingen" in een bordeel. Zijn celstraf bleef door ingrijpen van zijn invloedrijke schoonfamilie beperkt tot 15 dagen. Op Paaszondag van 1768 haalde De Sade een bedelares - wellicht betrof het hier een prostituee - over hem gezelschap te houden in zijn huis in Arceuil. Hij geselde haar, terwijl hij zichzelf daarbij bevredigde. De vrouw diende een aanklacht in en De Sade werd opnieuw veroordeeld. De zaak trok veel aandacht en De Sade's naam als libertijn was gevestigd. Madame de Montreuil kreeg het voor elkaar dat er een lettre de cachet tegen hem werd uitgevaardigd. Dit was een tweesnijdend zwaard waardoor het schandaal buiten de gewone rechtspraak om afgehandeld kon worden, maar ook inhield dat De Sade in de toekomst voor iedere rechtbank zijn rechten zou verliezen. (Wat haar motief toen ook geweest mocht zijn, Madame de Montreuil zou De Sade voor de rest van haar leven in toenemende mate blijven achtervolgen.) Na een half jaar gevangenis en een symbolische boete werd De Sade weer vrijgelaten met het advies zich niet meer in Parijs te laten zien.
Er volgden relatief rustige jaren in zijn kasteel in Lacoste in de Provence, hoewel geruchten over seksuele escapades met zijn personeel telkens weer opdoken. Waarom hij in 1769 een reis naar Nederland maakte is niet duidelijk. Als reisschrijver noteerde hij dat de Nederlanders goed in handelen zijn, klaar staan voor een ander zolang hen dat niets kost, en dat de vrouwen mooier hadden kunnen zijn en hun gebit verwoestten met te veel hete thee en koffie.
In 1772 volgde het tweede grote schandaal. Tijdens een orgie met zijn bediende Latour en enkele prostituees deelde De Sade bonbons met Spaanse vlieg uit. Omdat de prostituees daar onwel van werden, klaagden ze hem aan. De Sade werd op 11 september 1772 bij verstek ter dood veroordeeld wegens sodomie en vergiftiging. Het vonnis werd later vernietigd. In het achttiende-eeuwse Frankrijk werden lustopwekkende bonbons met Spaanse vlieg daarna naar hem vernoemd.
De Sade ging in juli 1775 voor een jaar op reis naar Italië, waar hij Florence, Rome en Napels bezocht. De Franse inlichtingendiensten hielden hem ook daar in de gaten. Uiteindelijk werd hij in 1777 opnieuw opgesloten in het kasteel van Vincennes. Toen hij na een jaar beschikking kreeg over pen en papier, begon hij tomeloos te schrijven.
In 1784 werd De Sade overgeplaatst naar de Bastille. Hier ontstond het werk dat hij als zijn magnum opus zag, "Les Cent Vingt Journées de Sodome". Alleen de eerste versie, een papierrol van 12 meter lengte die verstopt was in een muur, overleefde de bestorming en plundering van de Bastille in 1789. De Sade heeft dit nooit geweten; hij beschouwde het werk als voorgoed verloren. Het werk is pas na zijn dood gepubliceerd in 1904.
Na de bestorming van de Bastille, het begin van de Franse Revolutie, werd De Sade, die ondertussen naar de inrichting van Charenton was overgeplaatst, bevrijd. Aanvankelijk sympathiseerde hij met de revolutionairen. Hij schreef lofredes op o.a. Jean-Paul Marat. Als voorzitter van een revolutionaire rechtbank ontpopte hij zich echter als fel tegenstander van de doodstraf; hij werd beschuldigd van gematigdheid en in 1793 opnieuw ter dood veroordeeld. Als gevolg van een administratieve fout ontsnapte hij echter aan de guillotine.
In 1802 werd De Sade wegens aanstootgevende (en anti-napoleontische) geschriften op last van Napoleon opgesloten in het Hôpital Esquirol, een asiel in Charenton-Saint-Maurice waar meer vijanden van Napoleon terechtkwamen. Hij voerde met enig succes zijn toneelstukken op, met patiënten en Parijse beroepsspelers als acteurs. De Sade bleef hier tot zijn dood in 1814 gevangen. Het was zijn laatste wil begraven te worden op Malmaison, een van zijn vroegere landgoederen in de omgeving van Épernon, in een put die bestrooid moest worden met eikels, zodat 'alle tekenen van mijn begraafplaats van het aardoppervlak zullen verdwijnen, in de hoop dat hetzelfde zal gebeuren met mijn nagedachtenis, behalve van diegenen die van me hielden tot aan mijn dood, en wier herinnering ik meeneem in mijn graf.' Die wens werd niet gerespecteerd: hij werd begraven in gewijde grond. Zijn schedel werd later verwijderd voor frenologisch onderzoek. Zijn ongepubliceerde manuscripten werden door zijn zoon verbrand.
Werk.
De Sade's literaire oeuvre kan worden gezien als filosofische kritiek op de moraal van zijn tijd door een uitgesproken atheïst. In zijn materialistische visie op de mens, zoals die bijvoorbeeld in "l'Histoire de Juliette" naar voren gebracht wordt, vormen we slechts een inwisselbaar onderdeel van een blinde natuur en zijn we elkaar onderling geen enkele rekenschap verschuldigd, omdat elke moraal die voortkomt uit consensus, religie of overheid tegennatuurlijk zou zijn. De mens zou juist de zeer individuele hartstochten moeten botvieren die hem door de natuur zijn ingeblazen, ongeacht de verschrikkelijke uitwerkingen die dat op zijn medemens heeft. De Sade illustreert dit met allerlei sadistische gruwelijkheden die tot in het absurde gaan.
Zijn "pornografische" werken zijn een staalkaart van misdaden (marteling, incest, kindermoord, vader/moedermoord, genocide) en seksuele aberraties (flagellatie, coprofagie, sadisme, bestialiteit, necrofilie) die naar hartenlust door zijn libertijnse, in eigen ogen verlichte personages worden bedreven. Meestal zijn dit machthebbers als rechters, ministers, hoge geestelijken, etc., die een pervers plezier beleven aan het misbruik van hun macht en het bespotten van de gelijkheid tussen de mensen. In lange monologen verdedigen zij hun verdorvenheden evenwel in de rationele stijl van de Verlichting. (In De Sade's ambivalente wereld strijden revolutionaire filosofie en een zwarte kijk op de diepste drijfveren van de mens om voorrang.)
Sadomasochistische tendensen voeren bij de seksuele passages de boventoon, maar ook deze staan eerder in het teken van de omkering en de ontwrichting dan van de erotiek.
De Sade valt bij voorkeur hypocrisie, religie en vooroordelen aan, maar ook de standpunten van verlichte filosofen (zoals Voltaire), waarbij hij opvalt door uiterst gevat, sterk, agressief en humoristisch taalgebruik. De vele herhalingen hebben zijn omvangrijke boeken echter vaak het predicaat 'onleesbaar' opgeleverd. De Sade's radicale houding van 'alles zeggen', ook op het gebied van de donkere kanten van de individuele seksualiteit, maakte dat zijn werk gevierd werd door onder meer de surrealisten. Zijn werk is lang verboden geweest, wat nauwelijks door het pornografische karakter van zijn werk verklaard kan worden, maar veeleer door de nietsontziende brutaliteit ervan, en wellicht ook door het gegeven dat in De Sade's werk de machthebbers zo praten zoals de onderdrukten denken dat ze praten. Het oeuvre van De Sade is in 1990 opgenomen in de "Bibliothèque de la Pléiade", tussen dat van andere grote Franse schrijvers (deze uitgave werd in de Franse pers 'de hel op bijbelpapier' genoemd). Minder tekstgetrouwe uitgaven van zijn schandaalwerken zijn legio.
Markies de Sade in populaire cultuur.
Films.
Films gebaseerd op de werken van De Sade, biopics en films waar gerefereerd wordt naar De Sade.

</doc>
<doc id="29808" url="https://nl.wikipedia.org/wiki?curid=29808" title="Zeugma (stijlfiguur)">
Zeugma (stijlfiguur)

Een zeugma (mv. zeugmata, zeugma's, uit het Oudgrieks ζεῦγμα, verbinding) is een stijlfiguur waarbij een werkwoord of bijvoeglijk naamwoord twee of meer andere woordgroepen verbindt, terwijl dat woord in relatie tot de beide zinsneden een verschillende "functie" vervult. Het wordt door sommigen gezien als een stijlfout.
Het effect is vaak onbedoeld grappig, al worden er ook wel bewust grappen gemaakt met deze constructie. In het laatste geval bouwt de spreker of schrijver zijn zin (vaak ingewikkeld) op met het doel een "krom" effect te bereiken.
Voorbeelden van zeugmata.
Woordsoort.
Het werkwoord kan tot taak krijgen tegelijk als hulpwerkwoord en als koppelwerkwoord te fungeren:
Persoonlijke voornaamwoorden hebben in de derde en vierde naamval meestal (behalve bij hun/hen) dezelfde vorm, waardoor het zeugma onzichtbaar wordt:
Betekenis.
Ook is het mogelijk dat het werkwoord twee geheel verschillende betekenissen heeft, of toch tamelijk verschillende betekenissen:
Scheidbaarheid.
Het werkwoord kan voorts zijn gebruikt als deel van twee geheel verschillende scheidbare werkwoorden:
Taaltheorie.
Een zeugma is een vorm van coördinatie die in wezen, althans op het eerste gezicht, niet verkeerd lijkt.
In de taalkunde leidt het zeugma tot een aantal verschillende interpretaties, afhankelijk van het standpunt dat men inneemt:

</doc>
<doc id="29812" url="https://nl.wikipedia.org/wiki?curid=29812" title="Exportkredietverzekering">
Exportkredietverzekering



</doc>
<doc id="29814" url="https://nl.wikipedia.org/wiki?curid=29814" title="NCM">
NCM



</doc>
<doc id="29815" url="https://nl.wikipedia.org/wiki?curid=29815" title="Gerling NCM">
Gerling NCM

Gerling NCM is de voorloper van Atradius en is de op een na grootste kredietverzekeraar ter wereld.
In Nederland doet het bedrijf in exportkredietverzekering en incasso.
Na een verandering in de aandeelhoudersstructuur werd in 2003 besloten om een nieuwe, internationale naam te introduceren – Atradius. Inmiddels is de belangrijkste aandeelhouder Grupo Crédito y Caución met 64,25 procent van de aandelen. Sal. Oppenheim bezit 1,7 procent.

</doc>
<doc id="29818" url="https://nl.wikipedia.org/wiki?curid=29818" title="Boekhouder">
Boekhouder

Een boekhouder of boekhoudster verzorgt de boekhouding van een of meerdere ondernemingen of zelfstandigen.
Een boekhouder doet ander werk dan een accountant. Een boekhouder moet zich beperken tot samenstellende werkzaamheden terwijl de accountant een verklaring mag afgeven die iets zegt over de betrouwbaarheid van de gegevens. Bij controleplichtige bedrijven of instellingen is een accountantsverklaring bij wet verplicht, of wordt soms door belanghebbenden geëist. Een boekhouder mag deze verklaring niet afgeven. Het is dus zo dat een accountant wel alle werkzaamheden van een boekhouder mag doen, maar op dit punt dus niet andersom.
In veel bedrijven in het midden- en kleinbedrijf bestaat de administratie uit één enkel persoon. Al dan niet bijgestaan door een vol- of deeltijdse medewerker voor (delen van) het inboekwerk, is deze persoon volledig verantwoordelijk voor de gehele administratie. Bij grotere bedrijven werkt de boekhouder onder leiding van de financieel manager of controller. De allergrootsten hebben een interne accountantsdienst onder verantwoordelijkheid van een CFO.
De werkzaamheden omvatten veelal het boeken en verwerken van alle gegevens, debiteurenbeheer en crediteurenbetalingen, maar daarnaast ook rapportages en de meeste belastingaangiftes. Bedrijven of instellingen van enige omvang hebben hiervoor soms een fiscaal jurist in dienst of besteden het uit aan een belastingadviseur. Dat laatste gebeurt steeds vaker: mede dankzij de opkomst van automatisering in software verandert de rol van boekhouder steeds meer van iemand die enkel cijfers verwerkt. Hierdoor ontstaan ook steeds meer specialisaties waardoor er steeds minder allround boekhouders zijn.
België.
In België bestaan er twee opleidingen tot boekhouder uit een driejarige bacheloropleiding aan een hogeschool of een graduaatsopleiding HBO5 in een volwassenenonderwijs. Een accountant heeft doorgaans een hogere opleiding. Dikwijls is dat een bijkomend jaar ("bachelor na bachelor") na een basisopleiding boekhouding, bedrijfseconomie, bedrijfsbeheer of iets dergelijks; maar vaker nog een masteropleiding aan een universiteit. Controle van de jaarrekening gebeurt door de bedrijfsrevisor.
Wie in België het beroep van boekhouder, accountant of bedrijfsrevisor wil uitoefenen moet eerst erkend worden door de betrokken beroepsinstituten. Voor boekhouders is dit het Beroepsinstituut van boekhouders en fiscalisten (BIBF), voor accountants is dit het Instituut voor Accountants en Belastingsconsulenten (IAB) en voor Bedrijfsrevisoren is er het Instituut voor Bedrijfsrevisoren (IBR). Deze drie entiteiten werden in 2019 samengevoegd tot het Institute for Tax Advisors and Accountants (ITAA). Een erkenning door deze instituten staat garant voor de juiste kwalificaties, continue opleiding en verzekering voor beroepsaansprakelijkheid van de dienstverlener. Het uitoefenen van een van deze beroepen zonder hiervoor een erkenning te hebben kan strafrechtelijk worden vervolgd.
De kosten voor een boekhouder kunnen erg verschillen in België. Eenmanszaken in bijberoep zonder btw-verplichting kunnen al een boekhouder vinden vanaf € 300-€ 500 per jaar. Een eenmanszaak in hoofdberoep betaalt jaarlijks zo'n € 1500. Een besloten vennootschap (BV) zonder personeel mag verwachten zo'n € 2800 – € 3500 per jaar te betalen voor de boekhouding. De meeste ondernemers besteden hun boekhouding volledig uit. 
Nederland.
Een boekhouder heeft doorgaans een diploma op mbo-vierniveau (administrateur) of hbo-niveau (bachelor).
Andere typische diploma's voor boekhouders zijn de Associatie diploma's Praktijkdiploma Boekhouden en Moderne Bedrijfsadministratie. In principe kan iedereen zich echter boekhouder of administratiekantoor noemen, omdat er geen wettelijke regeling voor bestaat. Dit in tegenstelling tot accountants die een post hbo- of wo-opleiding moeten hebben gevolgd en zich via een openbaar register hebben te houden aan gedrags- en beroepsregels. Bovendien moeten zij zich voortdurend (verplicht) blijven bijscholen. Sommige boekhouders proberen zich te onderscheiden door aansluiting bij een beroepsinstelling.
Nederlandse bedrijven spenderen gemiddeld € 117,7 per maand aan een boekhouder. Daarnaast doet 41,1% van de eenmanszaken zelf de boekhouding.

</doc>
<doc id="29825" url="https://nl.wikipedia.org/wiki?curid=29825" title="Stilte">
Stilte

Stilte is de ervaring van geen enkel geluid, of de ervaring van zo weinig geluid dat het als volledig natuurlijk en rustgevend wordt beschouwd. Stilte kan echter ook als beklemmend of bedreigend worden ervaren.
De ervaring van "geen geluid" betekent niet dat er geen geluid aanwezig is. De gehoordrempel van de mens bedraagt 0 decibel. Dit betekent dat er bij de gehoordrempel toch een geluidsdruk kan heersen van pascal. Geluid met een lagere geluidsdruk kan dan nog wel aanwezig zijn, maar wordt dan niet door mensen gehoord.
In de akoestiek wordt een volledige stille dode kamer gebruikt om bepaalde metingen uit te voeren.
Stilte als teken van respect.
Met stilte kan respect tot uiting worden gebracht. Het kan ook dienen als een moment van bezinning. Op begrafenisplechtigheden heersen vaak momenten van stilte. Ook worden bij ceremoniële herdenkingen aan overledenen, individuen of groepen, vaak een of meer minuten stilte in acht genomen. Een voorbeeld van zo'n herdenking is de Nationale Dodenherdenking in Amsterdam, waar elk jaar op 4 mei om 20.00 uur twee minuten stilte wordt gehouden.
Stilte in de muziek.
Stilte in de muziek, vooral in de klassieke muziek, kan een belangrijke rol spelen. Binnen een muziekstuk worden rusten toegepast. Dit kan ook in popmuziek voorkomen, bijvoorbeeld in een ballad.
Met een speciaal muziekteken, de fermate, kan de componist aangeven dat een periode van stilte, in de muziek rust genoemd, langer moet duren dan volgens het strikte notenschrift is aangegeven. Als álle partijen zwijgen wordt dat ook wel aangegeven met "G.P."
John Cage ging het verst in het toepassen van stilte. Hij schreef een muziekstuk getiteld "4′33″", waarin gedurende 4 minuten en 33 seconden slechts een dergelijke rust met fermate gespeeld wordt.

</doc>
<doc id="29832" url="https://nl.wikipedia.org/wiki?curid=29832" title="Cultuurgeschiedenis">
Cultuurgeschiedenis

Cultuurgeschiedenis is de geschiedenis van de levensstijl ("cultuur") van een samenleving, en het vakgebied binnen de geschiedschrijving dat zich met deze geschiedenis bezighoudt. Als academische discipline bestrijkt de cultuurgeschiedenis diverse maatschappelijke domeinen zoals kunst, vrijetijdsbesteding, religie en wetenschap, politiek, zorg, en het dagelijks leven.
Deelgebieden binnen het vakgebied van de cultuurgeschiedenis zijn van oudsher:
Vaak wordt er ook nog beschavingsgeschiedenis en expansiegeschiedenis onder verstaan.
De traditionele cultuurgeschiedenis hield zich niet zozeer bezig met politiek, economie of staatsinrichting. Vanaf ongeveer 1985 is echter sprake van een opleving van het cultuurhistorisch vakgebied, waarbij vrijwel alle domeinen van het menselijke leven tot de cultuur worden gerekend. Onder cultuurgeschiedenis in ruimere zin vallen alle historische fenomenen die op enigerlei wijze met de mens te maken hebben. 

</doc>
<doc id="29833" url="https://nl.wikipedia.org/wiki?curid=29833" title="Friðrik Ólafsson">
Friðrik Ólafsson

 
Friðrik Ólafsson (Reykjavík, 26 januari 1935) is een IJslands schaker. Hij is grootmeester. Van beroep was hij jurist. Van 1974 tot 1984 was hij fulltime schaker, daarna was hij tot 2005 voorzitter van de "Alþingi", het parlement van IJsland. 
Schaakcarrière.
Friðrik Ólafsson had zijn top in de jaren 1955 tot 1960. In 1956 speelde hij een tweekamp tegen Bent Larsen om het kampioenschap van Scandinavië en in 1958 kwalificeerde hij zich voor het kandidatentoernooi. In 1959 en in 1976 won hij het Hoogovenschaaktoernooi in Beverwijk. In 1978 volgde hij Max Euwe op als voorzitter van de FIDE. Daarna schaakte hij niet zoveel meer, maar in 2003 won hij een rapidschaaktoernooi van Bent Larsen.

</doc>
<doc id="29834" url="https://nl.wikipedia.org/wiki?curid=29834" title="Nino Boerdzjanadze">
Nino Boerdzjanadze

Nino Boerdzjanadze (Georgisch: ნინო ბურჯანაძე) (Koetaisi, 16 juli 1964) is een Georgisch politica die na de "Rozenrevolutie" van november 2003 waarnemend president werd tot de presidentsverkiezingen van januari 2004 en de inhuldiging van Micheil Saakasjvili tot president. Eind 2007 en begin 2008 was ze dat nogmaals, toen Saakasjvili na aanhoudende protesten vervroegde verkiezingen uitschreef om een nieuw mandaat van de burgers te vragen.
Boerdzjanadze is afkomstig uit een welgestelde Georgische familie. Toen Georgië nog een Sovjetrepubliek was, was haar vader Anzor Boerdzjanadze een lokale partijbaas die belast was met toerisme. Later werd hij een niet geheel smetteloze zakenman met een monopolie op brood en meel in Georgië. Hij financierde de laatste verkiezingscampagne van Edoeard Sjevardnadze, die een huisvriend van hem was.
Boerdzjanadze studeerde rechten in Tbilisi, en internationaal recht aan de Lomonosov Staatsuniversiteit in Moskou. Evenals Micheil Saakasjvili begon ze haar politieke loopbaan als protegee van president Sjevardnadze. Boerdzjanadze werd tijdens de verkiezingen van 1995 voor het eerst in het parlement van Georgië gekozen, als lid van de Burgerunie, de politieke partij van Sjevardnadze. In 2001 werd ze voorzitter van het parlement.
Toen Sjevardnadze zich in het voorjaar van 2003 tegen het parlement keerde omdat dit het bestuur te veel zou vertragen, viel Boerdzjanadze hem af. Ze koos voor de gematigde stroming binnen de oppositie, en vlak voor de verkiezingen van 2 november 2003 kwam ze tot een overeenstemming met de vorige parlementsvoorzitter Zoerab Zjvania om zich bij zijn"Verenigde Democraten" te voegen en richtten ze de verkiezingsalliantie "Boerdzjanadze-Democraten" op.
Ook tijdens de Rozenrevolutie koos ze een gematigde lijn. Terwijl Saakasjvili al vond dat Sjevardnadze moest aftreden, meende Boerdzjanadze dat nieuwe verkiezingen zouden volstaan. Ook op het moment dat Sjevardnadze werd gedwongen tot aftreden speelde ze een dempende rol. Hoewel velen dachten dat ze zich na de val van Sjevardnadze verkiesbaar zou stellen voor het presidentschap van Georgië, steunde ze Micheil Saakasjvili.
Van 25 november 2007 tot 25 januari 2008 was zij voor een tweede maal waarnemend president toen Saakasjvili afgetreden was na een politieke crisis en nieuwe verkiezingen uitschreef. Hij werd herkozen en Boerdjanadze werd weer parlementsvoorzitter. Op 7 juni 2008 werd zij opgevolgd door David Bakradze. In juni 2008 kondigde zij aan een politieke denktank op te richten wat een maand later gebeurde. Sindsdien keerde ze zich tegen president Saakasjvili, wiens aftreden ze eiste in februari 2009. Als een der oppositieleiders organiseerde ze vanaf 9 april een maand lang betogingen bij het parlement en het presidentieel paleis. Als enige oppositieleider weigerde ze op 11 mei 2009 deel te nemen aan een gesprek met de president, omdat ze dit zinloos achtte.
Boerdzjanadze is getrouwd met Badri Bitsadze, voormalig vice-procureur-generaal van Georgië. Hij trad vlak voor de Rozenrevolutie uit protest tegen de frauduleus verlopen verkiezingen. Later werd hij hoofd van de grenspolitie; in die functie trad hij op 29 oktober 2008 af uit protest tegen een 'campagne' die de regering zou voeren tegen zijn dienst vanwege zijn band met Boerdzjanadze. Het paar heeft twee kinderen.

</doc>
<doc id="29836" url="https://nl.wikipedia.org/wiki?curid=29836" title="St. Catharinaklooster">
St. Catharinaklooster



</doc>
<doc id="29838" url="https://nl.wikipedia.org/wiki?curid=29838" title="Albinisme">
Albinisme

Albinisme is het aangeboren, gedeeltelijk of geheel ontbreken van het pigment melanine, bij mensen, dieren of planten. Dit resulteert bij dier of mens in een gedeeltelijk, of geheel witte huid, veren of schubben, en vaak rode ogen.
Het tegenovergestelde van albinisme is melanisme: een teveel aan donkere pigmenten (vooral melanine).
Bij de mens.
Bij mensen met albinisme is ontbreekt het pigment melanine gedeeltelijk of geheel in het haar en/of de huid, wat resulteert in een gedeeltelijk of geheel witte huid en vaak rode ogen. De rode ogen zijn een gevolg van het ontbreken van pigment in de iris; bij mensen zonder albinisme maskeert het pigment in de iris de bloedvaten. De huid van iemand met albinisme is erg gevoelig voor de zon en verbrandt snel. Albinisme komt voor bij 1 op de 20.000 mensen.
Albinisme geeft allerlei oogklachten:
Verder blijken de zenuwbanen bij het chiasma opticum afwijkend te zijn aangelegd.
Sommige vormen van albinisme blijven tot de oogklachten beperkt: oculair albinisme. Deze vormen erven X-gebonden over, zodat vrouwen (draagster, geen klachten) de eigenschap doorgeven aan zonen (wel klachten).
Bij andere vormen van albinisme is pigment ook verminderd of afwezig in huid en haar: oculocutaan albinisme (OCA). Deze erven alle autosomaal recessief over. De meest voorkomende vormen in Europa zijn: OCA1 (onderverdeeld in OCA1a: helemaal geen pigment; en OCA1b: nog enig pigment) en OCA2 (wel enig pigment). OCA3 komt vooral in Afrika voor. OCA4 is erg zeldzaam. Bij OCA1 worden mutaties gevonden in het gen "TYR", wat codeert voor tyrosinase. Bij OCA2 worden mutaties gevonden in OCA2, voorheen het P-gen geheten. Dit gen is een belangrijke factor (90%) in de bepaling van oogkleur, en beïnvloedt ook de kans op melanoom. Albinisme van de huid leidt tot snel verbranden. Hierdoor treedt versnelde huidveroudering op, met een verhoogd risico op keratosis actinican en plaveiselcelcarcinomen. Omdat niet alle vormen van albinisme gepaard gaan met een totaal gebrek aan pigment, heeft niet elke albino per definitie wit haar en geheel rode ogen.
Daarnaast zijn er vormen van albinisme die met andere klachten gepaard gaan:
Maatschappij.
Jaarlijks wordt er op 13 juni stil gestaan bij de albinisme op de Internationale Dag van het Albinisme. Deze dag is officieel erkend door de Verenigde Naties. In maart 2018 werd in Zimbabwe voor de eerste keer in de wereld een Miss Albino georganiseerd.
In Suriname worden de belangen van de albino's sinds 2021 behartigd door het Nationaal Albino's Platform Suriname, dat bekendheid wil geven aan het albinisme in de maatschappij en albino's bij elkaar wil brengen zodat zij steun aan elkaar hebben en kunnen vragen om advies.
Misdrijven in Burundi en Tanzania.
In verschillende gebieden in Afrika, zoals in Burundi en Tanzania, schrijven mensen magische krachten toe aan albino's. Dat leidt ertoe dat sommigen van hen daar vermoord en hun lichaamsdelen verkocht worden. Zo werd in Burundi een zesjarig meisje in november 2008 als vierde slachtoffer in korte tijd aan stukken gehakt. In Tanzania waren op dat moment bijna dertig albino's vermoord in de loop van het jaar. Ledematen en genitaliën van albino's zouden voor duizenden dollars verhandeld worden aan "tovenaars".
Ook in de huidige tijd (2020) worden nog altijd albino's aangevallen.
De Malinese filmmakers Adama Drabo en Ladji Diakite maakten in 2008 de film "Fantan Fanga" (Engelse titel "The Power of the Poor") over dit dramatisch probleem van de behandeling van albino's in Afrika. De film werd in maart 2009 gepresenteerd op het Pan-Afrikaans Filmfestival in Ouagadougou, Burkina Faso.
Bij dieren.
Albino's komen onder andere voor bij konijnen, fretten, ratten, walvissen en vogels. Wanneer het ontbreken van pigment niet gepaard gaat met rode ogen en overgevoeligheid voor zonlicht, spreekt men van leucisme. Veel vogels hebben dankzij deze aandoening een gedeeltelijk wit verenkleed.
Een wit dier is geen albino wanneer het een kenmerk is van zijn soort. Zo zijn veel dieren die in de poolstreken leven wel wit, maar geen albino's. Sommige diepzeevissen en troglobieten hebben geen pigment nodig omdat ze in een donkere omgeving leven.
Bij planten.
De albino kustmammoetboom is een voorbeeld van een albinoplant, die dus niet in staat is om bladgroen aan te maken. Daardoor heeft hij witte in plaats van groene naalden en kan ook geen fotosynthese laten plaatsvinden. Om te overleven moeten dit soort planten op andere manieren aan hun voedingsstoffen komen en dit gebeurt via parasitisme: de plant tapt met zijn wortels de voedingsstoffen van andere planten af. Er is maar een handvol albinoplanten bekend, met als oorzaak dat deze nooit lang leven. Zo zijn er bijvoorbeeld zo'n 25 albino kustmammoetbomen bekend, waarvan acht in het Henry Cowell Redwoods State Park en een enkele in het Humboldt Redwoods State Park, de exacte locatie is echter niet bekendgemaakt om deze bomen te helpen beschermen. Ook delen van planten kunnen bladgroen missen en de plant een deels albino uiterlijk geven.

</doc>
<doc id="29839" url="https://nl.wikipedia.org/wiki?curid=29839" title="Albino">
Albino



</doc>
<doc id="29840" url="https://nl.wikipedia.org/wiki?curid=29840" title="Inversie">
Inversie



</doc>
<doc id="29841" url="https://nl.wikipedia.org/wiki?curid=29841" title="Apokoinou">
Apokoinou

Een apokoinou is een stijlfiguur waarbij een woord (of woorden) op twee manieren kan worden gelezen: als vervolg op het voorafgaande, of als begin van het daaropvolgende.
Voorbeelden:
Het woord 'apokoinou' is een samenstelling van het Griekse 'apo' (: 'van') en de genitief 'koinou' (: 'gemeenschappelijk').

</doc>
<doc id="29842" url="https://nl.wikipedia.org/wiki?curid=29842" title="Doorwerth">
Doorwerth

Doorwerth is een dorp in de gemeente Renkum in de Nederlandse provincie Gelderland, net ten westen van de stad Arnhem.
Ligging.
Het dorp ligt tegen en op een stuwwal langs de Rijn, die gevormd is in de voorlaatste ijstijd. De stuwwal is de zuidelijke grens van de Veluwe. Doorwerth ligt voornamelijk in de bossen, waaronder de Cardanusbossen ten noorden en westen van de plaats. Doordat bebouwing en bos elkaar afwisselen, zijn deze bossen bepalend voor de identiteit van deze plaats.
Geschiedenis.
Het dal van de Seelbeek bij Doorwerth is al bewoond sinds de prehistorie. De geschiedenis van het huidige Doorwerth begint echter in de Middeleeuwen toen eerst de Hunnenschans, een vroeg middeleeuwse rondburcht, en later Kasteel Doorwerth werden gebouwd. Het dorp Doorwerth is vernoemd naar de "Heerlickheid Dorenweerd" die rondom het kasteel lag. Het dorp was de nederzetting waar het personeel van Kasteel Doorwerth woonde, alsmede een aantal pachters die land of tolrecht pachtten van de heren van Doorwerth. Destijds lag het dorp in de nabijheid van Kasteel Doorwerth rondom de Fonteinallee. De Fonteinallee, die precies loopt over de grens van de Veluwe en het rivierengebied, was vroeger een belangrijke route tussen Oosterbeek en Wageningen. De meeste gebouwen van het oude dorp, behalve het tolhuisje bij Heveadorp, zijn bij de Slag om Arnhem verloren gegaan.
Ten zuiden van Doorwerth lag de Hof te Seelbeek, waarvan in 839 al melding was gemaakt.
Op 1 januari 1812 werd Doorwerth bij de gemeente Oosterbeek gevoegd. Op 1 januari 1818 werd de gemeente Oosterbeek gesplitst in twee nieuwe gemeenten: Renkum en Doorwerth. Op 1 mei 1923 werd de gemeente Doorwerth opgeheven en bij Renkum gevoegd. De gemeente Doorwerth strekte zich uit tot en met het oude kerkje van Heelsum. De huidige kern van Doorwerth boven op de stuwwal ontstond vanaf 1923, toen de Van der Molenallee werd aangelegd. In 1924 kwam een tramlijn tot stand, die Kievitsdel via Oosterbeek-Laag verbond met Arnhem. Deze was tot in de oorlog in bedrijf.
In het dal van de Seelbeek werd in 1916 Heveadorp gebouwd, dat sinds 2010 een eigen postcode en de status van woonplaats heeft.
Kasteel Doorwerth.
In de uiterwaarden van de Rijn ligt het gelijknamige Kasteel Doorwerth. Het kasteel is een waterburcht in de uiterwaarden van de Rijn, nabij de stuwwal waar die de zuidelijke begrenzing van de Veluwe markeert. Schriftelijke bronnen noemen het kasteel voor het eerst in 1260, toen het door de heer van Vianen werd belegerd en in brand gestoken. Het oudste deel bestaat uit een rechthoekige woontoren van circa 10 bij 15 meter, die oorspronkelijk omgracht was en nu nog is te herkennen als de huidige oostvleugel, en werd in de decennia na 1260 gebouwd.
In dit kasteel zijn het natuur- en jachtmuseum en Museum Veluwezoom gevestigd. Het geheel gerestaureerde kasteel is (2004) op bepaalde tijden te bezichtigen. Ook is het mogelijk om in de karakteristieke Ridderzaal te trouwen. Het kasteel is vanuit het dorp te voet en per fiets bereikbaar via de Italiaanseweg, een weg met behoorlijke hoogteverschillen en twee haarspeldbochten. Baron van Brakell liet de weg in 1848 aanleggen om zijn kasteel te verbinden met de Utrechtseweg en het op zijn initiatief gebouwde station Wolfheze.
Op de binnenplaats van het kasteel staat de oudste robinia van Nederland, die volgens de overlevering in 1678 geplant is. Deze boom heeft flink geleden onder granaatvuur in de Tweede Wereldoorlog, maar heeft zich na de oorlog goed hersteld.
Toerisme.
In het verleden was Doorwerth een belangrijke bestemming van toeristen. Veel schoolkinderen bezochten de Westerbouwing en het heuvelachtige landschap rondom de Italiaanseweg trekt bezoekers. Doorwerth was een van de eerste plaatsen in Nederland met een golfslagbad, genaamd De Branding. Het werd gebouwd in 1934.
Behalve de musea in het kasteel is in Doorwerth sinds 2006 het Apothekersmuseum Kisters gevestigd.
Doorwerthse architectuur: de integratie van mens en natuur.
Het huidige dorp Doorwerth is een modern dorp. Een groot deel van dorp bestaat vooral uit in de bossen gelegen villa's die gebouwd zijn vanaf de jaren 1920.
In de jaren 1970 zijn er nieuwere delen aangelegd waarbij men heeft geprobeerd hoogbouw en woonhuizen te integreren met de natuur. De stedenbouwkundige Van Embden maakte dit idee concreet door een strikte scheiding tussen wonen, recreëren en verkeer aan te brengen, geheel volgens de CIAM-gedachte. Hierbij zijn tussen de bebouwing stroken bos blijven bestaan. Ook grenzen de straten niet rechtstreeks aan de bebouwing, zodat eenieder die zich door Doorwerth beweegt voortdurend door het bos wandelt, fietst of rijdt. Hierdoor hebben de bewoners het gevoel in het bos te wonen. In tegenstelling tot in een open landschap valt niet op dat men in een gebied woont met veel menselijke activiteit.
In de hoogbouw is dat experiment geslaagd, bij de laagbouw kost het de Gemeente Renkum af en toe grote moeite om "landjepik" te voorkomen: bewoners van de laagbouw blijken massaal hun tuinen uit te breiden in het bos. In 2004 is het gekomen tot rechtszaken die de gemeente grotendeels heeft gewonnen. In enkele gevallen konden de inwoners aantonen al meer dan 20 jaar een bepaald gebied in bezit te hebben.
Tussen 2005 en 2008 is tussen de Houtsniplaan en de Berkenlaan de nieuwe wijk Tussen de Lanen verrezen. Deze wijk is ontworpen, wederom in combinatie van menselijke bebouwing geïntegreerd met natuur. Tussen de laag- en hoogbouw van deze wijk zijn de eikenbomen blijven staan en her en der zijn nieuwe bomen aangeplant. De daken van de gebouwen zijn begroeid met mos en sedumsoorten. Ook bevinden zich in deze wijk zogenaamde 'wadi's' waarin regenwater wordt opgevangen.
Sinds 1991 is het Dorenweerd College gevestigd in de bosrijke omgeving van Doorwerth. Het is fusie van diverse educatieve instellingen in Renkum.
Bekende inwoners.
Overleden in Doorwerth.
Gerangschikt op geboortejaar

</doc>
<doc id="29843" url="https://nl.wikipedia.org/wiki?curid=29843" title="Schildertechnieken">
Schildertechnieken



</doc>
<doc id="29844" url="https://nl.wikipedia.org/wiki?curid=29844" title="Ingrid Bergman">
Ingrid Bergman

Ingrid Bergman (Stockholm, 29 augustus 1915 – Londen, 29 augustus 1982) was een Zweeds actrice. Een van haar beroemdste rollen was die van "Ilsa" in de film "Casablanca" (1942) met als tegenspeler Humphrey Bogart.
Ze won in haar carrière drie Oscars: voor haar hoofdrollen in Gaslight (1944) en Anastasia (1956) en voor haar bijrol in de verfilming van Agatha Christie’s Murder on the Orient Express (1974).
Loopbaan.
Bergman verloor op jonge leeftijd haar beide ouders en werd door familieleden opgevoed. Ze studeerde aan de Koninklijke Theaterschool in Stockholm en haar eerste rol was in de Zweedse film "Munkbrogreven" (1934). Na negen films in Zweden ging ze in 1938 naar Duitsland, waar ze een contract tekende met de UFA voor drie films. Alleen de eerste, "Die vier Gesellen", werd daadwerkelijk gemaakt. Daarna vertrok ze naar de VS, vermoedelijk ter wille van haar echtgenoot Petter Aron Lindström. Ze maakte daar naam door een rol in de film "Intermezzo" (1939).
In 1949 bloeide op de set van "Stromboli" het contact met Roberto Rossellini op tot een affaire. Doordat ze beiden getrouwd waren, werd de relatie, waarbij ze ook zwanger werd, een schandaal waaronder haar carrière bijna bezweek. Na de geboorte van hun baby (Renato) werd ze beschreven als "Hollywood's apostle of degradation". Ze huwden nadien en Bergman werd ook nog moeder van actrice Isabella Rossellini en Isotta Rossellini (tweeling).
Een aantal jaren later kreeg ze door de film "Anastasia" weer het vertrouwen van het publiek en werd opnieuw een ster. In 1978 speelde ze in Ingmar Bergmans "Herfstsonate", wat wordt gezien als een van haar beste optredens. Ze sprak vloeiend verschillende talen, waaronder Zweeds, Duits, Frans, Engels en Italiaans. 
Ze overleed aan kanker op haar verjaardag in 1982 en werd gecremeerd in Zweden, waarna haar as werd uitgestrooid.

</doc>
<doc id="29845" url="https://nl.wikipedia.org/wiki?curid=29845" title="Harry Nyquist">
Harry Nyquist

Harry Nyquist (Nilsby (Zweden), 7 februari 1889 – Harlingen (Texas), 4 april 1976) was een Amerikaanse elektrotechnicus van Zweedse afkomst die van groot belang is geweest voor de ontwikkeling van de informatietheorie. Hij heeft belangrijk werk verricht op het terrein van onder andere thermische ruis en het digitaliseren van signalen (het bemonsteringstheorema van Nyquist-Shannon) (zie ook ADC).
Harry Nyquist werd geboren in Nilsby in Zweden, en emigreerde rond zijn 18e naar de Verenigde Staten. Daar behaalde hij tussen 1912 en 1915 aan de Universiteit van North Dakota een BSc en een MSc in de elektrotechniek, en promoveerde hij in 1917 aan Yale University. Daarna werkte hij tot 1934 bij AT&amp;T. In die tijd werkte hij aan telegrafie en de voorloper van de fax. In deze periode kwam hij tot zijn stelling dat een signaal met tweemaal de maximale frequentie bemonsterd moet worden om geen informatieverlies te krijgen.
In 1934 wisselde Nyquist van baan en ging bij Bell Laboratories werken. Daar deed hij onderzoek aan thermische ruis ("Johnson-Nyquist ruis") en aan stabiliteitscriteria van teruggekoppelde versterkers, het "Nyquist-criterium". Zijn onderzoek aan de voor het verzenden van informatie benodigde bandbreedte legde de fundamenten voor het latere werk van Claude Shannon dat culmineerde in het ontstaan van de informatietheorie. Nyquist verliet Bell Labs in 1954, waarna hij nog geruime tijd parttime als consultant voor onder andere het ministerie van defensie werkte. 
In 1960 ontving Nyquist de IRE (nu IEEE) IEEE Medal of Honor "Voor fundamentele bijdragen aan een kwantitatieve beschrijving van thermische ruis, data transmissie en negatieve terugkoppeling". Harry Nyquist stierf op 87-jarige leeftijd in Harlingen (Texas).

</doc>
<doc id="29846" url="https://nl.wikipedia.org/wiki?curid=29846" title="Orthomoleculaire behandelwijze">
Orthomoleculaire behandelwijze

Een orthomoleculaire behandelwijze is een alternatieve behandelwijze die zich richt op het uitbouwen en behouden van een optimale gezondheid door voeding en het gebruik van supplementen. Er is geen enkel bewijs voor de werkzaamheid van de behandeling, de onderliggende aannamen missen plausibiliteit, en de behandelwijze wordt door de medische wetenschap dan ook als kwakzalverij beschouwd. Het is bovendien niet zonder gevaren. 
Geschiedenis.
Orthomoleculaire behandelwijzen dateren uit de jaren 50. De psychiaters Abram Hoffer en Humphry Osmond behandelden hun schizofrene patiënten met hoge doses nicotinezuur en vitamine C, uitgaande van de hypothese dat bij schizofrenie adrenaline abnormaal wordt omgezet in adrenochroom, een endogeen geproduceerde hallucinogene stof die verantwoordelijk zou zijn voor de symptomen. Hoge doses van genoemde vitamines zouden de biochemische reacties weer de goede kant op moeten richten, een therapievorm die vanwege de hoge doseringen vitamines al snel "megavitaminetherapie" werd genoemd.
In 1968 introduceerde Linus Pauling, geïnspireerd door het werk van Hoffer en Osmond, de term "orthomoleculair" in het tijdschrift Science. Pauling besprak in het artikel de biochemische basis van megavitaminetherapie in de psychiatrie en gaf het de volgende definitie: ""Orthomoleculaire psychiatrische behandeling is het behandelen van psychische aandoeningen door het verschaffen van optimale moleculaire concentraties van substanties die normaal in het menselijk lichaam aanwezig zijn." Enige tijd na publicatie van dit artikel werd de definitie verbreed naar het hele organisme en naar ziekten in zijn algemeenheid: "de behandeling van ziekten in zijn algemeenheid door het verschaffen van een optimale moleculaire omgeving voor het lichaam" Ook werd het instrumentarium uitgebreid met andere vitamines en voedingsstoffen. In 1972 werd vervolgens de "Academy of Orthomolecular Psychiatry" opgericht.
Al in de jaren 70 constateerde een werkgroep van de American Psychiatric Association dat er geen wetenschappelijk bewijs is dat toepassing van hoge doses vitamines een verbetering van het ziektebeeld geeft. Ook sindsdien is dat bewijs niet gevonden.
Uitgangspunten.
Twee belangrijke uitgangspunten van orthomoleculaire behandelwijzen zijn de volgende:
Omdat in de orthomoleculaire visie vaak hoge doseringen vitamines nodig zijn, wordt in de orthomoleculaire behandelwijzen veel gebruikgemaakt van voedingssupplementen.
Orthomoleculaire behandelaars gaan ervan uit dat voedingsstoffen beter in de stofwisseling passen dan geneesmiddelen. Het argument hiervoor is dat het lichaam in de loop van de evolutie met voedingstoffen vertrouwd is geraakt, iets dat niet geldt voor de geneesmiddelen, die door de farmaceutische industrie zijn ontwikkeld. De orthomoleculaire leer gaat overigens niet voorbij aan het belangrijke adagium van de toxicologie dat alle stoffen per definitie schadelijk kunnen zijn, afhankelijk van onder meer dosis, concentratie, toedieningsweg en fysische toestand. Dit is een gegeven waar iedere geneeskundige altijd rekening mee moet houden.
Orthomoleculaire behandelaars hebben een heel eigen standpunt inzake milieuverontreiniging. Vervuiling van lucht, water en grond zouden resulteren in een toxische belasting van het lichaam, waardoor volgens orthomoleculaire therapeuten meer behoefte bestaat aan bepaalde voedingsstoffen. Bijvoorbeeld bij stapeling van hormoonverstorende stoffen zoals pcb's, zou het zin hebben het lichaam nader te ondersteunen. Door kunstmest zou vrijwel alle zink uit de bodem zijn verdwenen, dus hoe goed het ook is om veel verse groente te eten, of iemand daarmee ook voldoende zink binnenkrijgt, is volgens hen de vraag.
Een aanvullend idee van de orthomoleculaire behandelwijzen is dat er verschil gemaakt kan worden tussen lichaamseigen stoffen, die het lichaam "ondersteunen" en het lichaamseigen natuurlijke genezingsproces stimuleren versus lichaamsvreemde stoffen, die een afweerreactie van het lichaam zouden oproepen.
Geclaimde succesverhalen.
Van een aantal verbindingen is gerapporteerd dat ze bij verschillende aandoeningen een gunstig effect zouden kunnen hebben:
Kritiek.
Zoals in de inleiding beschreven is geen enkel bewijs voor de werkzaamheid van orthomoleculaire behandelwijzen. De behandelwijze wordt door de medische wetenschap dan ook algemeen als kwakzalverij beschouwd. Het Voedingscentrum waarschuwt bovendien dat supplementen met hoge doseringen antioxidanten het risico op kanker mogelijk vergroten.
Ook de Vlaamse epidemioloog en skepticus Luc Bonneux noemt orthomoleculaire behandelwijzen kwakzalverij. Volgens hem zou de orthomoleculaire beroepsgroep steevast, terecht of onterecht, tekorten in het voedselpatroon herkennen en ter aanvulling dure supplementen voorschrijven. Ook de chirurgische oncoloog, en schrijver voor de website Science-Based Medicine, David Gorkski noemde orthomoleculaire medicijnen pure kwakzalverij.
Nadat uit onderzoek bleek dat ook hoge doseringen seleen, vitamine C, en E niet werken om hart- en vaatziekten en prostaatkanker te voorkomen sprak voedingshoogleraar Frans Kok van de Wageningen Universiteit naar aanleiding van deze onderzoeken over "het failliet van de orthomoleculaire geneeskunde". Hij zei:
Eind jaren negentig was er een rel rond de internist Hans Houtsmuller. Deze beweerde te zijn genezen van een uitgezaaid melanoom met behulp van een door hemzelf ontwikkeld dieet gebaseerd op de orthomoleculaire leer, het Houtsmullerdieet. Later gaf hij toe dat hij nooit een uitgezaaid melanoom heeft gehad. Het Houtsmullerdieet is overigens een variant op het Moermandieet en bestaat onder meer uit grote hoeveelheden citrusvruchten.

</doc>
<doc id="29847" url="https://nl.wikipedia.org/wiki?curid=29847" title="Knopen (textiel)">
Knopen (textiel)

Knopen is een handwerktechniek, zoals breien en haken. In een aantal landen in het Nabije Oosten wordt veel knoopwerk nog door kinderen gedaan (kinderarbeid). Visnetten en tapijten kunnen door knopen gemaakt worden.
Macramé.
Een speciale manier van knopen leggen is macramé, een techniek die vele verschillende knopen kent, zoals de rommelknoop, de platte knoop, de ribbelknoop, lengtecordon, frivolete knoop en de weitasknoop. Veelal wordt er met touw gewerkt maar ook andere materialen als katoen en raffia zijn hiervoor geschikt. Met macramé kan werk gemaakt dat functioneel is, zoals tassen, ceintuurs, plantenhangers en fuiklampen. Ook wordt het wel gebruikt voor versieringen, zoals een schellekoord (bel), maar ook raam- en sierdecoraties.
Ook wordt er wel met kralen tussen de knopen gewerkt om een bepaald effect te krijgen. 
Tapijt.
Een andere vorm van knopen is tapijtknopen, dit wordt op stramien gedaan, door korte wollen draadjes op een bepaalde manier door het stramien te halen waardoor een knoop ontstaan en de wol vast blijft zitten. Door het gebruik van veel verschillende kleuren kunnen patronen worden gevormd. Zo worden vloer- of wandkleden gemaakt, afhankelijk van de gekozen wolsoort en dikte. Dit kunnen ware kunstwerken worden, gelijkend op schilderijen. Bij deze vorm van knopen valt te denken aan bijvoorbeeld Perzische tapijten, gemaakt van hoogwaardige kwaliteitsmaterialen, waardoor deze vloerkleden zeer slijtvast zijn.
Knopen kan een hobby zijn.

</doc>
<doc id="29848" url="https://nl.wikipedia.org/wiki?curid=29848" title="Claude Shannon">
Claude Shannon

Claude Elwood Shannon (Petoskey (Michigan), 30 april 1916 – Medford (Massachusetts), 24 februari 2001) was een Amerikaans wiskundige en elektrotechnicus en wordt wel de "vader van de informatietheorie" genoemd.
Biografie.
Shannon werd geboren in Petoskey als zoon van de zakenman Claude Sr. (1862-1934) en Mabel Wolf Shannon (1890-1945), dochter van Duitse immigranten. Hij was een ver familielid van Thomas Edison. In zijn jeugd werkte hij als boodschapper voor Western Union. Hij begon aan de studies elektronica en wiskunde aan de universiteit van Michigan in 1932, en behaalde zijn bachelorsgraad in 1936. Hij studeerde daarna aan het MIT, waar hij – nadat hij had gereageerd op een advertentie die op een prikbord hing – werkte aan de 'Differential Analyser' van Vannevar Bush, een analoge computer.
Door dit werk zag hij in dat de booleaanse algebra heel goed kon worden toegepast op de schakelingen die hiervoor nodig waren en zijn doctoraalscriptie uit 1937 aan het MIT "A Symbolic Analysis of Relay and Switching Circuits", legde de basis voor de wetenschap van het ontwerpen van digitale schakelingen.
In 1940 verwierf Shannon een doctorstitel (Ph.D.) in de wiskunde aan het MIT met een proefschrift over wiskundige aspecten van de genetica "An Algebra for Theoretical Genetics". Na een jaar verbonden te zijn geweest aan het Institute for Advanced Study in Princeton ging hij in 1941 werken voor Bell Labs, totdat hij in de vijftiger jaren terugkeerde naar het MIT.
Van 1958 tot 1978 was Claude Shannon professor aan het MIT. Daarnaast was hij privé een succesvol investeerder, mede door toepassing van wiskundige technieken, en had hij belangstelling voor de speltheorie. Hij publiceerde een van de eerste programma's voor computerschaak, het maakte gebruik van een minimax-algoritme. Op latere leeftijd leed hij aan de ziekte van Alzheimer, waardoor hij de bloei van het computertijdperk, die hij zelf had helpen ontketenen, niet meer bewust heeft meegemaakt.
Werk.
In zijn doctoraalscriptie toonde hij aan dat het binair talstelsel en de booleaanse algebra (een algebraïsche structuur met de logische operatoren AND, OR en NOT) konden worden gebruikt om de onderlinge verbindingen van schakelaars voor het tot stand brengen van telefoonverbindingen te vereenvoudigen. Hij breidde vervolgens het concept uit en toonde aan dat de verbindingen konden worden gebruikt voor het oplossen van alle problemen die de booleaanse algebra kan oplossen. Het gebruik van de eigenschappen van dergelijke schakelingen op deze manier is de basis van alle digitale computers. Shannons theoretisch formalisme kwam in de plaats van de empirische technieken die tot dan toe werden gebruikt.
Professor Howard Gardner van de Harvard-universiteit noemde zijn afstudeerscriptie "possibly the most important, and also the most famous, master's thesis of the century", (mogelijk de belangrijkste, en de bekendste, afstudeerscriptie van de eeuw). Een uittreksel ervan werd in 1938 gepubliceerd in de "Transactions of the American Institute of Electrical Engineers", en in 1940 ontving hij voor deze scriptie de 'Alfred Nobel Award' van het 'American Institute of American Engineers'.
In 1948 publiceerde hij "A Mathematical Theory of Communication". Deze publicatie behandelt het vraagstuk van het reconstrueren van het door een zender verstuurd signaal. Shannon gaf een definitie van entropie (die niet verward moet worden met die in de thermodynamica) als een maat voor hoeveelheid informatie die een signaal kan bevatten. Ook formuleerde hij een theorema voor de maximale informatietransmissiecapaciteit van een communicatiekanaal bij een gegeven frequentiebandbreedte en hoeveelheid ruis. Het boek, samen met Warren Weaver geschreven, is beknopt en verrassend toegankelijk voor de niet-specialist. Dankzij deze publicatie kan Shannon worden beschouwd als de grondlegger van de informatietheorie.
Een andere belangwekkende publicatie, uit 1949, is "Communication Theory of Secrecy Systems", waarin feitelijk de basis werd gelegd voor de wiskundige theorie van de cryptografie.
Onderscheidingen.
In 1966 ontving hij de IEEE Medal of Honor. Hij was buitenlands lid van de Koninklijke Nederlandse Akademie van Wetenschappen KNAW.
Privé.
Zelf was Shannon een goed jongleur. In de gangen van Bell Labs was hij regelmatig te zien op een eenwieler jonglerend met drie ballen. Met zijn wetenschappelijke achtergrond ontwikkelde hij een wiskundige theorie van het jongleren. Deze jongleerstelling van Shannon luidt:
Waarbij
Deze stelling valideerde Shannon regelmatig aan de werkelijkheid. Nieuwe collega-jongleurs begroette hij dan ook met de vraag: "Mag ik je jongleren meten?"

</doc>
<doc id="29851" url="https://nl.wikipedia.org/wiki?curid=29851" title="Winterslaap">
Winterslaap

De winterslaap, ook wel hibernatie is een staat van voortdurende hypothermie (lage lichaamstemperatuur). Deze kan een lange periode duren, een aantal dagen, enkele weken en soms zelfs tot 8 maanden. Het evolutionaire voordeel van het houden van een winterslaap is dat een dier tijdens de winter kan overleven, zonder energie te hoeven besteden aan het zoeken van voedsel, dat dan moeilijk is te vinden. Door in winterslaap te gaan houden sommige dieren hun energie juist vast.
Tijdens de winterslaap vertraagt de stofwisseling van een dier tot een zeer laag niveau. Dit wordt bereikt door een verlaging van de lichaamstemperatuur, het ademhalingsritme en het hartritme. Door gebruik te maken van vetreserves die tijdens de actieve maanden werden opgeslagen, kan het dier het zo langere tijd uithouden. Zoogdieren die een winterslaap houden, kunnen na afloop hun lichaamstemperatuur normaliseren door middel van warmteproductie in bruin vetweefsel.
Sommige dieren die een winterslaap houden, bewegen enkele keren in hun slaap, andere dieren slapen het gehele seizoen aan een stuk door.
Voorbeelden van zoogdieren die een winterslaap houden zijn vleermuizen en egels. Ook sommige reptielen, zoals bepaalde soorten schildpadden en slangen, en amfibieën houden een winterslaap.
Van de nuttalls nachtzwaluw is bekend dat deze als een van de weinige vogels een winterslaap houdt. Ook sommige regenwormen houden een soort winterslaap.
Dieren die in het water leven, kunnen onder of boven water een winterslaap houden. Zo doet de roodwangschildpad dit onder water. De schildpad graaft zich op de bodem van een vijver in de modder in.
Van beren wordt onterecht wel gedacht dat ze een winterslaap houden. Het gaat hierbij om een winterrust; de hartslag vertraagt weliswaar, maar de lichaamstemperatuur blijft vrij constant. Een beer kan dan ook gemakkelijk wakker worden gemaakt. Andere niet-winterslapers die ten onrechte als zodanig worden aangezien zijn de das, de wasbeer en de opossum.
Alvorens een winterslaap te houden, eten de meeste soorten grote hoeveelheden voedsel en slaan zo energie op in vetreserves. Sommige zoogdieren houden een winterslaap terwijl het vrouwtje drachtig is. De jongen worden geboren nadat het vrouwtje uit de winterslaap is ontwaakt.
Wanneer een dier in de zomer in een staat verkeert die op de winterslaap lijkt, wordt dit estivatie of zomerslaap genoemd.

</doc>
<doc id="29853" url="https://nl.wikipedia.org/wiki?curid=29853" title="Informatietheorie">
Informatietheorie

Informatietheorie is de wiskundige theorie die zich met de gegevensoverdracht bezighoudt en er daarbij op is gericht die zo efficiënt en betrouwbaar mogelijk te laten verlopen. Een artikel van Claude Shannon gepubliceerd in 1948 wordt algemeen gezien als de grondslag van dit vakgebied. Hij schrijft daarin over het overdragen en opslaan van informatie via onbetrouwbare kanalen. Belangrijke resultaten van de informatietheorie zijn Shannons stelling over de broncodering en zijn stelling over de codering over een kanaal met ruis. De informatietheorie is met andere delen van de wiskunde verbonden, zoals met de coderingstheorie, kansrekening, statistiek, de theorie van regelsystemen, kunstmatige intelligentie, complexiteitstheorie en cybernetica.
Onbetrouwbaarheid van een kanaal, bijvoorbeeld behept met additieve ruis, kan er de oorzaak van zijn dat de ontvangen informatie niet gelijk is aan de verzonden informatie. We zeggen dan: het kanaal maakt fouten. Een belangrijk begrip in de informatietheorie is de kanaalcapaciteit. De kanaalcapaciteit van een onbetrouwbaar transmissiekanaal wordt gedefinieerd als de maximale hoeveelheid informatie die dat transmissiekanaal per tijdseenheid kan transporteren met arbitrair kleine foutenkans. Om ervoor te zorgen dat er in de communicatie over een kanaal minder fouten worden gemaakt is het een veelgebruikte methode redundantie aan de verstuurde berichten toe te voegen.
Andere kernbegrippen in de informatietheorie zijn:
Informatietheoretici.
Bekende informatietheoretici zijn: 

</doc>
<doc id="29854" url="https://nl.wikipedia.org/wiki?curid=29854" title="Domenico Ponziani">
Domenico Ponziani

Dominico Lorenzo Ponziani (Modena, 9 november 1719 – aldaar, 15 juli 1798) was een priester en een schaker.
Ponziani kwam in 1769 met een schaakboek aandragen waarvan de schrijver onbekend was. In 1820 werd dit boek in het Engels vertaald onder de titel "The incomparable game of Chess". Ponziani heeft de Ponzianiopening op zijn naam staan met de zetten: 1.e4 e5 2.Pf3 Pc6 3.c3

</doc>
<doc id="29855" url="https://nl.wikipedia.org/wiki?curid=29855" title="Sebastian Virdung">
Sebastian Virdung

Sebastian Virdung was een muziektheoreticus en componist, die in de tweede helft van de 15e eeuw leefde. Hij studeerde aan de universiteit van Heidelberg en werd later zanger aan de hofkapel van Stuttgart. Zijn belangrijkste werk "Musica getutscht" (Bazel, 1511) is het oudste gedrukte handboek over muziekinstrumenten. Het eerste deel van dit boek behandelt de instrumentenfamilies, het tweede deel gaat over muzieknotatie.

</doc>
<doc id="29856" url="https://nl.wikipedia.org/wiki?curid=29856" title="Organische scheikunde">
Organische scheikunde



</doc>
<doc id="29857" url="https://nl.wikipedia.org/wiki?curid=29857" title="Guantánamobaai">
Guantánamobaai

De Guantánamobaai is een baai in het zuidoosten van het eiland Cuba, in de provincie Guantánamo. De baai is een inham van de Caraïbische Zee en is ongeveer 12 kilometer lang en heeft op plaatsen een maximale breedte van 8 kilometer. De rivier de Guantánamo mondt in het westen uit in de baai bij de havenstad Caimanera.
Aan de baai liggen de havenplaatsen Caimanera (westoever) en Boquerón (oostoever) tegenover elkaar op een plaats waar de baai zeer smal is. De stad Guantánamo ligt op ongeveer 13 kilometer ten noorden van de baai.
In het zuidelijke gedeelte van de baai ligt sinds 1898 een marinebasis van de Verenigde Staten genaamd Guantanamo Bay. De installaties van de basis beslaan een oppervlakte van ongeveer 117 km² in de baai.

</doc>
<doc id="29861" url="https://nl.wikipedia.org/wiki?curid=29861" title="Lijst van ontdekkingsreizigers">
Lijst van ontdekkingsreizigers

Dit is een lijst van bekende mensen die bekendstaan als ontdekkingsreizigers.

</doc>
<doc id="29862" url="https://nl.wikipedia.org/wiki?curid=29862" title="George Cayley">
George Cayley

George Cayley (27 december 1773 – 15 december 1857) was een Britse luchtvaartpionier. Hij wordt weleens 'de vader van de Britse luchtvaart' genoemd.
Hij publiceerde in 1809 de studie "On Aerial Navigation" waarin hij een aantal voorwaarden voor het vliegen uiteenzet. Hij zette zich bijvoorbeeld af tegen de idee van een ornitopter, een vliegtuig dat zich voortbeweegt door met de vleugels te klapwieken. In plaats daarvan pleitte hij voor aerodynamisch vliegen, oftewel het glijden door de lucht met vaste, liftgenererende vleugels en voortgedreven door een motor. Hiermee introduceerde hij als eerste de basisconfiguratie van moderne vliegtuigen.
In 1824 heeft Cayley de rupsband (de zogenaamde caterpillar track) uitgevonden.
Cayley bouwde een zweefvliegtuig dat zo stabiel was, dat het onbemand van een heuvel kon worden gelanceerd. 
Citaat van Cayley: "Het was een schitterend gezicht deze mooie, witte vogel majestueus van de top van de heuvel naar de vlakte te zien zweven, door de stand van het roer en door zijn eigen gewicht dalende onder een hoek van ongeveer 8 graden met de horizon".
Niet lang na zijn dood raakte zijn naam in de vergetelheid, waarom is onduidelijk. Hiermee werd ook zijn werk onvindbaar voor bijna alle luchtvaartpioniers in de tweede helft van de 19e eeuw.

</doc>
<doc id="29863" url="https://nl.wikipedia.org/wiki?curid=29863" title="NPO 3">
NPO 3

NPO 3 (tot 19 augustus 2014: Nederland 3) is een van de drie televisiezenders van de Nederlandse Publieke Omroep. De officiële start van de zender was op tweede Paasdag maandag 4 april 1988.
De eerste experimentele uitzendingen van deze zender begonnen op 13 februari 1988 om 19:12 uur en waren in een deel van het land te ontvangen. De NOS zond toen gedurende ruim twee weken live uit vanaf de Olympische Winterspelen in Calgary.
Geschiedenis.
De eerste plannen waren voor Nederland 3 om met de toenmalige Belgische BRT (de huidige VRT) het derde televisienet gezamenlijk op te richten en gezamenlijk de programmering in te gaan vullen. Met de beoogde samenwerking zou de BRT haar verlieslijdende tweede televisienet BRT2 rendabeler kunnen exploiteren of kunnen opheffen. Een samenwerking tussen de Nederlandse en Belgische televisie zou ook een modus zijn om elkaars culturele leven uit te wisselen, aldus de voormalige BRT. Een samenwerking is er echter niet gekomen.
Nederland 3 ging officieel op maandag 4 april 1988 (tweede Paasdag) van start, hoewel een paar maanden daarvoor de zender door de NOS al was gebruikt voor live-uitzendingen van de Olympische Winterspelen in Calgary. Het net werd officieel geopend door minister Elco Brinkman van WVC, verantwoordelijk voor het mediabeleid. Een dag eerder werd de zender overigens onverwacht al officieus in gebruik genomen, toen de finish van de wielerklassieker Ronde van Vlaanderen bleek samen te vallen met de live-uitzending van een kerkdienst.
De lancering vond plaats in een turbulente tijd. De publieke omroep stond onder druk vanwege media-ondernemers die hun eigen tv-zender wilden zoals Lex Harding met "RTL-Veronique", TV10 van Joop van den Ende en de AVRO, TROS en Veronica die gezamenlijk werkten aan een commerciële tv-zender.
De belangrijkste speler op Nederland 3 was in het begin de NOS, die met andere ledenloze omroepen als RVU, Teleac, IKON en de Feduco de programmering verzorgde. De nadruk lag op informatie, cultuur en sport. In 1995 ging cultuur uiteindelijk over naar de nieuw gevormde NPS.
De zender zendt tegenwoordig programma's uit voor 'mensen die zich jong voelen'. Hieronder zijn vernieuwende programma's en vrijwel de gehele programmering van BNNVARA te verstaan. De (tijdelijke) netcoördinator is Suzanne Kunzeler. Kunzeler is eind februari 2014 netcoördinator geworden omdat Roek Lips opstapte na een verschil van inzicht hoe de zender aangestuurd moet worden.
Programmering.
Overdag wordt van 05.30 tot 19.30 uur op NPO 3 de kinderprogrammering van de NPO uitgezonden onder de namen Zappelin en Zapp. Hierbinnen worden ook de Schooltv-programma's voor peuters, kleuters en schoolkinderen op het basisonderwijs gerekend.
Op maandag tot en met vrijdag om 19.30 uur start NPO 3 met zijn uitzendingen, voor jongeren en jonge volwassenen. NPO 3 is naar eigen zeggen niet voorspelbaar en verschilt dan ook veel met de andere twee zenders van de NPO (NPO 1 en NPO 2).
Het grote verschil tussen NPO 3 en de andere zenders van de publieke omroep is dat deze zender veel vernieuwing heeft in zijn programmering. Sinds 2009 kent de zender 'de week van vernieuwing' met de naam 'TV Lab' of later '3LAB'. Daaruit kwamen programma's als "Claudia op Vrijdag" (VARA), "Ik weet wat jij deed" (TROS), "De Bubbel" (BNN) en "Comedy Corner" (NPS). Naast vernieuwing heeft Nederland 3 ook zijn vaste programma's als "Ranking the Stars" (BNN), "71 graden Noord" (AVRO), "3 op Reis" (LLINK-BNN), "Spuiten en Slikken" (BNN), "Jong" (EO), "Puberruil" (KRO) en "De zomer voorbij" (TROS). Daarnaast zendt de zender ook uit op het web met onder meer de serie "De slet van 6vwo" met Joep Sertons en Lisa Zweerman.
Protest.
Op 1 december 2005 protesteerden de programmamakers van de VARA op Nederland 3 tegen het reorganisatieplan van de raad van bestuur van de NPO. De programma's "De Wereld Draait Door", "De Leugen Regeert" en "Mooi! Weer De Leeuw" werden niet in hun normale vorm uitgezonden. De VARA was het oneens met de verandering van een "thuisnetmodel" (waarin de deelnemende omroepen het karakter van de zender bepalen) naar een "programmeringsmodel" (waarin de programma's gericht op kijkersgroepen over de zenders worden verdeeld). Deze en andere acties leidden niet tot het gewenste effect, want op 4 september 2006 werden de plannen van de raad van bestuur werkelijkheid.

</doc>
<doc id="29867" url="https://nl.wikipedia.org/wiki?curid=29867" title="De Elementen">
De Elementen



</doc>
<doc id="29869" url="https://nl.wikipedia.org/wiki?curid=29869" title="Treinbeheersing">
Treinbeheersing



</doc>
<doc id="29872" url="https://nl.wikipedia.org/wiki?curid=29872" title="Crocodile (spoorwegen)">
Crocodile (spoorwegen)

Crocodille of krokodil, ook bekend als memor, is een treinbeïnvloedingssysteem dat in gebruik is in Frankrijk, Luxemburg, en op twee Belgisch-Nederlandse grensbaanvakken. In België mag het sinds december 2016 niet meer gebruikt worden als alleenstaand systeem, maar alleen nog bijkomend bij modernere systemen zoals TBL of ETCS. De benaming crocodille of krokodil is ontleend aan de vorm van het meest zichtbare deel van de baanapparatuur, een stalen constructie in het spoor die enigszins op een krokodil lijkt.
Het systeem Memor dateert uit 1930. Op de Belgisch-Nederlandse grensbaanvakken Essen – Roosendaal en Wezet (Visé) – Maastricht is het in 2010 in dienst genomen, nadat in 2004 was besloten het te installeren.
Functie.
Memor is een systeem dat de waakzaamheid van de treinbestuurder controleert bij een snelheidsbeperkend sein. Memor bewaakt geen maximumsnelheid en het bewaakt evenmin het stoppen voor een rood sein.
Werking.
Bij een sein is een "krokodil" aangebracht, die ten opzichte van de rails een elektrische spanning voert. De polariteit van deze spanning kan positief of negatief zijn, de spanning kan ook gelijk zijn aan die van de rails. Bij het passeren maakt de metalen "Teloc-borstel" onder de trein contact met de krokodil en geeft de spanning door aan de treinapparatuur, die de spanning meet.
Tijdelijke krokodillen.
Bij werkzaamheden aan het spoor worden soms ook tijdelijke krokodillen geplaatst die een signaal doorgeven dat de snelheid verminderd moet worden, dit ter ondersteuning van BTS-signalisatie (tijdelijke borden die een tijdelijk aangepaste snelheid aangeven).
Proefkrokodillen.
Op verschillende plaatsen langs het Belgische spoorwegnet staan proefkrokodillen opgesteld, die altijd een positieve spanning voeren.
De proefkrokodillen zijn iets lager geplaatst, hierdoor zal de treinbestuurder makkelijk een bijna versleten borstel opmerken vermits deze dan geen contact maakt met de krokodil. Bij passage moet de treinbestuurder dus steeds reageren.

</doc>
<doc id="29874" url="https://nl.wikipedia.org/wiki?curid=29874" title="Memor">
Memor



</doc>
<doc id="29876" url="https://nl.wikipedia.org/wiki?curid=29876" title="Pixar Animation Studios">
Pixar Animation Studios

Pixar Animation Studios is een Amerikaans bedrijf gespecialiseerd in het maken van animatiefilms met behulp van computeranimatie. Het hoofdkantoor is gevestigd in Emeryville.
Pixar was het eerste bedrijf dat een volledige 3D-animatiefilm maakte. Het bedrijf werd opgericht door Lucasfilm (George Lucas) als onderdeel van special-effectsbedrijf Industrial Light &amp; Magic, maar groot gemaakt door Steve Jobs.
Het staat bekend om films als "Toy Story" en "Finding Nemo". De succesvolle films hebben Pixar inmiddels 22 Academy Awards en vier Golden Globes opgeleverd. In september 2009 kreeg het bedrijf een Gouden Leeuw voor al zijn films samen op het Filmfestival van Venetië.
Sinds 5 mei 2006 maakt het onderdeel uit van voormalig partner: "The Walt Disney Company".
Geschiedenis.
Graphics Group.
Pixar werd opgericht in 1979 als de Graphics Group, een divisie van de computerafdeling van Lucasfilm. De oprichting begon met het inhuren van Dr. Ed Catmull van het New York Institute of Technology (NYIT), alwaar hij het hoofd was van het Computer Graphics Lab (CGL). Bij NYIT werd gewerkt aan veel computeranimatietechnieken die vandaag de dag als standaard worden gezien. Bij Lucasfilm werkte het team aan de voorloper van RenderMan, genaamd Motion Doctor. Hiermee konden tekenaars die nog gewend waren aan traditionele animatie computeranimatie gebruiken met minimale training.
Het team begon te werken aan films voor Lucasfilm, of werkte samen met Industrial Light and Magic aan special effects. Er werd veel onderzoek gedaan naar de mogelijkheden van computeranimatie. Enkele belangrijke doorbraken waren de effecten in "" en "Young Sherlock Holmes."
In 1984 werd het team uitgebreid met John Lasseter, die kort daarvoor Disney had verlaten. Datzelfde jaar maakte Graphics Group reeds zijn eerste computeranimatiefilmpje: The Adventures of André and Wally B..
Als eigen bedrijf.
In 1985 verliet Steve Jobs Apple Computer, en in 1986 nam hij de Graphics Group over van Lucasfilm. Hij betaalde hiervoor 5 miljoen dollar aan George Lucas, en investeerde nog eens 5 miljoen dollar in het bedrijf zelf. Een belangrijke drijfveer achter Lucas’ beslissing de Graphics Group te verkopen was zijn gebrek aan inkomen na zijn scheiding, en de mislukking van zijn film "Howard the Duck". Vanaf nu ging de Graphics Group verder onder de naam Pixar.
Het nieuwe onafhankelijke bedrijf werd geleid door Dr. Edwin Catmull, President, en Dr. Alvy Ray Smith, Uitvoerend Vice President en regisseur. Jobs diende als voorzitter van Pixar.
Aanvankelijk richtte Pixar zich op het verkopen van computer hardware, met als primaire inzet de Pixar Image Computer. Dit systeem werd vooral verkocht aan overheidskantoren en ziekenhuizen. Een van de voornaamste klanten van Pixar was Disney Studios. De computer verkocht echter niet al te best, en de tegenvallende verkoopcijfers dreigden Pixar fataal te worden.
In een poging de verkoopcijfers op te krikken, maakte Pixarmedewerker John Lasseter het filmpje "Luxo Jr.". Hij vertoonde deze op de computerbeurs SIGGRAPH als demonstratie van waar de Pixar Image Computer toe in staat was. Ook begon Lasseter met het maken van reclamefilmpjes. Hoewel de verkoop van de computer er niet door toenam, toonden deze filmpjes wel Pixars mogelijkheden op het gebied van computeranimatie.
Samenwerking met Disney.
In 1991 maakte Pixar voor 26 miljoen dollar een deal met Disney. Pixar zou voor Disney drie lange speelfilms maken, geheel met computeranimatie. Disney zou deze films dan uitbrengen in de bioscopen, en de marketing eromheen voor zijn rekening nemen. De opbrengsten zouden 50-50 gedeeld worden. Wel zou Disney alle rechten op de films en de personages in handen krijgen.
De eerste van deze films was "Toy Story", die in 1995 uitkwam. De film werd een groot succes, en bracht wereldwijd meer dan 350 miljoen dollar op. Daarmee was Pixars naam in de wereld van de computeranimatie gevestigd.
Pixars eerste vijf films brachten samen 2,5 miljard dollar op, en maakten van Pixar een van de succesvolste filmbedrijven ter wereld. De samenwerking met Disney verliep echter niet altijd even goed. Tijdens de productie van "Toy Story 2" ontstond onenigheid omdat Pixar deze film mee wilde laten tellen als een van de drie afgesproken films, terwijl Disney vond dat deze film los stond van het contract.
In 2004 probeerden Disney en Pixar een nieuwe samenwerking aan te gaan. Deze nieuwe deal was alleen voor distributie, daar Pixar graag meer inspraak wilde in het verhaal en de productie van de films. Tevens wilde Pixar zijn eigen films gaan financieren, en de volledige opbrengst opstrijken. Pixar wilde tevens dat deze nieuwe eisen ook van toepassing zouden worden op de films die toen in productie waren, en eigenlijk nog onder het oude contract vielen: "The Incredibles" en "Cars". Disney vond deze voorwaarden onacceptabel, en de onderhandelingen verliepen moeizaam. Pixar overwoog zelfs om een andere bedrijfspartner dan Disney te zoeken voor zijn toekomstige films.
In september 2005 werden de onderhandelingen voortgezet. Pixar kondigde toen al aan in elk geval geen films meer uit te willen brengen in november, maar rond de zomer. De premièredatum van de film "Cars" werd uitgesteld om te zien hoe de onderhandelingen zouden verlopen.
Toen langzaam duidelijk werd dat in plaats van verder samen te werken, Disney Pixar wilde overnemen, werd een nieuwe distributiedeal gemaakt voor de film "Ratatouille". Dit om er ongeacht de uitkomst van de onderhandelingen zeker van te zijn dat deze film nog via Disney zou worden uitgebracht. Wel zou "Ratatouille" eigendom blijven van Pixar.
Overname door Disney.
Op 24 januari 2006 maakte Disney bekend dat er een akkoord was bereikt over de overname van Pixar voor het bedrag van 7,4 miljard dollar. Dit gebeurde onder andere door een aandelenruil. Nadat de aandeelhouders van Pixar akkoord waren gegaan, werd de overname op 5 mei 2006 gerealiseerd.
Met de deal werd Steve Jobs, wiens 50,6% aandeel in Pixar werd omgezet naar 7% van de aandelen van Disney, de grootste (individuele) aandeelhouder in Disney. Steve Jobs werd tevens toegevoegd aan de Raad van Commissarissen van Disney, als niet-onafhankelijk lid. De huidige president van Pixar, Ed Catmull, is president van zowel Pixar als Walt Disney Feature Animation geworden, maar Rich Ross (hoofd van Walt Disney Studio Entertainment) houdt de laatste zeggenschap over alle beslissingen.
De overname betekende niet dat Pixar en Disney zouden fuseren. Pixar is nog altijd een losse afdeling binnen Disney. Zo is de naam Pixar intact gelaten, evenals Pixars humanresourcemanagement.
Films.
Alle tot nu toe verschenen films van Pixar zijn gedistribueerd en gecoproduceerd door Walt Disney Pictures.
Geannuleerd project.
Een film genaamd Newt stond gepland voor 2012, maar werd later geannuleerd. John Lasseter gaf later aan dat het plot van de film te veel zou lijken op Blue Sky Studios' "Rio", die was uitgebracht in 2011.
Corona.
Van 2020 tot begin 2022 bracht Pixar tijdelijk zijn films rechtstreeks uit op streamingdienst Disney+ vanwege de coronapandemie die in 2020 uitbrak. Als gevolg hiervan moesten bioscopen in deze periode vaak en langdurig hun deuren sluiten. Hierdoor konden Soul, Luca en Turning Red niet in de bioscoop uitkomen. Door deze films rechtstreeks uit te brengen op Disney+ konden mensen deze dan thuis bekijken.
Korte films.
Voordat Pixar avondvullende animaties ging maken, maakten ze vooral korte films. Dit zijn ze blijven doen. Deze filmpjes worden nog geregeld als voorfilmpje van een grote film vertoond, en zijn soms gebaseerd op een van de lange films van Pixar.
Renderman.
Pixar heeft in eigen huis een geavanceerde render-studio ontwikkeld. De Renderman-software is al in een heleboel films gebruikt, waaronder ook een significant aantal films die niet volledig geanimeerd zijn, zoals Lord of the Rings en Bad Boys 2.
Renderfarm.
Pixar heeft verschillende renderfarms gehad. Een renderfarm is een (grote) verzameling computers/servers/workstations om alle eindbeeldjes te renderen. In 1995, voor "Toy Story", begon Pixar met 117 aan elkaar gekoppelde workstations van Sun Microsystems. Voor "A Bug's Life" en "Toy Story 2" is het systeem uitgebreid, waardoor het zes keer zo snel rekende. In 2001, voor "Monsters, Inc." liet Pixar een compleet nieuw systeem van Sun installeren, dat bestond uit 250 servers. Hiermee werd de rekenkracht nog eens met factor 2,5 vergroot. Het huidige systeem is van Intel en telt 1024 Xeon-processoren van 2,8 GHz. Dit systeem is al gebruikt voor "The Incredibles" en "Cars".

</doc>
<doc id="29885" url="https://nl.wikipedia.org/wiki?curid=29885" title="Vlaamsch Nationaal Verbond">
Vlaamsch Nationaal Verbond

Het Vlaamsch Nationaal Verbond of VNV is een voormalige radicaal-Vlaams-nationalistische, met nazi-Duitsland sympathiserende Nieuwe Orde-partij, opgericht op 8 oktober 1933 door Staf Declercq. Tijdens de Tweede Wereldoorlog collaboreerde ze officieel met de Duitse bezetter. Een klein deel keerde zich echter af van de collaboratie.
Geschiedenis.
Voor de oorlog.
Nadat Staf Declercq, een Vlaams-nationaal Kamerlid van de Frontpartij uit het Pajottenland, in november 1932 niet herkozen werd, probeerde hij in 1933 tot een concentratie te komen van de verschillende Vlaams-nationalistische groeperingen die Vlaanderen op dat moment rijk was. Uiteindelijk slaagde hij in zijn opzet; hij moest daarbij evenwel rekening houden met zeer uiteenlopende vleugels, gaande van gematigd tot uiterst rechts. Het programma, dat gepubliceerd werd op 8 oktober 1933, was een compromis dat lichtjes in het voordeel van de radicalen uitviel en waarin vooral de nadruk lag op de hereniging met alle Nederlanden in een Groot-Nederlands staatsverband. Sommige groepen, zoals de Limburgse gematigde Katholieke Vlaamse Volkspartij, traden niet toe.
Staf Declercq liet zich bijstaan door de "Raad van Leiding", bestaande uit Hendrik Elias, Reimond Tollenaere, Gérard Romsée en Ernest Van den Berghe. Zelf liet hij zich "den Leider" noemen. Op 23 oktober 1940 wordt deze Raad van Leiding uitgebreid met Frans Daels, Edgard Delvo, Jeroom Leuridan en Raymond Speleers. Iets later werd ook Jan Timmermans lid.
Onder de naam Vlaams Nationaal Blok nam het VNV op 24 mei 1936 voor het eerst deel aan de verkiezingen. Het succes bleef niet uit: het VNV haalde zestien zetels binnen. Ook Rex haalde 21 Kamerzetels binnen (naast twaalf zetels in de Senaat), wat de socialistische Belgische Werkliedenpartij overhaalde om van antifascisme een kernpunt van hun programma te maken. Op 6 oktober 1936 wordt met REX-Vlaanderen een akkoord gesloten waarin beide partijen ijveren voor een gefederaliseerd België onder de troon van Leopold III. In 1937 slaagde het VNV erin, mede door tussenkomst van de bekende orangist en Groot-Nederlandpromotor Pieter Geyl en Carel Gerretson die de intriges binnen de Vlaamse Beweging van dat moment niet doorgrondden, de Frontpartij, een sociaal-Vlaamsgezinde partij, in te lijven. Herman Vos, boegbeeld van de Frontpartij, stapte daarop over naar de BWP. Het is tevens vanaf april 1937 dat het VNV van het Duits ministerie van Propaganda een maandelijkse toelage begint te ontvangen van omgerekend zo'n 5.000 euro. Bij de verkiezingen van april 1939 behaalde het VNV 1 zetel winst in Antwerpen, maar bleef status quo in de rest van Vlaanderen. REX, daarentegen, viel terug op vier zetels in de Kamer en een in de Senaat.
Begin 1939 werd de Duitse steun verhoogd tot omgerekend 15.000 euro per maand. In een verkiezingspamflet van 1939 werd echter niets vermeld van deze steun, integendeel, het pamflet stelt:
Tweede Wereldoorlog.
Op 10 mei 1940 werden alle kaarten opnieuw geschud. Duitsland viel België binnen, en hoewel het VNV tevoren nog had opgeroepen tegen een mogelijke collaboratie ("Geen tweede activisme"), bood Staf Declercq toch zijn diensten aan aan de Duitsers. Voor het VNV was de bezetting door de Duitsers de kans om uit de Belgische ketenen te breken en onder de vleugels van het Derde Rijk een onafhankelijk Vlaanderen te bekomen. In augustus 1940 werd de geüniformeerde afdeling van het VNV, de Grijze Brigade geleid door Herman van Ooteghem, omgedoopt tot de Zwarte Brigade en later de Dietsche Militie - Zwarte Brigade. Op 10 november 1940 maakte Staf Declercq in een redevoering publiekelijk bekend dat het VNV zich ter beschikking stelde van de Duitsers en gaf hij zijn vertrouwen aan de Führer Adolf Hitler.
Het VNV steunde direct de vervolging der Joden en sloeg volledig de Nieuwe Orde-richting in, zoals blijkt uit deze redevoering:
De overeenkomst met de Duitse militair bestuurder van België dwong het VNV wel om het herenigen van Dietsland niet meer te propageren en in plaats daarvan aan te sturen op een eventuele aansluiting van Vlaanderen bij Duitsland (tot Groot-Duitsland).
Het VNV verkreeg het recht om als enige politieke partij manifestaties te organiseren. Het VNV ronselde vanaf 20 april 1941 actief manschappen voor de Waffen-SS, iets wat tot dan uitsluitend door de Algemeene SS-Vlaanderen werd verricht en waarbij ook in datzelfde jaar de DeVlag zich aansloot. Op 5 mei 1941 smolten het Verdinaso en Rex-Vlaanderen onder druk van de Duitse bezetter samen met het VNV tot de Eenheidsbeweging VNV. Ondertussen verwierf DeVlag (Duits-Vlaamse Arbeidersgemeenschap, de organisatie die uiteindelijk op het einde van de oorlog de politieke strijd zou winnen) de steun van de SS en verwerd zo tot geduchte concurrent van het VNV. In Wallonië werd Rex de enige partij.
Nazi-Duitsland viel op 22 juni Rusland binnen. En op 7 juli 1941, 1 dag nadat Léon Degrelle al de vorming van een Waals Legioen had aangekondigd, kondigde Staf De Clercq zelf ook de oprichting van een Vlaams Legioen aan. Op 4 november 1941 beschouwde de Duitse legerleiding de opleiding van het Vlaams Legioen als voltooid en werd de eenheid naar het Russisch front gestuurd. Op 22 januari 1942 sneuvelde VNV-er en SS-Untersturmführer of onderluitenant van het Vlaams Legioen Reimond Tollenaere, door bevriend artillerievuur van een divisie van Spaanse vrijwilligers. Tollenaere werd door Staf Declercq steeds gezien als zijn mogelijke opvolger. Na Tollenaeres dood trok ook zijn jongere broer Leo (1917-1984) met het Vlaams Legioen naar het front.
Op 13 augustus 1942 vertrok het eerste konvooi uit Mechelen naar Auschwitz en meldde de VNV-krant "Volk en Staat":
Ondertussen had het VNV, met de steun van de bezetter, de bijna volledige bestuurlijke controle over de Vlaamse steden en gemeenten verworven. Eind december 1940 werd Hendrik Elias benoemd tot burgemeester van Gent. En minder dan 2 jaar later waren er 500 VNV-burgemeesters in Vlaanderen, de meeste benoemd door een secretaris-generaal en gouverneurs die ook tot het VNV behoorden.
Op 22 oktober 1942 overleed Declercq. Hij werd opgevolgd door de meer gematigde Hendrik Elias. Elias bleef manschappen ronselen voor het oostfront en voer resoluut een koers die erin bestond zo veel mogelijk de "Militärverwaltung" onder Alexander von Falkenhausen te begunstigen t.o.v. de SS, die meer de kant koos van de DeVlag en de Algemeene SS-Vlaanderen, hoewel von Falkenhausen resoluut koos voor een belgicistische aanpak.
Het VNV raakte echter meer en meer in de collaboratie betrokken en had steeds minder voeling met de gewone man. Toen Hitler de knoop dan definitief doorhakte en Jef Van de Wiele van de DeVlag tot landsleider van Vlaanderen benoemde, verloor het VNV alle macht. In april 1944 bedroeg het ledenaantal van het VNV nog maar 10.000, een vierde van twee jaar daarvoor. Het was ook in 1942 en 1943 dat het verzet aanslagen begon te plegen tegen de collaborateurs van het VNV. In 1942 werden zes VNV'ers vermoord en tijdens de maanden oktober-november werden dertien bomaanslagen gepleegd tegen het VNV. In 1943 werden 57 VNV-leden vermoord door het verzet. Het VNV zelf spoorde, middels zijn geheime inlichtingendienst, verzetslieden op en liquideerde hen.
Na de oorlog.
Tijdens de repressie na de oorlog werden de kopstukken van het VNV berecht en bijna allen veroordeeld. Hendrik Elias maakte in gevangenschap (tot 1959 toen hij om gezondheidsredenen in vrijheid werd gesteld) nog opgang als auteur van diverse geschiedkundige werken: zijn politieke memoires en werken over de Vlaamse Beweging. Frans Van der Elst, oprichter van de Volksunie, bezocht hem regelmatig in de cel en beriep zich op de federalistische zienswijze van Elias bij het opzetten van deze partij. Op 2 februari 1973 overleed Elias te Ukkel.
Politiek.
Het VNV herbergde verschillende strekkingen, van gematigd federalistisch via Vlaams autonomistisch tot Groot-Nederlands, en democratisch tot autoritair en antiparlementair. Staf Declercq had de moeilijke taak deze uiteenlopende groepen bijeen te brengen en bij elkaar te houden. Daarbij schuwde hij machiavellistische tactieken niet.
Een vertegenwoordiger van de gematigde (anglofiele) groep was onder anderen Hendrik Elias, die tijdens zijn verblijf in Italië een afkeer had gekregen van het fascisme. De nationaalsocialist Reimond Tollenaere was dan weer een schoolvoorbeeld uit de radicale groep. Beide groepen konden naast elkaar bestaan, door het vrij autoritaire optreden van Declercq.
Tijdens de Tweede Wereldoorlog verzwakte de democratische groep, en konden de fascistoïde kenmerken van de partij zich volop ontwikkelen, tot het VNV evolueerde naar een fascistische collaboratiepartij, zij het met een monddood gemaakte democratische groep. Hierin kreeg het VNV af te rekenen met enkele kleine maar venijnige zweepgroeperingen, die op minder steun van de bevolking konden rekenen, maar des te meer van de radicale bezetter. De DeVlag en de Algemeene SS-Vlaanderen waren zeer zeker een kracht die het VNV verder in de collaboratie duwden door te wedijveren om de zegen van Hitler.
Reimond Tollenaere was de gedoodverfde opvolger van Declercq, tot Tollenaere overleed aan het oostfront. De op een aantal vlakken meer gematigde Hendrik Elias zou uiteindelijk in de voetsporen treden van de Leider. Toen Staf Declercq overleed versterkte Elias zijn autoritaire macht door de Raad van Leiding niet meer samen te roepen. "Het VNV werd nu in de praktijk geleid door één leider die zelfs geen poging meer ondernam om verantwoording af te leggen aan het collectieve leidingsorgaan dat bestond van bij de stichting van het VNV." (Bruno De Wever, "Greep naar de macht-Vlaams-nationalisme en Nieuwe Orde - Het VNV 1933-1945", 2007). Meer dan een machteloze rem in de maalstroom van het steeds fanatieker wordende oorlogstafereel was hij echter niet, maar toch probeerde Elias in de mate van het mogelijke de niet-genazificeerde Militärverwaltung te steunen, al was die niet zo welwillend t.o.v. het VNV. Zo werd, zeker na bericht uit Berlijn het Groot-Nederlandse streven al vroeg in de oorlog verboden, wat ertoe leidde dat enkele groepjes van Nederland Eén! in het verzet gingen (net zoals dat met sommige Verdinaso-leden ook het geval was). Deze Militärverwaltung van Alexander von Falkenhausen en Eggert Reeder was zelfs uitgesproken belgicistisch in zijn aanpak, maar Elias verkoos deze bedachtzame collaboratie boven een met de SS van Himmler.
Toch bleef het VNV bestaan en hoewel het in de loop van de oorlog steeds op minder sympathie van de gewone man kon rekenen, stapte het steeds verder de collaboratie in. Tot op het einde het VNV uitgeschakeld werd doordat Jef Van de Wiele van de DeVlag - allen waren inmiddels naar Duitsland gevlucht voor de oprukkende geallieerden - als landsleider benoemd werd, en Vlaanderen benoemd werd als deel van het Duitse Rijk. Elias werd uitgenodigd om in de Vlaamse Landsleiding te zetelen, maar weigerde, wat hem zijn vrijheid kostte. Veel zou het niet uitgemaakt hebben, want intussen was België bevrijd door de geallieerden.
Van de partijleiding werd enkel Theo Brouns daadwerkelijk geëxecuteerd voor zijn aandeel in de contraterreur.

</doc>
<doc id="29886" url="https://nl.wikipedia.org/wiki?curid=29886" title="VNV">
VNV



</doc>
<doc id="29888" url="https://nl.wikipedia.org/wiki?curid=29888" title="Heinrich Ignaz Franz Biber">
Heinrich Ignaz Franz Biber

Heinrich Ignaz Franz Biber von Bibern (Wartenberg am Roll, sinds 1645 Stráž pod Ralskem, 12 augustus 1644 — Salzburg, 3 mei 1704) was een Oostenrijks componist en violist van Boheemse herkomst.
Levensloop.
Biber werd in Stráž pod Ralskem (toentertijd Wartenberg), Bohemen geboren. Zijn basisopleiding kreeg hij aan het College van de Jezuïeten in Opava, (Duits: Troppau), Moravië, waar hij onder andere bekend werd met Pavel Josef Vejvanovský en Philipp Jacob Rittler. Vermoedelijk heeft hij in Praag, Dresden en Wenen gestudeerd onder andere bij de vioolvirtuoos Johann Heinrich Schmelzer.
In het begin van de jaren zestig van de 17de eeuw was hij als musicus in dienst van Vorst Johann Seyfried Eggenberg in Graz in de Oostenrijkse provincie Stiermarken (Steiermark). Later was hij kapelmeester tot 1670 van de beroemde kapel van de vorst-aartsbisschop van Olomouc (Duits: Olmütz) Karl von Lichtenstein-Kastelkorn, die op de zomerzetel van de bisschop, het kasteel Kroměříž (Duits: Kremsier) (nu: Paleis van de Přemysliden) musiceerden (beide plaatsen in de provincie Moravië). Aansluitend was hij violist en componist, dirigent en rentmeester aan het hof van de aartsbisschop van Salzburg Maximilian Gandolph von Khuenburg.
Op 30 mei 1672 huwde hij met Maria Weiß uit Salzburg. In 1690 werd hij - na een wachttijd van 9 jaar - eindelijk door keizer Leopold I van het Heilige Roomse Rijk met de adelstitel "Biber von Bibern" onderscheiden.
Zijn composities bestaan merendeels uit kerkmuziek, hoewel ook twee opera's van hem bekend zijn. Hij overleed op 59-jarige leeftijd in Salzburg.

</doc>
<doc id="29889" url="https://nl.wikipedia.org/wiki?curid=29889" title="Alonzo Pérez de Guzmán y de Zuniga - Sotomayor">
Alonzo Pérez de Guzmán y de Zuniga - Sotomayor

Don Alonzo Pérez de Guzmán el Bueno, hertog van Medina Sidonia, (10 september 1550 - 1615) is vooral bekend als commandant van de Spaanse Armada, waarmee koning Filips II in 1588 Engeland wilde binnenvallen.
De aanvankelijke bevelhebber van de Armada, de markies van Santa Cruz, overleed enkele maanden voordat de vloot zou uitvaren op 9 februari 1588. Medina Sidonia, een totaal onervaren vlootcommandant, werd benoemd als zijn opvolger. Aanvankelijk weigerde hij, maar na druk van Filips II stemde hij toe met zijn benoeming.

</doc>
<doc id="29890" url="https://nl.wikipedia.org/wiki?curid=29890" title="Gilles Binchois">
Gilles Binchois

Gilles (Egidius) Binchois (Bergen (Mons), rond 1400 – Zinnik, 20 september 1460), ook wel Gilles de Bins genoemd, was een Henegouws componist, samen met Guillaume Dufay een van de stichters van de Franco-Vlaamse School (Vlaamse polyfonie).
Leven.
Hij werd geboren als zoon van Jean en Johanna de Binche, vermoedelijk in Bergen, waar zijn vader waarschijnlijk raadsheer was van de graaf van Henegouwen, die overigens ook graaf van Holland was, Willem van Oostervant. In 1419 werd hij er organist van de Sint-Waltrudiskerk; in 1423 verhuisde hij naar Rijsel, een stad in het graafschap Vlaanderen, dat sinds 1369 onderdeel was van het hertogdom Bourgondië. In 1424 schrijft hij een rondeau voor William de la Pole, de eerste hertog van Suffolk.
Enige jaren later trad hij in dienst van het hof van Filips de Goede, hertog van Bourgondië; zijn motet "Nove cantum melodie" (1431) noemt alle 19 zangers aan het hof, waaronder hemzelf. Daarnaast vervulde hij kerkelijke functies in Brugge en Bergen.
Intussen verwierf Filips door erfenis de hertogdommen Brabant en Limburg (1430) en Henegouwen (1433), waarmee een groot aaneengesloten gebied onder Bourgondisch bestuur kwam, dat omdat het grotendeels plat was de Nederlanden werd genoemd. (Het huidige Nederland viel er grotendeels buiten.) De politieke stabiliteit in de regio bracht een ongekende economische voorspoed (lakenhandel) en culturele bloei, waardoor de Nederlanden het belangrijkste muzikale centrum van Europa werden.
Binchois stond aan de wieg van deze ontwikkeling. Met zijn tijdgenoten (de zogeheten Bourgondische School) ontwikkelde hij de Nederlandse polyfonie, die gezichtsbepalend werd voor de West-Europese muziek, en dat bleef tot de Tachtigjarige Oorlog (vanaf 1568) aan de stabiliteit en voorspoed in het gebied een einde maakte.
In 1452 werd Binchois benoemd tot proost van Zinnik (Soignies), wat we, omdat hij geen priester was, mogen opvatten als pensioenvoorziening. Daarnaast kreeg hij nog een ruime toelage van het hof. In Zinnik overleed hij op 20 september 1460. Aan zijn dood wijdt Johannes Ockeghem de treurzang (déploration) "Mort tu as navré de ton dart".
Werken.
In vergelijking met zijn Franse voorgangers van de Ars subtilior, die zeer complexe polyfonie bedreven, brengt Binchois, meer nog dan zijn tijdgenoten van de Bourgondische School zoals Guillaume Dufay en John Dunstaple, de toegankelijkheid in de muziek terug, door relatieve eenvoud, een sterke melodie, en consonantie van de verschillende stemmen.
Dit geldt in zijn kerkmuziek, maar hij is beroemd geworden om zijn chansons (liederen), vooral rondeaus, ook wel balladen, geschreven voor het hof en daarom vaak de hoofse liefde bezingend.
Musicologen zijn geneigd Dufay en Dunstaple boven hem te stellen, maar Binchois was het populairst: meer dan het werk van zijn tijdgenoten zijn zijn liederen in de op hem volgende eeuw terug te vinden in de vorm van kopieën, navolgingen, parodieën en citaten, in de Nederlanden en ver daarbuiten.
Desondanks wordt aangenomen dat de 55 tot 60 overgebleven liederen maar een fractie zijn van wat hij werkelijk geschreven heeft.

</doc>
<doc id="29892" url="https://nl.wikipedia.org/wiki?curid=29892" title="Philippe de Vitry">
Philippe de Vitry

Philippe de Vitry (Vitry, 31 oktober 1291 – Meaux, 2 juni 1361) was een Frans componist en muziektheoreticus, maar daarnaast ook bisschop, dichter en diplomaat.
Hij was secretaris van Karel IV en Filips VI van Frankrijk en later van 1351 tot 1361 bisschop van Meaux. Hij is bekend voor zijn vernieuwing in de muzieknotatie - vooral op ritmisch gebied - en is samen met Guillaume de Machault de belangrijkste vertegenwoordiger van de Ars nova. Van zijn composities zijn slechts enkele motetten (op eigen tekst) bewaard gebleven. Hij schreef het muziektraktaat "Ars nova" (ca. 1322–1323), dat een verhandeling is over de muziek die hij en Guillaume de Machault in zwang brachten. Blijkens getuigenissen van tijdgenoten die in hem een universeel geleerde zagen, heeft hij zich ook bewogen op het terrein van de metafysica, de mathematica en de dichtkunst.

</doc>
<doc id="29894" url="https://nl.wikipedia.org/wiki?curid=29894" title="Ars nova (polyfonie)">
Ars nova (polyfonie)

De ars nova (Latijn voor 'nieuwe kunst') is een vorm van meerstemmige muziek uit de 14e eeuw waarbij de stemmen van de polyfonie in gelijk ritme voortschrijden. Deze kunstvorm werd genoemd naar het gelijknamige traktaat van Philippe de Vitry uit ca. 1320 en ontwikkelde zich rond 1300 in Frankrijk en Bourgondië. Een belangrijk beoefenaar ervan was Guillaume de Machaut (ca. 1300 - 1377). Vanaf ongeveer 1380 verloor deze muziekstijl meer en meer terrein aan de nieuw opkomende Vlaamse Polyfonie, om er uiteindelijk helemaal door te worden vervangen.
Geschiedenis van de Ars Nova.
De muziek van de periode tussen de 12e en 13e eeuw staat bekend als de ars antiqua ('oude kunst'). De muziek uit deze periode maakt vaak een meer statische indruk. In 1309 begon de Babylonische ballingschap van de paus in Avignon en daarmee een tijd van vernieuwing en experimenteren. Met voortrekkers als Philippe de Vitry ontstond een geheel nieuwe stijl met steeds toenemende, vooral ritmische complexiteit. Er werden daarvoor nieuwe notaties bedacht. Er ontstond muziek met een traag verlopende onderstem, de cantus firmus, met daarboven een of meerdere stemmen die in hoog tempo allerlei ritmische capriolen uithalen. Een latere vertegenwoordiger van de ars nova en meteen ook een van de grootste componisten was Guillaume de Machaut. Hij werkte met isoritmie, dat wil zeggen dat hetzelfde ritmische motief door verschillende stemmen werd overgenomen.
Ook op het gebied van het toonstelsel waren er vernieuwingen, hoewel zij door de ritmische ontwikkeling wat overschaduwd werden. De oude muziek werd beheerst door de leer van Guido van Arezzo met zijn zeven hexachorden. Binnen dat stelsel kon alleen de toon B als "naturale" (b) en als "mollum" (bes) voorkomen. Halve toonafstanden invoeren op andere plaatsen werd door de (kerkelijke) autoriteiten niet op prijs gesteld. In de ars nova begon men echter ook op andere plaatsen 'fictieve' hexachorden in te voeren. Zo ontstonden accidentele verhogingen en verlagingen die men 'ficta' noemt. Deze mutaties moeten echter niet verward worden met de latere modulaties. In de ars nova waren de stemmen grotendeels autonoom en de mutaties die door de ficta in de toonreeks werden aangebracht waren dan ook per stem verschillend. Het is dus heel goed mogelijk dat in de ene stem een f en een bes voorgeschreven staat en in de andere een fis en een b. Vaak werd het aan het kunstenaarschap van de zanger overgelaten hoe botsingen daartussen te vermijden waren.
De latere fase van de ars nova heet ook wel de "ars subtilior". In die latere tijd trachtte het hof van Avignon zijn prestige wat op te vijzelen door als schutspatroon van de kunsten op te treden en aan het pauselijk hof verbleef dan ook een groep avant-gardistische componisten die men de "fumeux" noemt. Een voorbeeld is Solage. Van hem en zijn mede-fumeux kan gezegd worden dat zij er lustig op los experimenteerden. Dat leverde vooral interessant, maar niet noodzakelijkerwijs mooi materiaal op. Soms grenst het 'interessante' zelfs aan het bizarre en onspeelbare. Deze periode wordt daarom wel vergeleken met de tweede helft van de 20e eeuw. Toch heeft deze periode zeker een belangrijke aanzet gegeven in de richting van het latere toonsysteem en de muziek van de renaissance.

</doc>
<doc id="29895" url="https://nl.wikipedia.org/wiki?curid=29895" title="Kerkmuziek">
Kerkmuziek

Onder kerkmuziek verstaat men muziek, die geschreven is met het oog op gebruik ervan in de kerkelijke liturgie.
Geschiedenis.
Kerkmuziek is zo oud als de Kerk zelf, hoewel uit de vroegste tijden niet bijzonder veel is overgebleven, voor een deel doordat oudere notatiesystemen in onbruik geraakt waren. 
De eerste periode waarin bewust een poging is gedaan om enige orde aan te brengen in de liturgische muziek, deze te bundelen en verder te ontwikkelen, is de tijd van Karel de Grote. Aan deze tijd danken wij de eerste bundeling van het gregoriaans en het neumenschrift. Ongetwijfeld bevat het gregoriaans overblijfselen uit vroegere tijden, mogelijk zelfs uit de joodse tempelliturgie, maar dit is moeilijk aan te wijzen. Feit is dat bijna acht eeuwen lang de ontwikkeling van de West-Europese muziekgeschiedenis, zo niet geheel, dan toch voor het grootste deel, via kerkmuziek plaatsvond.
Met de ontwikkeling van de muzieknotatie en de meerstemmigheid richtten veel componisten zich op het scheppen van vooral kerkmuziek, ook al omdat componisten dikwijls priesters waren, zoals Gregorio Allegri, Gilles Binchois, Philippe de Vitry en niet te vergeten "de Rode Priester" Antonio Vivaldi. Vaak was dat voor musici de beste, zo niet enige, manier om aan de kost te komen, niet alleen in de Kerk zelf, maar ook aan een prins- aartsbisschoppelijk-, hertogelijk-, of keizerlijk hof.
Door alle eeuwen heen is de "mis", of een onderdeel daarvan, een geliefd onderwerp voor componisten geweest, ook protestantse componisten zoals Johann Sebastian Bach schreven in deze vorm. De gregoriaanse melodieën werden vaak als basis genomen voor verdere meerstemmige bewerking. In de protestantse traditie vormt het kerklied het belangrijkste uitgangspunt voor de kerkmuziek. Op basis van het kerklied ontstonden koraalbewerkingen, -fantasieën en variaties, motetten en cantates. Ook katholieke componisten als Max Reger lieten zich door het protestantse kerklied inspireren.
Het motu proprio "Tra le sollecitudini" van 1903 van Paus Pius X was belangrijk voor de katholieke kerkmuziek omdat hiermee het gregoriaans werd hersteld.
Enkele voorbeelden van kerkmuziek, die thans ook in de concertzaal zijn te beluisteren:
Opleiding en organisaties.
In Heverlee bij Leuven is het Lemmensinstituut actief in de studie en het onderricht van kerkmuziek.
In Nederland kan aan diverse conservatoria kerkmuziek worden gestudeerd. In de praktijk houdt dit meestal in dat men naast de studie van bijvoorbeeld orgel of koordirectie de specifieke bijvakken (gregoriaans, liturgie, hymnologie) voor kerkmuziek bestudeert. Het Nederlands Instituut voor Kerkmuziek (NIK), tegenwoordig samen met het conservatorium en de beiaardschool onderdelen van de faculteit muziek van de Hogeschool voor de Kunsten Utrecht, is door de kerken erkend als opleidingsinstituut. Maar ook bij de andere conservatoria zijn kerkelijke examinatoren bij de eindexamens aanwezig. Het NIK en de Nederlandse Sint-Gregorius Vereniging (NSGV) werken nauw met elkaar samen. De NSGV houdt zich bezig met de opleiding van het amateurkader voor kerkmuziek.
De Katholieke Kerk en de Protestantse Kerk in Nederland hebben voor de begeleiding en kwaliteitsbewaking van de kerkmuziekopleidingen in Nederland de Interkerkelijke Stichting Opleiding Kerkmuziek (ISOK) opgericht.
De Stichting Kerkmuziek Netwerk, opgericht in 2013, beijvert zich om professionals en liefhebbers rond het thema kerkmuziek te inspireren en ondersteunen. 

</doc>
<doc id="29896" url="https://nl.wikipedia.org/wiki?curid=29896" title="Rondo (dicht- en muziekvorm)">
Rondo (dicht- en muziekvorm)

Een rondo (ook: rondeel of rondeau) is een uit de middeleeuwen afkomstige vers- en muziekvorm, die als muziekvorm, maar dan gewijzigd, gedurende de geschiedenis behouden bleef en tot en met de romantiek gebruikt werd.
Dichtvorm.
Een rondeel is een achtregelig gedicht met gewoonlijk slechts twee rijmklanken dat een typerende herhaling van versregels bevat. Deze herhalingen vinden vaak - zeker bij de rederijkers- plaats in versregel 1, 4 en 7. Elke versregel is opgebouwd uit vijfvoetige jamben, al zijn er ook andere ritmes mogelijk. Het ontstond vermoedelijk in Frankrijk aan het begin van de dertiende eeuw. In de late middeleeuwen drong het ook door tot de Nederlanden, waar het een geliefde versvorm werd. Ook de rederijkers beoefenden deze vorm.
Het middeleeuwse rondeau (uitgesproken als: 'rondó') had acht regels met een ingewikkeld rijmstelsel:
De eerste, vierde en zevende regel waren identiek en hetzelfde gold voor de tweede en de laatste regel. Op muziek gezet waren er twee melodische regels A en B die zich dus als ABAAABAB herhaalden.
Een goed voorbeeld van een rondeel uit de Nederlandse literatuur (en muziek) is het lied 'Egidius waer bestu bleven'.
Een ander voorbeeld van Anthonis de Roovere:
Een van de bekendste rondelen is het gedicht "In Flanders Fields" dat John McCrae tijdens de Eerste Wereldoorlog schreef. Merk hoe de eerste, middelste en laatste regel herhalingen zijn:
Muziekvorm.
In de rondovorm vanaf de 18e-eeuwse klassieke muziek, keert steeds het hoofdthema, het zogenaamde rondothema, als een soort refrein terug. De tussenliggende delen, met andere thema's, noemt men dan ook de coupletten. Men onderscheidt het Franse rondo en het uitgebreide Weens rondo.
Een voorbeeld van een Weens rondo is het slotdeel van de 2e pianosonate van Ludwig van Beethoven. Een ander karakteristiek voorbeeld is het slotdeel van de pianosonate in Bes groot KV 333 van Wolfgang Amadeus Mozart.

</doc>
<doc id="29897" url="https://nl.wikipedia.org/wiki?curid=29897" title="Egidius waer bestu bleven">
Egidius waer bestu bleven

Het lied Egidius waer bestu bleven is een vroeg rondeau uit de middeleeuwse Nederlandse literatuur. Het behoort tot de bekendste Middelnederlandse liederen.
Geschiedenis.
Het lied staat in het Gruuthusehandschrift, dat dateert van rond 1400. Het is in het handschrift opgenomen met muzieknotatie. Het werd in 1849 voor het eerst gepubliceerd door Charles Carton. In 1966 werden liederen en gedichten uit het Gruuthusehandschrift uitgegeven door K. Heeroma, waardoor de liedteksten in bredere kring bekend raakten. In 2007 werd het handschrift, dat tot dan toe in privébezit was geweest, aangekocht door de Koninklijke Bibliotheek in Den Haag.
Het lied is aan het einde van de 14de eeuw geschreven door een onbekende auteur; mogelijk gaat het om Jan Moritoen, maar dit staat niet vast. Egidius werd in 2007 met waarschijnlijkheid geïdentificeerd als Gillis Honin. Deze man stierf plots op 8 oktober 1385.
Volgens professor Frits van Oostrom gaat het hier om het "meest gebloemleesde Nederlandse gedicht".
Inhoud.
"Egidius waer bestu bleven" is een elegie of klaaglied.
De tekst gaat over de dood van een vriend, genaamd Egidius. De dichter benijdt Egidius omdat die in de hemel is opgenomen, terwijl de dichter zelf op aarde ongelukkig is en lijdt. Hij of zij vraagt Egidius een plaatsje naast zich vrij te houden in de hemel. 
Een van de troeven van dit gedicht is dat het niet enkel óver Egidius gaat, maar ook gericht is áán hem; dat maakt de betrokkenheid, de emotionaliteit alleen maar groter. Er is ook een zeker contrast tussen de eerste strofe (v 4-8) en de tweede (v 12-16). In de eerste strofe worden vooral positieve emoties ter sprake gebracht: goed, fijn, vreugd; in de tweede vooral negatieve: sneven, lijden, pijn. De eerste strofe gaat ook in hoofdzaak over Egidius, de tweede over 'ic'. Ook is er het contrast tussen hemel ('troon', strofe 1) en aarde ('weerelt', strofe 2).
De woorden “Du coors die doot” (jij koos de dood) zullen waarschijnlijk niet de betekenis gehad hebben van zelfmoord, omdat uit het Egidiuslied blijkt dat Egidius in de hemel is. In de middeleeuwen geloofde men namelijk dat wie zelfmoord pleegde, niet in de hemel kwam. Wellicht moet 'kiezen' hier niet al te letterlijk genomen worden en is het werkwoord in een gereduceerde betekenis gebruikt. Dan komt een neutrale vertaling als 'Jij bent de dood ingegaan' dichter bij de bedoeling.
Egidius krijgt nog een ander lied in het Gruuthusehandschrift en daaruit blijkt dat de man een mooie tenorstem had. Muziek maakte inherent deel uit van de vriendschap tussen Egidius en de dichter. Maar nu Egidius er niet meer is, klinkt niets nog als voorheen en het zingen is een opgave geworden: “ic moet noch singhen een liedekijn”. Een liedje, alsof het er niet meer toe doet. Dit is een gedicht over verlies, meer dan over sterven. Het verlies is duidelijk nog niet verwerkt; getuige de nutteloze vraag “Egidius, waar ben je gebleven?” en ook de vorm van het lied, een rondeel dat begint en eindigt met dezelfde verzen, suggereert de rauwheid van het verlies. De dichter redeneert a.h.w. in cirkels, hij verlangt naar een dode - nog zo'n rauwe absurditeit. Maar er is troost; ooit zien ze elkaar weer. Het kan nog lang duren, maar toch, “verware mijn stede di beneven”, hou mijn plaatsje vrij, naast jou. Volgens Frits Van Oostrom “de meest ontroerende regel van het hele lied”.
Vorm.
De tekst van het lied is misschien wel twee verzen korter dan hieronder wordt weergegeven. Het handschrift bevat deze immers niet (zie de site van de Koninklijke Bibliotheek). In dat geval is het rijmschema perfect symmetrisch: ABA bbaba ABA ababb ABA. Dat zou er dan op kunnen wijzen dat het belangrijkste vers van het lied het B-vers is: “mi lanct na di, gheselle mijn”. Het rijmschema kent dus slechts twee rijmklanken (wat normaal is voor een rondeel), namelijk '-even' en '-ijn' (dat in het Middelnederlands wordt uitgesproken als 'ien'). Deze scherpe klanken komen niet alleen in rijmpositie voor, ze schuilen ook al in de naam Egidius en komen ook elders in het lied tamelijk veel voor, bv in het B-vers. In een lied over de dood zou men toch vooral doffe klanken verwachten: oo, oe en aa, maar hier dus niet; enkel “du coors die dood” klinkt zwaar. De lichte, blije, scherpe klanken lijken dus op het eerste gezicht een contrast met de zwaarte van het onderwerp, maar evengoed suggereren ze de scherpte van de pijn van het afgesneden zijn. Gerrit Komrij: “De pijn van de dood heeft hem de ogen geopend voor de pijn van het leven.” De keuze voor de scherpe klanken (vooral ie) kan ingegeven zijn door de naam van de betreurde, maar er is ook een eenvoudigere verklaring; in de Latijnse literatuur was de ie een klank die geassocieerd werd met droefenis.
Muziek.
Over de muziek van dit lied is het laatste woord nog niet gezegd. Niet alleen weten we niet welke woorden bij welke noten horen, musicologen zijn er ook nog niet helemaal uit hoe die noten dan geïnterpreteerd (= gezongen) moeten worden. Toch zijn er her en der verschillende interpretaties te vinden op het net.

</doc>
<doc id="29898" url="https://nl.wikipedia.org/wiki?curid=29898" title="Rondeau">
Rondeau



</doc>
<doc id="29899" url="https://nl.wikipedia.org/wiki?curid=29899" title="Prozagedicht">
Prozagedicht

Een prozagedicht of "gedicht in proza" is een gedicht dat niet in versvorm is geschreven. Het heeft dus het uiterlijk van een "gewone" tekst (proza).
Kenmerken.
Kenmerkend voor een prozagedicht is echter niet alleen het ontbreken van witruimte en rijm zoals bij een gedicht. Er wordt namelijk ook gebruikgemaakt van stijlmiddelen die typisch zijn voor poëzie, zoals ritme, alliteratie, assonantie en poëtische, vaak vervreemdende beeldspraak. Bij wat langere prozagedichten, zoals die van Oscar Wilde, spreekt men ook over het "poëtische korte verhaal". 
Franse voorlopers.
Als voorloper van het genre wordt Aloysius Bertrand beschouwd, met zijn bundel "Gaspard de la nuit" (1842). Het is Charles Baudelaire die het boek van Bertrand herontdekt, dat inmiddels in de vergetelheid was geraakt. Hierdoor geïnspireerd schreef hij de bundel "Petits poèmes en prose" (1869), ook bekend onder de titel"Le spleen de Paris", die 50 prozagedichten bevat.
Nederlandstalige navolgers.
In de jaren 1890 werd het prozagedicht door de Nederlands-Limburgse schrijver Frans Erens in de Nederlandse literatuur geïntroduceerd. Het voorbeeld voor zijn "gedichten in proza", zoals Erens ze aanduidde, waren Baudelaires "Petits poèmes en prose". Zowel prozaschrijvers als dichters (onder anderen Lodewijk van Deyssel, Aart van der Leeuw, H. Marsman, Paul van Ostaijen, F. Bordewijk, Noto Soeroto, Bernardo Ashetu) schreven prozagedichten. Ook de dichter Bert Schierbeek schreef veel prozagedichten, die hij zelf "proëzie" noemde, een samentrekking van "proza" en "poëzie".
Een van de beroemdste voorbeelden uit de Nederlandse letterkunde is de laatste bladzijde van Hugo Claus' "Oostakkerse gedichten", met vier prozagedichten.
In de huidige Nederlandstalige poëzie profileert Alain Delmotte zich als verdediger van het prozagedicht, onder meer in zijn verzameling 'Breedschrift' (2024).
Literatuur.
Jan-Willem van der Weij, "Beweging en bewogenheid: het prozagedicht in de Nederlandse literatuur aan het einde van de negentiende eeuw." Amsterdam: Thesis, 1997. (Proefschrift Vrije Universiteit Amsterdam.) 

</doc>
<doc id="29901" url="https://nl.wikipedia.org/wiki?curid=29901" title="Regeringsleider">
Regeringsleider

Een regeringsleider is de persoon die aan het hoofd staat van een groep mensen die een staatsrechtelijke eenheid bestuurt, de regering. Dat wat geregeerd wordt kan een land zijn, bijvoorbeeld Nederland, een verzameling (deel)staten, bijvoorbeeld België of Duitsland, of een eenheid daarbinnen, bijvoorbeeld de Amerikaanse staat Texas. Ook andere varianten zijn mogelijk. Staatsrechtelijke eenheden die op een lager niveau zijn georganiseerd worden ook bestuurd, maar in het normale spraakgebruik noemt men dat meestal niet een regering en wordt de persoon die aan het hoofd staat niet regeringsleider genoemd. De functionaliteiten van het werk op verschillende niveaus is dus vergelijkbaar maar de gangbare benaming is anders.
De rechten, plichten en bevoegdheden die een regeringsleider heeft, is afhankelijk van de ter plaatse geldende wetten, regels en gewoonten, en verschillen sterk van land tot land. Ook de keus of men een bestuur een regering noemt en de voorzitter regeringsleider, verschilt per regio. In Nederland bijvoorbeeld, wordt het begrip regeringsleider alleen gebruikt voor de minister in een kabinet die de functie heeft gekregen om voorzitter te zijn van de ministerraad, een andere benaming is minister-president. Het bestuur van een provincie of gemeente wordt niet regering genoemd en haar voorzitter niet regeringsleider. In Duitsland wordt het begrip minister-president echter alleen gebruikt voor de regeringsleider van een deelstaat, die daar niet regeringsleider wordt genoemd
Afhankelijk van de staatsvorm verschilt de benaming van deze persoon. Zo geldt in een presidentiële republiek of in een semipresidentieel systeem als staatshoofd, de president, die vaak tevens de regeringsleider is. In een parlementaire republiek is vaak de voorzitter van de ministerraad, de regeringsleider. Van laatstgenoemde is Duitsland een voorbeeld: de Duitse president is formeel het staatshoofd maar heeft een voornamelijk ceremoniële functie, regeringsleider is de bondskanselier. Bij monarchieën bestaat eenzelfde onderscheid: in absolute monarchieën is de monarch vaak tevens de ("de facto") regeringsleider, terwijl in constitutionele monarchieën de minister-president de rol van regeringsleider op zich neemt. De bevoegdheden en de rol van de regeringsleider verschilt lichtelijk van land tot land.
Andere benamingen voor deze functie kunnen zijn: premier, Eerste minister, president van de regering of voorzitter van de ministerraad.
Per land.
België.
In België wordt de federale regeringsleider eerste minister of premier genoemd. De regeringsleiders van de gemeenschaps- en gewestregeringen worden aangeduid met de term minister-president.
Duitsland.
In Duitsland is de bondskanselier de regeringsleider.
Frankrijk.
In Frankrijk is de premier de regeringsleider. Zie de lijst van premiers van Frankrijk voor namen.
Ierland.
In Ierland wordt het hoofd van de regering Taoiseach genoemd. 
Nederland.
In Nederland is de Koning in naam de regeringsleider maar de verantwoordelijkheid voor deze functie wordt gedragen door de voorzitter van de ministerraad, de minister-president, vaak (officieus) ook aangeduid als "premier". Zie hier voor namen.
De regering in Nederland is gevestigd in Den Haag. De Ministerraad vergadert in de Trêveszaal nabij het Binnenhof.
Spanje.
In Spanje wordt de regeringsleider "presidente del gobierno" (president van de regering) genoemd, kortweg "presidente", hoewel het niet om het staatshoofd gaat (dat is de koning). De functie is niet zozeer een "primus inter pares" in de ministerraad, alswel de duidelijke leider van de regering. Zie de lijst van premiers van Spanje voor namen.
Verenigd Koninkrijk.
In het Verenigd Koninkrijk noemt men de regeringsleider Prime Minister. Zie de lijst van premiers van het Verenigd Koninkrijk voor namen.

</doc>
<doc id="29903" url="https://nl.wikipedia.org/wiki?curid=29903" title="IT">
IT



</doc>
<doc id="29904" url="https://nl.wikipedia.org/wiki?curid=29904" title="ICT">
ICT



</doc>
<doc id="29907" url="https://nl.wikipedia.org/wiki?curid=29907" title="Meterkast">
Meterkast

De meterkast is de technische ruimte in een woning/pand waar diverse meters zijn opgesteld. Ook kunnen voor de verschillende leveringen, zoals van gas en elektriciteit, meerdere meterkasten aanwezig zijn. In sommige gebieden is het ook toegestaan om de meterkast voor water of voor gas aan de buitenkant van een woning te plaatsen. In veel woningen zit de watermeter onder de kilowattuurmeter of onder de grond, bij oudere woningen.
Aansluitingen.
In de meterkast kunnen de volgende leveringen binnenkomen:
De eerste vier hebben een meter. De laatste twee, antenne en telefoon, kwamen voorheen op een punt in de woonkamer binnen, maar aangezien ook vaak in andere kamers een telefoon- en antenneaansluiting gewenst is, is de meterkast praktischer als centraal punt. Zie paragraaf AOP en ISRA.
Ook een internetaansluiting bevindt zich vaak in de meterkast. Deze is meestal gecombineerd met telefoon- "(Asymmetric digital subscriber line" (ADSL), coax- of glasvezelkabel.
Aangezien de meterkast de voor de hand liggende plaats is voor een huistelefooncentrale, een antenneversterker, fax en bovendien (voor het computernetwerk) voor een router, switch of draadloos toegangspunt, verder ook voor een printer, nas of zelfs een kleine server, is het gewenst dat er in de meterkast enkele wandcontactdozen zijn. In oudere woningen ontbreken deze vaak, ofschoon er doorgaans al wel een enkele wandcontactdoos aanwezig was voor de transformator van de deurbel.
Voorschriften.
De meterkast dient toegankelijk te zijn voor het regelmatig uitlezen van de meters en herstellen van stroomtoevoer bij kortsluiting of overbelasting. Het Bouwbesluit (per 1 april 2012) stelt geen (publieksrechtelijke) eisen meer aan de meterruimte. Wel zal de netbeheerder (private) eisen stellen aan de plaats en uitvoering van de meterruimte bij de aanvraag voor aansluitingen.
De meterkast heeft (minimale) standaardafmetingen en moet afsluitbaar zijn. De achterwand van de meterkast moet bestaan uit houtachtig, schroefbaar plaatmateriaal met een dikte van ten minste 18 mm. Doordat de inrichting van een meterkast bepaald is, wordt bij nieuwbouw veelal gebruikgemaakt van een meterkastvloerplaat. Deze vloerplaat is bestemd voor het bevestigen van invoerbochten in meterkasten. De fixeerringen zijn geplaatst volgens een door de nutsbedrijven vastgelegd stramien. De zogenaamde standaard meterkast (voor woningbouw) is gemaakt volgens de NEN 2768 en heeft de afmetingen 2100 × 750 × 310 mm.
AOP en ISRA.
In de meterkast bevindt zich de scheiding tussen de openbare leidingen en de particuliere leidingen. Het scheidingspunt is soms een verzegeld kastje.
Bij de elektriciteitskabel is de kWh-meter het scheidingspunt. De meter is altijd verzegeld.
Bij de coaxkabel spreekt men van abonnee-overnamepunt (AOP). De leiding van de straat naar het AOP, en het AOP zelf, vallen onder verantwoordelijkheid van het nutsbedrijf. De leidingen vanaf het AOP vallen onder verantwoordelijkheid van de bewoner.
Bij een telefoonaansluiting spreekt men van ISRA. In de ISRA komen normaliter koperverbindingen binnen van de telecommaatschappij.
Bij een glasvezelaansluiting is er een Fiber termination unit aanwezig.
Ander gebruik.
De meterkast wordt in veel huishoudens gebruikt als opslagruimte voor bijvoorbeeld paraplu's, bezems en de stofzuiger. In sommige huizen wordt de kast dan ook bezemkast genoemd. Als er in een meterkast te veel spullen staan, kan de warmte van de apparatuur slecht weg, waardoor brand kan ontstaan.

</doc>
<doc id="29908" url="https://nl.wikipedia.org/wiki?curid=29908" title="Houtdraaibank">
Houtdraaibank

Een houtdraaibank is een werktuig waarin een stuk hout een draaiende beweging krijgt, waardoor er met een beitel een vorm in kan worden gebracht.
Werking.
Een houtdraaibank wordt gebruikt om het materiaal in een bepaalde vorm te krijgen. Dit vormgeven aan het materiaal gebeurt door middel van gutsen en beitels die op een leunspaan worden gehouden. Tegenwoordig worden vrijwel alle houtdraaibanken mechanisch aangedreven via een v-snaar. De snelheid waarmee het werkstuk ronddraait, wordt geregeld door de aandrijfsnaar naar keuze over een bepaalde set aandrijfschijven (poelies) te laten lopen. Sommige houtdraaibanken hebben een mechanische snelheidsregeling, zoals in een CVT. Vroeger was een platte riem aandrijving gebruikelijk, daarvoor waren er trapdraaibanken waarbij de voet van de houtdraaier het werkstuk in beweging bracht.
Bij duurdere draaibanken kan de snelheid van de draaibank vaak ook door een frequentieregelaar worden geregeld, die de snelheid van de motor regelt. Vaak gebeurt dit met een draai- of krachtstroommotor (3-fasig) op 400 volt. Ook is het mogelijk een krachtstroom motor via een frequentieregelaar aan het 230 V lichtnet aan te sluiten. Ten slotte zijn er frequentieregelaars die het toerental van 1-fase motoren (normale inductiemotoren voor 230 V) kunnen regelen.
Net als metaaldraaibanken, wordt voor de houtdraaibank meer en meer gebruikgemaakt van CNC en CAD-CAM besturingsmechanismen. De beitel wordt dan niet meer met de hand op de leunspaan gehouden, maar bewogen door de draaibank zelf. Soms wordt een frees gebruikt in plaats van een beitel. 
Omdat hout zelden exact rond is voordat het op de draaibank ingespannen wordt en bovendien geen uniforme dichtheid heeft, is met name bij zwaardere werkstukken ook een zware draaibank vereist, om trillingen als gevolg van onbalans op te vangen. Het beste materiaal hiervoor is gietijzer, dat zowel een hoge soortelijke massa heeft, alsook goede dempende eigenschappen bezit. 

</doc>
<doc id="29909" url="https://nl.wikipedia.org/wiki?curid=29909" title="Melatonine">
Melatonine

Melatonine is een hormoon dat bij mensen in de pijnappelklier (epifyse) geproduceerd wordt uit serotonine, en in een met de tijd van de dag variërende hoeveelheid, aan het bloed en het hersenvocht, wordt afgegeven. Het is bij veel diersoorten van invloed op het slaap-waakritme en het voortplantingsritme.
Bij mensen is de natuurlijke productie van melatonine door de pijnappelklier direct gekoppeld aan de blootstelling aan licht van bepaalde receptoren in het netvlies van de ogen. Bij de aanwezigheid van blauwachtig licht (uit zonlicht, kunstlicht en beeldschermen), wordt de productie van melatonine geremd. Neemt de blootstelling aan licht af, dan komt de natuurlijke productie van melatonine weer op gang. Voor het lichaam is dit het signaal om de dag-activiteiten te verminderen en zich voor te bereiden op de nacht.
Melatonine wordt als voedingssupplement en geneesmiddel ingezet bij de behandeling van slapeloosheid, zoals van jetlag of ploegendienst. Het wordt meestal via de mond ingenomen. Het wetenschappelijk bewijs voor de werking van melatonine bij dergelijke slaapproblemen is echter niet sterk. Uit een grootschalig onderzoek in 2017 bleek dat melatonine-inname geen grote invloed heeft op de totale slaaptijd of slaapkwaliteit. Desondanks kan gebruik van melatonine de symptomen van enkele slaapstoornissen verlichten.
Invloed door blauw licht.
Aanmaak van het hormoon melatonine vindt continu plaats in de pijnappelklier. De aanwezigheid van blauw licht (476-495 nm) onderdrukt deze aanmaak. Sturing vindt plaats via de door de lichtgevoelige ganglioncellen in de ogen opgenomen blauw licht. Hier vanuit worden impulsen doorgestuurd naar de in de hersenen gelegen kern nucleus suprachiasmaticus, die vervolgens weer een signaal doorstuurt naar een andere kern, de nucleus paraventricularis hypothalami. Uit deze kern wordt een signaal afgegeven aan de preganglionaire sympathische zenuwcellen, die uiteindelijk een signaal via het ganglion cervicale superior doet uitgaan naar de pijnappelklier.
Gebruik.
Melatonine wordt in sommige landen verkocht als middel tegen jetlag en andere slaapstoornissen. In de Verenigde Staten wordt het als voedingssupplement verkocht en door miljoenen mensen gebruikt.
Sinds januari 2016 is melatonine in België zonder voorschrift verkrijgbaar in de apotheek. De Belgische Volksgezondheid heeft beslist dat een dosis tot 0,29 mg onder de categorie 'voedingssupplement' valt en vrij verkocht mag worden. Er zijn verschillende vormen van melatonine voedingssupplement waaronder slik- en smelttabletten. Een smelt- of sublinguale tablet geniet de voorkeur omdat hier het zogenaamde poortadereffect omzeild wordt. De actieve stof melatonine wordt op die manier beter opgenomen in het lichaam.
Als geneesmiddel.
In juni 2007 is melatonine in Nederland en andere Europese landen als geneesmiddel geregistreerd onder de merknaam "Circadin". Circadin is een tablet met verlengde afgifte (2 mg melatonine) en bestemd voor patiënten van 55 jaar en ouder met een slechte slaapkwaliteit. Het wordt ook voorgeschreven als slaapmiddel bij jonge patiënten, als alternatief voor de klassieke slaapmiddelen die vaak verslavend werken en meer negatieve bijwerkingen hebben. Sinds september 2008 is Circadin in Nederland op recept verkrijgbaar. In België kwam dit later op de markt, en is ook enkel via recept te verkrijgen.
De rechtbank Gelderland vonniste op 24 februari 2015 dat in Nederland ook voor de dosering van 0,3 tot 2 mg een
handelsvergunning moet worden aangevraagd. In hetzelfde vonnis werd het de IGZ pas na 15 maart 2015 toegestaan om handhavend op te gaan treden tegen weigerachtige firma's. Op 28 augustus 2015 sprak het gerechtshof te Arnhem zich uit over dit vonnis. De sterktes tussen 0,3 mg en 5 mg melatonine vallen vooralsnog in een overgangsregeling.
In december 2018 is melatonine 3 mg in Nederland als zelfzorggeneesmiddel geregistreerd onder de merknaam "Melatonine Pharma Nord 3 mg filmomhulde tabletten". Melatonine Pharma Nord 3 mg filmomhulde tabletten hebben een directe afgifte en zijn goedgekeurd voor kortdurend gebruik (maximaal 5 dagen) voor de behandeling van jetlag bij volwassenen. Jetlag kan worden herkend aan slaapstoornissen, moeheid overdag, vermoeidheid, lichte moeite hebben met denken, prikkelbaarheid en spijsverteringsklachten na een vliegreis.
Als voedingssupplement.
In Nederland is melatonine in zeer lage doseringen (0,3 mg) als voedingssupplement bij de apotheek of drogist te verkrijgen onder verschillende merknamen of onder de stofnaam. Melatoninepreparaten met sterktes hoger dan 0,3 mg vallen onder de Geneesmiddelenwet en zijn in Nederland daarom in principe alleen op recept verkrijgbaar bij de apotheek. Niettemin zijn in 2011 voedingssupplementen op de Nederlandse markt toegelaten met 3 mg melatonine. Deze zijn op basis van het principe van wederzijdse erkenning toegelaten, wat inhoudt dat de verkoop van producten die als warenwetproduct in de ene EU-lidstaat legaal op de markt zijn, in een andere EU-lidstaat niet mag worden geweigerd, tenzij veiligheid in het geding is.
Immuunstimulerend effect.
Het effect van melatoninepreparaten op het immuunsysteem is niet definitief vastgesteld. Met betrekking tot dit specifieke probleem werd opgemerkt dat melatonine hoogstwaarschijnlijk een dubbel effect heeft, waarbij tegelijkertijd de ene delen van het immuunsysteem worden geactiveerd en de andere delen ervan worden onderdrukt. Melatonine is een immuun-stimulerend middel dat ervoor zorgt dat het lichaam op infecties en letsels reageert, waarbij dit het lichaam helpt om pathogenen te onthouden, om zo immuniteit tegen specifieke ziekten op te bouwen. Daarom zijn verdere onderzoeken nodig voor het introduceren van melatoninepreparaten in therapie als immuun ‘activator’, om evt. ernstige bijwerkingen van een dergelijke therapie, te helpen verminderen en/of te helpen voorkomen.
Indicaties.
Melatonine is een van de weinige voedingssupplementen die de strenge beoordeling door de Europese Autoriteit voor voedselveiligheid (EFSA) hebben doorstaan. De EFSA vond dat er voldoende wetenschappelijke onderbouwing was voor de gezondheidsclaim dat melatonine de symptomen van jetlag vermindert, maar niet dat melatonine de inslaaptijd verkort en de slaapkwaliteit verbetert.
Melatonine wordt gebruikt bij:
Er zijn verder aanwijzingen voor gunstige effecten van melatonine op het immuunsysteem, behalve bij auto-immuun reumatoïde artritis. Deze ziekte kan verergeren onder invloed van melatonine. Verder heeft melatonine antioxiderende eigenschappen die bescherming kunnen bieden tegen DNA-beschadiging en kanker.
Bijwerkingen.
Sufheid, hoofdpijn, duizeligheid en misselijkheid zijn ook de bijwerkingen die het vaakst worden gemeld wanneer typische klinische doses (3 mg) melatonine gedurende meerdere dagen tot meerdere weken door gezonde personen en patiënten worden ingenomen.
Bij het innemen van melatonine op een verkeerde tijd (vóór 15:30 en ná 00:00) kan dit leiden tot het verder naar achteren verschuiven van de slaapfase. Een ander bijwerkingseffect dat kan voorvallen, is lucide dromen. Een lucide droom is een droom waarvan men ervan bewust is dat hij droomt en die droom zelfs eventueel kan controleren.
Contra-indicaties.
Mensen die lijden aan leukemie of een auto-immuunziekte als crohn of reuma zouden alleen melatonine moeten gebruiken als het effect van dit hormoon op deze ziekten beter bekend is. Sommige artsen raden vrouwen met baarmoederhalskanker af om melatonine te gebruiken.

</doc>
<doc id="29910" url="https://nl.wikipedia.org/wiki?curid=29910" title="Gasgebrekbeveiliging">
Gasgebrekbeveiliging

Een gasgebrekbeveiliging, ook wel B-klep genaamd, is een gasklep die de gastoevoer afsluit als de gaslevering faalt terwijl toestellen aanstaan.
Bijvoorbeeld: Een gasfornuis is aangesloten op het aardgasnet en staat aan om water te koken. Het gasbedrijf pleegt onderhoud aan het gasnet en de gaslevering wordt tijdelijk stopgezet. Het fornuis blijft open staan, de waterketel vergeten. Zodra de gasdruk herstelt zal gas onverbrand uit het fornuis stromen waardoor bij onvoldoende ventilatie een gevaarlijke situatie kan ontstaan. De gasgebrekbeveiliging sluit bij wegvallen van de voedingsdruk de leiding af waardoor ongelukken voorkomen worden.
De gasgebrekbeveiliging herstelt zich zodra alle toestelkranen gesloten zijn. Binnenin de gasgebrekbeveiliging bevindt zich een omloopkanaaltje voorzien van een klein gaatje. Juist dit gaatje zorgt ervoor dat er een kleine hoeveelheid gas gecontroleerd uit het gasfornuis stroomt. Omdat er een reukstof aan het aardgas is toegevoegd kan je deze uitstroom door te ruiken waarnemen. Omdat er door het openstaan van het gasfornuis geen druk opgebouwd kan worden in de binnenleiding, zal de volledige gastoevoer zich niet automatisch herstellen. Er blijft dus een gecontroleerde hoeveelheid gas uitstromen.&lt;br&gt;
Zodra de binnenleiding voldoende druk heeft, er wordt dus geen gas afgenomen omdat alle toestellen dicht zijn, dan opent de gasgebrekbeveiliging weer. Dit herstellen duurt ongeveer 15 minuten maar is afhankelijk van de grootte van de gasinstallatie en van de voordruk. De voordruk is de druk welke door de energieleverancier aangeboden wordt. Afhankelijk van het gasnet is dit in de meeste gevallen 30 mbar of 100 mbar.
Niet alle huizen zijn uitgevoerd met een b-klep, de voorschriften verschillen per gasbedrijf. De gasgebrekbeveiliging is veelal gecombineerd met de drukreduceer die voor de gasmeter in de meterkast is aangebracht.
Diverse toestellen zijn uitgevoerd met vlambeveiliging waardoor ook geen gasgebrekbeveiliging nodig is. Denk aan de geiser, gevelkachel of cv-ketel waarbij de waakvlam alleen aangestoken kan worden terwijl de vlambeveiliging overbrugd wordt door een tijdlang een knop ingedrukt te houden. Gaat de waakvlam uit dan koelt de voeler af en stopt de gastoevoer naar het toestel. 

</doc>
<doc id="29911" url="https://nl.wikipedia.org/wiki?curid=29911" title="Meetgereedschap">
Meetgereedschap

Meetgereedschap en meetinstrumenten zijn hulpmiddelen om een natuurkundige grootheid mee te meten. Hieronder staat een opsomming van dergelijke hulpmiddelen gerubriceerd naar het type grootheid of het vakgebied waarop ze betrekking hebben.

</doc>
<doc id="29912" url="https://nl.wikipedia.org/wiki?curid=29912" title="Hardcore">
Hardcore

Muziek:
Film:

</doc>
<doc id="29913" url="https://nl.wikipedia.org/wiki?curid=29913" title="Kornet (blaasinstrument)">
Kornet (blaasinstrument)

De kornet is een koperen blaasinstrument met drie ventielen, dat afstamt van de posthoorn.
Benaming.
De spelling is "kornet", maar in de praktijk wordt vaak ten onrechte "cornet" geschreven. Het woord is in het Nederlands in 1599 al geattesteerd als "kornet". Het is overgenomen uit het Frans, waar het de verkleinvorm is van "corne", afgeleid van het Latijnse "cornu", dat zowel een muziekinstrument als een dierenhoorn aanduidt.
De volledige Franse naam "cornet à pistons" heeft het Nederlandse equivalent klephoorn, maar deze term wordt ook gebruikt voor bugels en voor posthoorns met kleppen.
Kenmerken.
In vergelijking met de bugel is de kornet wat lastiger bespeelbaar door de engere mensuur. De toon van de kornet is hierdoor minder mild dan die van de bugel, maar duidelijk milder dan die van de trompet.
De kornet lijkt veel op de trompet, maar is afgeleid van de posthoorn; "cornetta" betekent letterlijk "hoorntje". Het verschil is voornamelijk dat de kornet een gemengd cilindrisch-conische boring heeft en de trompet een cilindrische: tussen het mondstuk en de beker wordt de buis van de kornet na een recht deel steeds wijder. Ook is de kornet compacter gebouwd, met wijdere bochten dan de trompet.
De kornet staat overwegend in Bes gestemd, maar A komt ook voor. De sopraan- of sopranokornet is in Es gestemd; deze heeft een hoger bereik en een betere stemming in het hoge register.
Gebruik.
Op de kornet konden solisten als Jean-Baptiste Arban technisch zeer moeilijke stukken uitvoeren en het werd zo een echt showinstrument. Hij wordt ook gebruikt in rock- en popmuziek wegens zijn volle geluid. Ook wordt de kornet bespeeld in dweilorkesten. Toen begin 20e eeuw de jazz als muziekstroming opkwam, kreeg de kornet daar meteen een belangrijke plaats in. Later ebde dat weer weg ten faveure van de trompet. In klassiek repertoire komt ook de kornet in A voor (Stravinsky en Tsjaikovski). Belangrijk is de kornet bij de brassband in Engelse stijl; deze heeft een strikte bezetting met 10 kornetten waarvan 9 in Bes en 1 in Es, op een totale bezetting van 25 koperblazers.

</doc>
<doc id="29915" url="https://nl.wikipedia.org/wiki?curid=29915" title="Jaardicht">
Jaardicht

Een jaardicht of chronogram bestaat uit één of meer versregels, of een korte spreuk, waarin de letters M, D, C, L, X, U, V, W, I en Y als Romeinse cijfers beschouwd, bij samentelling een bepaald jaartal voorstellen (synoniemen: "chronogram, jaartalvers, getalvers, tijdvers, carnacioen"). 
Vorm.
In een jaardicht moeten alle letters die een Romeins cijfer voorstellen en die in de tekst voorkomen, daadwerkelijk gebruikt worden. Meestal staan zij als hoofdletters of groter afgebeeld, soms ook in een andere kleur, wat een aanwijzing is dat er een verborgen boodschap in de tekst zit.
Een chronogram kan in vrijwel iedere Europese taal worden gemaakt, zoals men onder meer ziet in Groot-Brittannië, Frankrijk en Duitsland, en zelfs in het Nederlands zelf, maar strikt genomen moet de tekst in het Latijn opgesteld zijn.
In elk woord van de tekst moet ten minste één Romeins cijfer voorkomen en de letter U moet als V geschreven worden. De letter W geldt als dubbel V; Y als dubbel I.
Gaat het jaartalvers over een bepaalde aangelegenheid, dan geeft het getal het jaartal aan waarin de gebeurtenis heeft plaatsgevonden.
Het jaardicht wordt veel gebruikt in de eerste steen van gebouwen, in uithangborden en gevelstenen. Door het gekunstelde karakter laat de begrijpelijkheid van de tekst soms te wensen over.

</doc>
<doc id="29916" url="https://nl.wikipedia.org/wiki?curid=29916" title="Glissando">
Glissando

Glissando is de Italiaanse muziekterm voor het glijden van de ene toon naar de andere op muziekinstrumenten die zich daarvoor lenen zoals: viool, trombone, gitaar, zang. Op toetsinstrumenten zoals een piano is een glissando alleen diatonisch op de witte toetsen of pentatonisch op de zwarte toetsen mogelijk, op bijvoorbeeld klarinet wordt het veelal uitgevoerd met gebruik van een combinatie van kleppen- en riettechniek, waardoor het een zeer instrumentspecifieke klank verkrijgt.
De "Rhapsody in Blue" van George Gershwin begint met een glissando van een klarinet. "Dancing Queen" van ABBA begint eveneens met een glissando op de piano.
Een verwante techniek is portamento. Hierbij laten doorgaans alleen begintoon en eindtoon een indruk van toonhoogte achter; de tussenliggende tonen worden niet noodzakelijkerwijs gespeeld. Verwarrend genoeg wordt een glissando op een MIDI-synthesizer meestal aangeduid als 'portamento'.
Pianoglissando's.
In de pianoliteratuur treft men (reeds vanaf Beethoven en tijdgenoten) vele vormen van glissando's aan. Zo kent men de genoemde eenvoudige witte-toetsen-glissando's, maar er bestaan ook combinaties van glissando's, zogeheten dubbelglissando's, waarbij bijvoorbeeld een gelijktijdig glissando op witte en zwarte toetsen, of twee-witte-toetsen-glissando's met een interval ertussen worden gespeeld (bijvoorbeeld een octaaf- of tertsglissando). De uitvoering van glissando's vergt een speciale speeltechniek, waarbij doorgaans de zijkant van een vinger of de nagel wordt gebruikt. In een octaafglissando omhoog wordt de duim gebruikt in combinatie met een sterk gekrulde pink, die dan met de nagel speelt. Als dit octaafglissando neerwaarts gaat wordt de duimnagel in combinatie met het vlees van de pink gebruikt. De snelheid van de arm bepaalt de snelheid van het glissando. Sommige geoefende pianisten kunnen met één hand zelfs een akkoordglissando spelen waarbij drie of vier toetsen tegelijk worden gebruikt. Bij het spelen van een glissando op een keyboard zonder gewogen toetsen kan ook de handpalm gebruikt worden om een glissando te maken, omdat er minder kracht nodig is om de toetsen in te drukken.
Het te veelvuldig oefenen van glissando's kan gevolgen hebben voor de gezondheid: er kunnen door de wrijving blaren of schaafwonden ontstaan aan de vinger indien men te vaak dezelfde glissando met het 'vlees' oefent.
Notatie.
Een glissando wordt doorgaans genoteerd met een golvend of recht lijntje tussen de eerste en laatste noot. Ook komt de afkorting 'gliss.' voor. Doorgaans wordt behoudens uitzonderingen niet genoteerd of het een diatonisch, chromatisch of continu glissando is, omdat dit mede instrumentafhankelijk is. Soms komt de aanduiding van witte of zwarte toetsen voor bij pianoglissando's.
Orgel.
Zowel op elektronische orgels, pijporgels als op virtuele orgels kan een glissando worden gespeeld. Voorbeeld daarvan is de compositie "Stormy Weather Blues" van Barbara Dennerlein, gespeeld op pijporgel en waarin verschillende keren een glissando voorkomt.

</doc>
<doc id="29918" url="https://nl.wikipedia.org/wiki?curid=29918" title="Arbeidsomstandigheden">
Arbeidsomstandigheden

Arbeidsomstandigheden zijn het fysieke, sociale en psychologische klimaat waarin wordt gewerkt. Deze kunnen worden onderscheiden van de primaire en secundaire arbeidsvoorwaarden. Het woord "arbeidsomstandigheden" wordt vaak verkort tot arbo, onder andere in wetgeving. 
Wetgeving.
Nederlandse wetgeving.
De Arbowet verplicht bedrijven in de bouw en andere bedrijfstakken maatregelen te nemen om veiligheidsrisico's voor werknemers te beperken.
De Arbowet is een kaderwet waarin algemene bepalingen staan. Deze zijn verder uitgewerkt in het Arbobesluit en de Arboregeling die concrete voorschriften bevatten. In een arbocatalogus (geen term uit de Arbowet) leggen werkgevers en werknemers per bedrijf of branche vast hoe zij aan de doelvoorschriften van de Arbowet kunnen voldoen.
Enkele andere wetten in Nederland die daarbij van belang zijn: de Arbeidsomstandighedenwet, de Arbeidstijdenwet, Wet verbetering Poortwachter, Wet werk en inkomen naar arbeidsvermogen (WIA), Wet arbeid en zorg, Algemene wet gelijke behandeling en de Wet gelijke behandeling op grond van leeftijd bij de arbeid.
Belgische wetgeving.
In België zijn de Codex over het welzijn op het werk en de Welzijnswet van toepassing. In beide landen ziet de Arbeidsinspectie toe op de uitvoering van deze wetten.

</doc>
<doc id="29919" url="https://nl.wikipedia.org/wiki?curid=29919" title="Honingbij">
Honingbij

De honingbij ("Apis mellifera"), Europese (zwarte) (honing)bij, huisbij of westelijke honingbij (niet te verwarren met de "Aziatische" of "oostelijke honingbij" ("Apis cerana")) is een vliesvleugelig, sociaal levend insect uit de familie van de bijen en hommels.
De honingbij komt algemeen voor in grote aantallen. De honingbij wordt gewaardeerd vanwege de rol als bestuiver van vele plantensoorten, waaronder fruitbomen. Daarnaast is de honingbij de belangrijkste leverancier van verschillende natuurproducten zoals honing, bijenwas, koninginnengelei en propolis. De honingbij wordt op grote schaal in kunstmatige bijenkorven gehuisvest voor productiedoeleinden. De honingbij wordt echter ook bedreigd door de mens en de aantallen van de soort nemen af. Belangrijke oorzaken zijn verschillende vermoedelijke bijenparasieten en insecticiden, maar veel is onbegrepen. Omdat de honingbij een van de best bestudeerde insecten is, is veel bekend over het complexe gedrag en het al even complexe kliersysteem dat daarbij een rol speelt. De honingbij is niet de enige bestuiver, maar vanwege het wereldwijde voorkomen en de grote aantallen is de honingbij een van de belangrijkste bestuivers van bloeiende planten.
Kunstmatige bijenvolken moeten regelmatig onderhouden worden om ze van afval te ontdoen en om de honing te oogsten. Onder natuurlijke omstandigheden bouwen de bijen steeds een nieuw nest om aan nestparasieten te ontkomen. Het onderhoud wordt uitgevoerd door professionele bijenhouders, de imkers. De tak van de entomologie die gespecialiseerd is in bijen is apidologie.
Het bijenvolk kent verschillende verschijningsvormen, de kasten: de moer, de werkster en de dar. De moer of koningin is het zeldzaamst. De koningin is degene die het nest in stand houdt door grote hoeveelheden eitjes te leggen, tot 2000 per dag. De werksters zijn net als de moer vrouwelijk. De meeste individuen in een kolonie honingbijen zijn werkster. In de zomer komen de mannelijke bijen tevoorschijn, de darren. Behalve bij de paring, spelen ze een rol bij de temperatuurregeling in de kolonie. Als er niet genoeg stuifmeel in het bijennest aanwezig is worden ze verwijderd. In een nest zijn in de winter een moer en ongeveer 10.000 werkbijen aanwezig; er zijn dan geen darren. In de zomer zijn enkele honderden darren aanwezig en kan het aantal werksters oplopen tot 80.000.
Naamgeving en taxonomie.
De naam bij is afgeleid van het Middelnederlandse woord "bie", de herkomst hiervan is onzeker. Het woord bie werd zover bekend voor het eerst gebruikt in 1240. Een zwerm bijen is een imme, wat tot imker geleid heeft. De Nederlandstalige naam honingbij slaat op het vermogen om nectar te verzamelen en dit met behulp van enzymen om te zetten naar honing zodat het langer houdbaar blijft. Er zijn vele soorten bijen die honing verzamelen maar de honingbij is hiervan verreweg de bekendste soort.De wetenschappelijke naam "Apis mellifera" betekent letterlijk bij ("apis") die honing draagt ("melli-fera").
De honingbij behoort tot de familie van de bijen (Apidae), deze familie van vliesvleugelige insecten wordt vertegenwoordigd door ongeveer 20.000 soorten. Ongeveer 500 soorten vormen kolonies bestaande uit een koningin en werksters en eenmaal per jaar mannetjes. De bekendste soorten bijen zijn de hier besproken (Europese) honingbij ("Apis mellifera") en de Aziatische honingbij ("Apis cerana"). Bijen zijn ontstaan uit een groep van vegetarische wespen. Bijen zijn in feite sociale wespen die een sterkere beharing hebben zodat ze in koelere streken kunnen overleven. Hommels hebben een nog sterkere beharing en zijn hierdoor in staat zich noordelijker te vestigen dan bijen. Hommels zijn taxonomisch gezien sterk behaarde bijen, ze worden net als de bijen tot de familie Apidae gerekend.
In Europa bestaan twee genetisch verschillende populaties. Uit het DNA blijkt dat die meer verwant zijn aan de Afrikaanse soorten dan aan elkaar. Momenteel wordt het gehele genoom van de honingbij ontrafeld. Versie 4.0 van de stand van de wetenschap op dit gebied is gepubliceerd in oktober 2006.
De honingbij en de hieraan verwante soorten verschillen met name van de wespen doordat deze laatste minder goed gespecialiseerd zijn. Wespen hebben nooit wasklieren en maken het nest van fijngemalen hout. Het verzamelen en transporteren van nestmateriaal is een intensieve bezigheid. Wespen voeden hun larven niet met nectar en stuifmeel maar met buitgemaakte insecten die zijn vermalen tot een voedzaam papje. De enige uitzondering zijn de honingwespen (Masaridae), deze aan de papierwespen verwante wespen maken ook honingvoorraden aan, wat gezien kan worden als een vorm van convergente evolutie.
Ondersoorten.
De westelijke honingbij kent verschillende ondersoorten; dit zijn variaties die iets verschillen in uiterlijk en met name een ander verspreidingsgebied hebben. Wereldwijd komen de volgende ondersoorten van de westelijke honingbij voor:
Verspreiding en habitat.
De honingbij komt oorspronkelijk uit Afrika en Europa en het natuurlijke verspreidingsgebied loopt tot ongeveer 60 graden noorderbreedte. Dit is ongeveer de lijn Oslo - Sint-Petersburg. De bij is echter over de gehele wereld verspreid en komt op alle continenten voor behalve Antarctica.
De honingbij komt overal voor waar bloeiende planten groeien die afhankelijk zijn van de bestuiving door dieren. Dit is zelfs om te draaien; van bestuiving afhankelijke planten kunnen niet overleven in streken waar geen insecten zoals bijen kunnen leven. De honingbij komt voor in vrijwel alle mogelijke leefomgevingen, alleen op plaatsen waar het te koud is of juist te warm komt de soort niet voor. De enige uitzondering vormen dichtbegroeide bossen, hier zijn te weinig bloeiende planten voor de honingbij.
Voorbeelden van te koude plaatsen zijn gebieden in de buurt van de polen, zoals het uiterst zuidelijke puntje van Zuid-Amerika, noordelijke delen van Europa en Noord-Amerika en uitgesproken hooggebergten. Ook in te hete streken ontbreekt de honingbij, zoals grote delen van noordelijk Afrika, in de omgeving van de Sahara.
Europa.
Oorspronkelijk komt de westelijke honingbij uit Afrika. Op de kaart rechts is de verspreiding van de verschillende ondersoorten in Europa weergegeven. De grenzen van de verschillende gebieden zijn niet altijd duidelijk en van sommige ondersoorten is de landgrens aangegeven.
De ondersoorten van de honingbij hebben verschillende verspreidingsgebieden. De nominale soort "Apis mellifera mellifera" is de bekendste ondersoort en heeft de grootste verspreiding binnen Europa. Deze soort is de Europese zwarte bij en gedijt het best in het noorden van Europa, inclusief België en Nederland. Het verspreidingsgebied van deze ondersoort loopt van de Pyreneeën tot in de Oeral en noordelijk tot zuidelijk Scandinavië. Andere bekende ondersoorten zijn "Apis mellifera iberica" die te vinden is op het Iberisch Schiereiland en "Apis mellifera carnica" uit de Balkan.
Uit een studie in 2014 is gebleken dat het Europese beleid op het gebied van biobrandstoffen en het gemeenschappelijk landbouwbeleid door de teelt van andere gewassen zoals koolzaad en zonnebloemen een aanzienlijk tekort aan bestuivingsbijen veroorzaakt. Door het minder aanwezig zijn van vlinderbloemigen, klokjes en korenbloemen in het landschap neemt ook de populatie af van de bijensoorten die dit als hoofdvoedsel hebben.
Uiterlijke kenmerken.
Bijen hebben net als alle insecten een in drieën verdeeld lichaam, een kop of caput, een borststuk of thorax en een achterlijf of abdomen. Hierbij is elk deel weer onderverdeeld in segmenten waarvan sommige lichaamsuitsteeksels dragen. De kop heeft aan de bovenzijde twee antennes die dienen als tastorgaan en aan de onderzijde in de monddelen gelegen. Het borststuk bestaat uit drie segmenten die gefuseerd zijn maar de drie delen zijn te herkennen aan de positie van de poten en vleugels. Het achterlijf is het grootst en draagt alleen aan de achterzijde aanhangsels, deze vormen de angel van de vrouwtjes.
De honingbij heeft een duidelijke lichaamsbeharing, vooral het borststuk en de bovenzijde van de kop zijn voorzien van een dichte en lange beharing. Ook op de rest van de kop en op het achterlijf zijn vele haartjes aanwezig. De lichaamsbeharing dient om warmte vast te houden en speelt een rol in het kunnen overleven van strenge winters.
De honingbij is een insect dat polymorfie vertoont, waarbij de verschijningsvorm afhankelijk is van de kaste. De meeste exemplaren zijn werksters die altijd vrouwelijk zijn, ook komen een deel van het jaar darren, mannetjes, voor en de belangrijkste bij in het nest is de moer of koningin. De drie verschijningsvormen zien er iets anders uit, de darren zijn het eenvoudigst te herkennen aan veel grotere ogen. De vrouwelijke werksters en de moer zijn lastiger uit elkaar te houden als ze door de korf kruipen. De moer is namelijk niet veel groter dan de werkster, wel is het achterlijf duidelijk iets langer. Onderstaand zijn de belangrijkste kenmerken van de drie kasten in een uitklapbare tabel weergegeven.
Kop.
De kop van de honingbij is duidelijk afgesnoerd van het borststuk en is eenvoudig te herkennen aan de ogen en de antennes. De honingbij heeft twee antennes die altijd bestaan uit een korte basis en een lang uiteinde. Beide delen bestaan uit verschillende segmenten en zijn gescheiden door een duidelijk gewricht. De antenne bestaat uit drie delen, aan de basis is de "scapus" aanwezig, die bestaat uit één deel dat enigszins verlengd is. Het uiteinde van de antenne is het "flagellum", dit deel is veel langer en is geleed, het bestaat uit segmenten. Beide delen zijn verbonden door de pedicel, dit is een kleine verdikking die dient als scharnier zodat de uiteinden zeer beweeglijk zijn.
De honingbij heeft net als alle vliesvleugeligen twee grote ogen aan weerszijden van de kop die bestaan uit vele kleine suboogjes, het geheel is het samengesteld oog of facetoog. De ogen van een bij dienen om de omgeving te herkennen, ook kan een bij bepaalde vormen koppelen aan een voedselbron. Dit vermogen is wel enigszins beperkt, zo kan een bij wel een kruis van een vierkant leren onderscheiden, maar ziet geen verschil tussen een vierkant en een cirkel. De ogen kunnen gepolariseerd licht waarnemen, dit wordt uitgestraald door de zon en ook als het bewolkt is kan een bij dit licht zien. Het wordt gebruikt om het nest terug te vinden na het zoeken van voedsel. De ogen zijn aangepast aan een ander lichtspectrum dan bijvoorbeeld de ogen van de mens. Een bij kan kleuren zien maar ziet andere kleuren dan het menselijk oog. De kleur rood bijvoorbeeld valt buiten het waarnemingsvermogen, maar ultraviolet licht kan wel worden gezien. Dit speelt een rol in het zoeken naar honing; veel planten hebben een zogenoemd honingmerk op de bloemen dat uit ultraviolette kleuren bestaat.
Naast de facetogen beschikt de bij over drie "ocelli", enkelvoudige oogjes die gepositioneerd zijn in het midden van de bovenzijde van de kop. De ocelli zijn veel kleiner dan de facetogen en zijn door de vrij lange beharing niet altijd eenvoudig waar te nemen. De facetogen vervullen de belangrijkste visuele functie, terwijl de ocelli slechts grove lichtverschuivingen kunnen waarnemen.
De monddelen van de honingbij zijn omgeven door een bovenlip of "labrum" aan de bovenzijde en een onderlip of "labium" aan de onderzijde. Aan de voorzijde zijn de mandibels of bovenkaken gelegen. De kaken van bijen zijn relatief klein, aangezien ze niet meer gebruikt worden om te knippen. Andere vliesvleugeligen hebben wel ontwikkelde kaken omdat ze deze veel gebruiken. Voorbeelden zijn plooivleugelwespen die insecten tot een papje vermalen. De bovenkaak van de honingbij is afgeplat en heeft een lepelachtige vorm, de bovenkaken worden voornamelijk gebruikt om was te kneden en bewerken. Verder is een achterkaak aanwezig die de proboscis of zuigsnuit draagt, aan het uiteinde hiervan is de tong of "glossus" aanwezig met aan het uiteinde een kleine driehoekige structuur, het "labellum". De tong is voorzien van fijne haartjes en een groefje aan de onderzijde. Door het groefje loopt de honing in de mondopening van de bij.
Borststuk.
Het borststuk of thorax van de bij is net als bij andere insecten verdeeld in drie delen die van voor naar achter de prothorax ("pro", voor), de mesothorax ("meso", midden) en de metathorax ("meta", achter) worden genoemd. Ieder segment draagt één paar poten aan de onderzijde en zowel het mesothorax- als het metathoraxdeel draagt ieder één paar vleugels aan de bovenzijde. De honingbij heeft in totaal dus vier vleugels en is hieraan te onderscheiden van enkele zeer sterk gelijkende insekten, zoals de blinde bij, een vlieg uit de familie Syrphidae. Zie ook onder onderscheid met andere dieren.
Vleugels.
De vleugels zijn vliesachtig en transparant, de vleugels van insecten zijn ontstaan uit poot-achtige structuren die zich hebben omgevormd tot verharde maar zeer dunne vliezen. De onderrand van de voorvleugel is voorzien van een rij groefjes en de bovenrand van de achtervleugel is voorzien van een rij gekromde haartjes. Als een honingbij op een bloem zit worden de vleugels over elkaar gevouwen en maken de groefjes en haartjes geen contact maar tijdens het vliegen haken de haartjes in de groeven zodat ieder vleugelpaar functioneert als een enkele vleugel wat de efficiëntie van het vliegen aanmerkelijk verhoogt. Deze verbindingsstructuren zijn de "hamuli". Ook bij andere insecten is een dergelijke koppeling tussen de vleugels aanwezig, zoals bij veel vlinders.
De vleugels van insecten bestaan uit een vliezig oppervlak dat voorzien is van aders. De vleugeladering is bij de verschillende gevleugelde insecten steeds anders en ook de adering van de honingbij is soortspecifiek. De vleugels zijn voorzien van een duidelijke vleugeladering die zwart van kleur is. De verschillende vleugeladers hebben namen om ze van elkaar te onderscheiden, evenals de cellen die zij vormen. De cellen zijn de tussen de aders gelegen delen. De opvallendste cel is de zogenaamde radiaalcel, aan de bovenzijde van de vleugel. Deze cel is bij de honingbij sterk langwerpig van vorm. Onder de radiaalcel zijn drie kleine cellen gepositioneerd; de cubitaalcellen. Hieronder zijn de grotere discale cellen gelegen. Aan de basis van de vleugel is in het midden de mediaalcel te zien. Aan de bovenzijde van de vleugelrand is een donker vlekje te zien, het pterostigma. Deze structuur heeft waarschijnlijk een stabiliserende functie zodat de vleugel efficiënter bewogen kan worden.
De honingbij legt gedurende haar leven een enorme afstand af door van de voedselbronnen naar het nest te vliegen. De bij kan kilometers afleggen op zoek naar voedsel tijdens een enkele vlucht en maakt gemiddeld 15 vluchten per dag. Dit kan echter oplopen tot wel 150 vluchten per dag, het aantal bezochte bloemen kan hierbij oplopen tot rond de 1000.
De meeste werksters komen aan hun einde doordat de vleugels dusdanig zijn versleten dat ze niet meer naar het nest kunnen vliegen. Dit verklaart ook de langere levensduur van een werkbij in de winter en van de moer, want die vliegen vrijwel niet. Door het zware werk en de enorme afstanden die de werkster aflegt slijten haar vleugels snel, ze vliegt op sommige dagen wel 250 km. Na ongeveer 800 km vliegen zijn haar vleugels versleten. Ze verhongert dan of valt ten prooi aan roofdieren.
Poten.
De honingbij heeft drie paar poten, die wat betreft onderdelen gelijk zijn maar de vorm van de verschillende leden is duidelijk anders per potenpaar. De poten worden gebruikt om het lichaam aan het substraat te hechten maar hebben daarnaast verschillende andere functies. De poten bestaan uit een "coxa" (heup), een "femur" (dij), een "tibia" (scheen) en ten slotte de "tarsus" (voet). De tarsus is het enige deel van de poot dat bestaat uit geledingen, de tarsus van bijen hebben altijd vijf geledingen. Opmerkelijk is dat het eerste tarsuslid van de honingbij altijd sterk verbreed is en voorzien van haartjes. Dit eerste lid is de "basitarsus" en bij de voorste en de achterste poot heeft de basitarsus een speciale bouw en bijbehorende functie. Het laatste deel van de tarsus, dus aan het uiteinde van de poot, draagt de klauwtjes, die haakvormig zijn. Hiermee houdt de bij zich vast aan het substraat.
Het voorste paar poten heeft een complexe bouw, de poot vervult een functie als poetsorgaan voor de antennes en de ogen. De honingbij strijkt hiertoe de antenne aan de kop langs een opening in de voorpoot om de antenne van vervuilingen te ontdoen. De ogen en de antennes van de honingbij zijn zeer gevoelig maar als ze vervuild raken door stofdeeltjes boet de efficiëntie in. Aangezien de honingbij vaak in omgevingen komt waarin zich veel stuifmeel bevindt, raken ze ook snel vervuild. Het poetsorgaan bestaat uit een ronde inkeping in de basitarsus, die aan de binnenzijde is voorzien van fijne haartjes. Het uiteinde van het boven de basitarsus gelegen deel, de scheen of tibia, heeft een scharnierend uitsteekseltje dat wordt geopend als de antenne in het poetsorgaan wordt gebracht en vervolgend gesloten. Zo wordt de antenne omgeven door de fijne borstelhaartjes en door de antenne van voor naar achter door het poetsorgaan te schuiven wordt het oppervlak ontdaan van kleine deeltjes. Iets achter het scharnierende deel van de tibia is een fijne beharing aanwezig op de poot, die dient als oogborstel. De oogborstel wordt over het oogoppervlak bewogen om de facetogen te reinigen.
Het middelste potenpaar is vergelijkbaar met de poten van andere insecten en draagt geen gespecialiseerde structuren. De poot speelt wel een rol bij het in het korfje krijgen van het stuifmeel; de haartjes op de middenpoot bestaan uit verlengde setae die het stuifmeel als het ware in het korfje kammen.
De achterpoten zijn het best ontwikkeld; dit potenpaar heeft een aantal structuren die de honingbij in staat stelt om grote hoeveelheden stuifmeel te verzamelen en te vervoeren. Het stuifmeel wordt samengebracht in het stuifmeelkorfje, dit is een dieper gelegen deel van de poot dat omgeven is door lange, naar het ingezonken deel dat wordt omgeven door lange en naar de korf gerichte haren. Het stuifmeelkorfje is gelegen in de scheen van de poot, aan de buitenzijde. Het stuifmeel wordt in de korf gebracht door bewegingen van de poten, meer specifiek het verbrede eerste tarsusdeel, de basitarsus. De basitarsus is voorzien van rijen haartjes zodat een borstel wordt gevormd. De bij veegt op een bloem het stuifmeel in de omgeving bij elkaar en stopt het in het korfje Om het geheel wat plakkeriger te maken wordt honing uit de honingmaag opgegeven en aan de stuifmeelkorrels toegevoegd. Terwijl de bij naar een volgende bloem vliegt worden de achterpoten druk bewogen waarbij het stuifmeel door de borstel in het stuifmeelkorfje wordt gedrukt. Af en toe wordt het wat aangestampt om te zorgen dat het stuifmeel in het korfje blijft zitten.
Achterlijf.
Het achterlijf van de honingbij is duidelijk te onderscheiden van het borststuk door een sterke insnoering. Deze zogenaamde wespentaille komt bij alle vliesvleugelige insecten voor, zoals wespen en mieren. Doordat het borststuk en het achterlijf niet tegen elkaar aan liggen - zoals bij andere insecten als kevers het geval is - krijgt het lichaam van de bij veel meer bewegingsvrijheid. Deze insnoering van het lichaam wordt gevormd door de eerste delen van het achterlijf, de "petiolus".
Bij de werkbijen herbergt het achterlijf de inwendige gifklieren, het gifzakje waarin zich een voorraad gif bevindt. Zie voor de werking van de gifklieren ook onder gifklier. Aan het uiteinde van het achterlijf is een schacht aanwezig dat een uitstulpbaar steekorgaan bevat; de angel. In het achterlijf zijn ook de belangrijkste delen van de orgaansystemen gelegen, zoals de spijsvertering en verschillende klieren, deze worden besproken onder inwendige anatomie.
De angel is in feite een omgebouwde legbuis, deze "ovipositor" komt ook voor bij andere insecten. Deze wordt bij andere insecten alleen gebruikt om de eitjes in het substraat in te brengen, zoals bij sabelsprinkhanen het geval is. Bij veel vliesvleugeligen zoals hommels, bijen, wespen en een aantal mieren wordt de legbuis niet meer gebruikt om eieren af te zetten maar dient alleen om te steken. Omdat alleen de vrouwtjes een legbuis hebben kunnen alleen zij steken, de mannetjes kunnen dit niet.
Het steekapparaat bestaat uit verschillende onderdelen, in het gifzakje wordt het vergif bewaard. De angel bestaat uit twee delen die worden omgeven door een schede-achtige structuur. De angeldelen zijn tegen elkaar gelegen en hiertussen ontstaat zo een kanaaltje. Aan het uiteinde van de angeldelen zijn weerhaakjes aanwezig waardoor de angel zeer lastig te verwijderen is. Boven de angel zijn twee kleine tastorgaantjes gelegen, die de locatie van de steek onderzoeken op geschiktheid. De angel worden van gif voorzien door twee kanaaltjes en het gif wordt ingespoten door de samentrekking van spieren. De spieren zijn aan de verharde achterlijfsdelen gehecht. Als een bij probeert te steken, wordt eerst het achterlijf gekromd en met de tastorgaanjes worden een zacht oppervlak opgezocht. Een bij zal hierdoor niet in een verhard deel steken zoals een nagel. Vervolgens wordt de angel uitgestoken en met de spieren wordt deze ingebracht in het substraat. Het gif wordt in de wond gepompt en tevens worden er feromonen afgescheiden die een alarmerende werking hebben op de andere bijen. De bij vliegt vervolgens weg waarbij het steekorgaan van het achterlijf scheurt. De gifklier blijft hierdoor op het slachtoffer aanwezig en door contracties blijft deze gif inspuiten, ook nadat de bij al weggevlogen is. Als het slachtoffer pech heeft, pikken andere bijen in de omgeving het alarmferomoon op, waarna ze allemaal zullen proberen te steken.
Het zijn vaak de wachterbijen die het nest bewaken die steken, ook als een bij die naar voedsel zoekt wordt lastig gevallen zal deze steken. Zowel de wachterbijen en de exemplaren die honing zoeken zijn allemaal oudere exemplaren. De jongere bijen werken vooral in het nest, ze bouwen raten en voeren de larven. De oudere bijen worden dus continu vervangen door jongere bijen en het is dus niet erg dat een deel van de bijen wegvalt doordat ze sterven na een steek.
Er wordt wel gedacht dat de bijenkoningin niet kan steken omdat zij eitjes moet afzetten. De eitjes komen echter door een opening aan de basis van de angel naar buiten, de angel is net zoals de werksters volledig ontwikkeld en een moer kan dus wel degelijk steken. Haar angel is echter wel anders van vorm dan die van de werksters; de punt draagt geen weerhaakjes zodat de moer niet sterft na een steek. Zij is dus de enige honingbij die meerdere keren kan steken.
Aan het einde van het achterlijf zijn ook de geslachtsorganen gelegen. Een belangrijk verschil tussen de moer en de werksters is de grootte van het eilegapparaat. Bij de moer vullen ze vrijwel het gehele achterlijf, de basis van het geheel is een ongepaarde eierstok die in verbinding staat met de geslachtsopening. Vlak na de geslachtsopening is het zaadblaasje of spermatheek gelegen, die met een opening in verbinding staat met de eierstok. Achter het zaadblaasje vertakt de eierstok zich in twee strengen. Iedere streng is verder vertakt in vele tientallen kleine trosjes. Deze bestaan weer uit kleinere, langwerpige structuren, de eibuisjes of "ovariolen". Hierin rijpen de eieren tot ze kunnen worden afgezet, ze worden dan langs de ongepaarde deel van de eileider en komen ze in aanraking met de opening naar het zaadblaasje. In de meeste gevallen worden eitjes afgezet die werksters voort moeten brengen en wordt het ei bevrucht. Als er behoefte is aan mannetjes blijft de opening van de spermatheek gesloten en wordt het ei niet bevrucht. Alleen uit onbevruchte eitjes kunnen mannetjes ontstaan, zij hebben dus slechts de helft van het genetisch materiaal. Een dar heeft door de gespecialiseerde voortplanting feitelijk geen vader maar wel een grootvader.
Onderscheid met andere dieren.
De honingbij lijkt sterk op andere soorten uit het geslacht "Apis", zoals de Aziatische honingbij ("Apis cerana"). Deze soort komt meer in het oosten van Azië voor en is aan het verspreidingsgebied vaak te onderscheiden. De Aziatische honingbij blijft iets kleiner dan de honingbij, een ander verschil zijn de meer geprononceerde gele dwarsbanden van het achterlijf. Bij de honingbij zijn deze donkerder van kleur en minder goed te onderscheiden.
De honingbij is ook te verwarren met enkele andere soorten bijen, zoals de solitaire grote zijdebij ("Colletes cunicularius"). Net als andere solitaire bijen vormt deze soort echter geen kolonies en de poten dragen geen stuifmeelkorfjes. Daarnaast verschilt ook de radiaalcel, dit is de vleugelcel aan de top van de voorvleugel. Deze is bij de honingbij altijd zeer langwerpig, bij de grote zijdebij is de cel aanmerkelijk korter.
Bijen en wespen worden vermeden door sommige insecteneters omdat ze kunnen steken. Hierdoor worden ze door andere insecten geïmiteerd, dit zijn vrijwel altijd zweefvliegen. Met name de soorten uit het geslacht "Eristalis" lijken sprekend op de honingbij. In België en Nederland komt met name de blinde bij ("Eristalis tenax") algemeen voor. Zweefvliegen zijn op verschillende manieren te onderscheiden, het belangrijkste verschil is af te lezen aan het aantal vleugels; bijen hebben altijd twee paar (vier) vleugels, terwijl de zweefvliegen altijd één paar (twee) vleugels hebben en twee tot kleine flapjes omgevormde vleugels die nauwelijks waarneembaar zijn. Zweefvliegen kunnen dankzij deze aangepaste vleugels doodstil in de lucht blijven zweven, bijen kunnen dit niet. Een ander verschil zit in de ogen, zweefvliegen hebben altijd ronde ogen, net als de mannetjes van de honingbij. De vrouwtjes echter, die vrijwel alle in het veld aangetroffen exemplaren vertegenwoordigen, hebben langwerpige ogen. Zweefvliegen hebben ten slotte zeer korte antennes, deze bestaan net als die van de honingbij uit drie delen maar zijn wezenlijk korter. Bovendien zijn de antennedelen van de bij sterk verschillend van lengte en die van de zweefvlieg zijn ongeveer even lang. Zweefvliegen hebben nooit stuifmeelkorfjes en leven uitsluitend van de nectar. Ten slotte hebben zweefvliegen nooit een legbuis en ontbreekt dus ook de angel.
Inwendige anatomie.
Een aantal orgaanstructuren bevindt zich in een bepaald deel van het lichaam, zoals het steekapparaat en de geslachtsorganen die in het achterlijf gelegen zijn. Andere systemen zijn door het gehele lichaam gelegen zoals het zenuwstelsel en de bloedsomloop. De verschillende klieren bevinden zich vaak wel in een bepaald deel, maar het secretiesysteem wordt voor de overzichtelijkheid apart behandeld.
Ademhaling, bloedsomloop en zenuwstelsel.
Net als alle insecten heeft de honingbij geen longen en ademt niet door de mond. De bij verkrijgt zuurstof uit atmosferische lucht door de ademopeningen aan weerszijden van het achterlijf. Deze zuigen lucht aan die door de buisjes of tracheeën lucht naar de organen pompen. Deze ademopeningen zijn de stigma. De zuurstof wordt dus direct naar de orgaanweefsels gevoerd en niet via een bloedvloeistof. Het bloed is daarom kleurloos tot geelachtig, het bevat geen zuurstofbindende moleculen die het bloed bij andere dieren een duidelijke rode of blauwe kleur geven. De ademhaling is door de pompbewegingen goed zichtbaar als regelmatige samentrekkingen van het achterlijf.
Het zenuwstelsel van de volwassen honingbij is goed ontwikkeld wat het complexe gedrag verklaart. Ook andere insecten hebben een soms buitengewoon ingewikkelde levenswijze en kennen een breed scala aan gedragingen, bij de honingbij echter zijn dergelijke gedragingen en de achtergelegen oorzaken goed onderzocht.
De honingbij heeft relatief grote hersenen in vergelijking met andere insecten. De hersendelen van de werkster van de honingbij die het oriëntatievermogen regelen zijn verhoudingsgewijs veel groter. De hersenen staan in verbinding met de twee zenuwknopen in het borststuk en de vijf knopen in het achterlijf middels twee zenuwstrengen die het geheel verbinden.
Het gehele lichaam van de honingbij is bedekt met fijne haartjes of setae, die mechanoreceptorische zintuigcellen bevatten. Deze kunnen bewegingen omzetten in elektrische signalen die het zenuwstelsel prikkelen. De belangrijkste zintuiglijke organen bevinden zich op de kop, zoals de antennes. Deze zijn bedekt met receptoren die chemische verbindingen oppikken. Ze dienen om geuren en smaken waar te nemen. Ook de klauwen op de tarsus kunnen smaken waarnemen.
De larven van de honingbij hebben een zenuwstelsel bestaande uit hersenen aan de kopzijde en een zenuwknoop of ganglion in ieder segment dat de plaatselijke zenuwen aanstuurt. Deze zenuwknopen kunnen indien nodig direct worden aangestuurd door de hoofdhersenen.
Spijsvertering.
De monddelen van een honingbij bestaan uit een bovenlip of "labrum" en een onderlip of "labium", hiertussen is de zuigsnuit of "proboscis" gelegen, deze kan worden uitgestoken om dieper in de bloem te geraken. Zodra de bij voedsel opzuigt wordt het door samentrekkingen van spieren naar de slokdarm gebracht. Aan het eind van de slokdarm is de honingmaag gelegen, hierin wordt de nectar bewaard. De honingmaag is een vergroot deel van de slokdarm en is te vergelijken met een krop zoals bij gewervelden dieren voorkomt. Het is afhankelijk van de bloem waaruit de bij voedsel zuigt hoe snel de maag gevuld is. De bloemen van klaver bijvoorbeeld bevatten niet veel nectar en een honingbij moet 1000 tot 1500 bloemen bezoeken teneinde voldoende nectar te zuigen om de honingmaag te vullen.
Om te voorkomen dat de bij het verzamelde nectar zelf verteert in plaats van het af te geven in het nest is er een ventiel aanwezig tussen de honingmaag en de werkelijke maag. Dit ventiel is het "proventriculus", het ventiel kan door de bij worden geopend als er behoefte is aan energie. Het ventiel haalt ook kleine vaste deeltjes uit de nectar, zoals stuifmeelkorrels en zelfs bacteriën. Deze deeltjes worden verwijderd en naar de middendarm gebracht waar ze worden verteerd. De middendarm is de eigenlijke maag van de bij. De middendarmwand scheidt enzymen uit die de suikers en eiwitten in het voedsel opnemen zodat ze kunnen worden omgezet in de voor de bij bruikbare stoffen. Wat overblijft wordt naar de endeldarm getransporteerd. Aan het einde van de middendarm zijn vele buisachtige structuren aanwezig, de buizen van Malpighi. Deze structuren voeren de stikstofhoudende afvalstoffen af waarna ook deze naar de endeldarm worden gebracht. De buizen zijn wat betreft functie vergelijkbaar met de nieren van zoogdieren
Bijen ontlasten zich liefst niet in het nest maar tijdens het vliegen. Alleen in de winter moeten de bijen hun behoefte in het nest doen, wat de kans op ziektes verhoogt. Als een bij zich langere tijd niet kan ontdoen van de afvalstoffen, zoals tijdens een vorstperiode, kan de endeldarm sterk worden uitgerekt. Bij een overbelasting van de endeldarm kan diarree of roer optreden.
Het voedsel van de larven is rijk aan proteïnen (stuifmeel) en suikers (nectar) en de larven verteren het voedsel vrijwel volledig zodat weinig afvalstoffen achterblijven. De larven hebben een sterk aangepaste spijsvertering; ze hebben het nadeel dat ze hun hele ontwikkeling doorbrengen in een broedcel. Als ze zich zouden ontlasten raakt de cel vervuild met de eigen uitwerpselen en dit werkt bacteriegroei in de hand. Hiertoe worden de fecaliën opgevangen in het achtereinde van het lichaam van de larve en pas vlak voor de verpopping kan de larve zich ontdoen van de verteringsresten. De middendarm van de larven heeft geen uitgang waardoor de afvalstoffen worden opgeslagen. Pas vlak voor de verpopping komen de fecaliën vrij, ze worden vervolgens tegen de wand van de cel geplakt en bedekt met een laagje spinsel.
Kliersystemen.
De honingbij heeft door het gehele lichaam verschillende klieren die uiteenlopende functies dienen. Sommige klieren hebben een functie in de spijsvertering en dienen om voedsel beter verteerbaar te maken. Andere klieren spelen een rol bij het bouwen van het nest en ook zijn geurklieren aanwezig om soortgenoten informatie te geven. De verschillende klieren van bijen worden onderstaand beschreven van voor- naar achterzijde, de nummering verwijst naar de afbeelding rechts.
De kop van de bij bevat verschillende klieren, die een grote rol spelen bij het in stand houden van de bijenkolonie. De belangrijkste klier is de hypopharyngeale klier of voedersapklier (1). Deze klier is aan de voorzijde van de kop gelegen en bestaan uit vele ronde, trosvormige orgaantjes die in verbinding staan met een kanaal in het midden. Het kanaaltje van de voedersapklier komt uit in de mond. De voedersapklier is een zeer gespecialiseerd orgaan dat gedurende de ontwikkeling van de volwassen bij volledig in functie omschakelt. Bij de honingbij is het zo dat een jonge bij de larven verzorgt en alleen de oudere bijen zich buiten het nest begeven om voedsel te zoeken, zie ook onder taakverdeling. De jonge honingbijen hebben een volledig ontwikkelde voedersapklier die een zoete afscheiding produceert die alleen dient om de larven van de bijen te voeren. Als de honingbij ouder wordt, verschrompelt de klier en er wordt geen voedersap meer aangemaakt.De verkleinde klier krijgt een wezenlijk andere werking en scheidt het enzym invertase uit. Invertase speelt een belangrijke rol bij de omzetting van nectar naar honing. Een honingbij is in staat de klierfunctie weer om te zetten indien nodig en honingbijen die overwinteren zetten het mechanisme uit zodat ze hun larven kunnen blijven voeren.
De honingbij heeft twee soorten speekselklieren, waarvan de kopspeekselklier (4) gelegen is in de kop. Aan de voorzijde van het borststuk zijn de borstspeekselklieren (5) gepositioneerd. Deze kliersystemen bestaan uit vertakje trosjes weefsel die enzymen aanmaken, deze spelen een ondersteunende rol in de spijsvertering. Beide klieren monden uit in dezelfde klierbuis, de klieropening is gelegen in de mondholte (farynx) van de honingbij. Als er vloeistoffen uit de voedersapklier worden afgescheiden, wordt er altijd wat vloeistof door de speekselklieren aan toegevoegd. De kop draagt een bovenkaakklier (2) en een onderkaakklier (3), het geheel wordt aangeduid met de mandibulaire klieren. Deze klieren voegen een conserveringsmiddel toe aan de voedersapvloeistof zodat deze minder snel bederft.
De wasklieren (6) dienen om was aan te maken om zo de raatcellen op te bouwen. Het komt binnen de dierenwereld wel meer voor dat een dier zijn eigen leefomgeving bouwt uit lichaamsexcrementen, zoals bijvoorbeeld voorkomt bij spinnen. De wasproductie van bijen is echter een van de meest gespecialiseerde vormen van nestbouw, de meeste andere nestbouwende insecten maken hun nest uit natuurlijke producten die ze in de omgeving aantreffen, zoals zand (termieten), bladeren (weefmieren) en kleine takjes (kokerjuffers). De raat van de honingbij is echter volledig afkomstig van de klieren aan de onderzijde van het achterlijf, de wasklieren. Deze klieren zijn gelegen tussen de buikplaten of sternieten aan de onderzijde van het achterlijf. De honingbij heeft altijd vier paar wasklieren, dus acht in totaal.
Het steekapparaat van de vliesvleugeligen is ontstaan uit een eierlegbuis of ovipositor en is omgevormd tot een angel. Zie voor een beschrijving van het steekapparaat onder achterlijf. De angel is een soort injectienaald die gif toedient, het gif wordt aangemaakt door een dunne, draadachtige gifklier (7). Het aangemaakte gif wordt verzameld in de gifblaas, dit is het meest geprononceerde deel van de klier. Aan de buikzijde is als onderdeel van de gifklier nog een alkalische klier (8) aanwezig. Deze klier speelt geen rol in de gifproductie, maar maakt een wasachtige stof aan die de angel als het ware permanent smeert zodat deze op ieder moment gebruiksklaar is.
Aan het uiteinde van het achterlijf is aan de bovenzijde, tussen de laatste rugplaat en de achterlijfspunt, een geurklier aanwezig die dient ter communicatie, de nasonovklier (9) naar de ontdekker ervan. De geurklier is normaal gesproken geborgen onder de achterlijfsplaten, maar kan worden uitgestoken om lokstoffen te verspreiden. De bij neemt hierbij een specifieke lichaamshouding aan en staat hoog op de achterpoten om de klier te verheffen wat de efficiëntie vergroot. De honingbij zal bij het gebruik van de klier van Nasonov met de vleugels wapperen om de uitgescheiden geurstoffen verder te verspreiden. Aan het uiteinde van het achterlijf zijn de achterlijfsklieren (10) gelegen.
De omgeving van het nest, zoals een holle boom, is vaak voorzien van kieren en gaatjes die toegang bieden voor kleine nestparasieten. Dergelijke openingen in het nest die te klein zijn om als uitgang te kunnen worden gebruikt, worden dichtgemetseld met een speciale kitstof, de "propolis". Propolis is geen pure klierafscheiding zoals de was of het voedersap, maar is een natuurlijk materiaal dat meestal van plantaardige oorsprong is. Vaak wordt hars of gemalen plantendelen gebruikt, maar ook is beschreven dat soms teer wordt gebruikt van geasfalteerde wegen. Wel worden door de bij afscheidingen toegevoegd die de substantie een antimicrobiële werking geven. De stof is antiviraal en schimmel- en bacteriedodend. Propolis wordt ook gebruikt op de raatcellen om deze tegen microben te beschermen. Hier wordt echter slechts een dun filmlaagje propolis gebruikt.
Taakverdeling van de werkbijen.
Het in stand houden van het nest vereist een grote mate van samenwerking en de werksters hanteren een strikte taakverdeling. Belangrijke taken zijn het maken van nieuwe raatcellen, het verzorgen van de larven, het schoonhouden van het nest, het verjagen van vijanden, het dichten van kleine nestopeningen, het ventileren van het nest, het maken van honing, het zoeken naar voedsel en het beschermen van het nest. Het werkzame leven van een honingbij begint al direct nadat zij uit de cel is gekropen.
Honingbijen beschikken over een interne biologische klok, waardoor ze beter kunnen navigeren en taken kunnen verdelen. Daarnaast is de biologische klok van groot belang bij de bijendans, waarmee de werksters elkaar informatie doorgeven over voedselbronnen.
De taken van een honingbij veranderen gedurende haar leven. De jonge, net uitgekomen bijen hebben andere taken dan de oudere bijen. De jongere exemplaren kunnen meteen vliegen maar doen dit zelden, ze blijven in het nest en voeren huishoudelijke taken uit. Een pas uitgekomen honingbij zal zich voornamelijk bezighouden met het schoonpoetsen van cellen, enkele dagen later is zij ook in staat de nectar te bewerken. Ondertussen kijkt de jonge werkster het uitvoeren van een bijendans af van haar soortgenoten. Na zes dagen kan zij jonge larven verzorgen en voeden. Als de werkster ongeveer vijftien dagen oud is, zal zij af en toe bij de vliegopening gaan kijken en helpt daar ook bij de bewaking van de woning. Als zij ongeveer 21 dagen oud is, vliegt de werkster voor de eerste maal uit om nectar en stuifmeel te verzamelen.
De oudere bijen vliegen juist veel en zoeken naar voedsel of bewaken de nestingang. Deze verandering in taakverdeling verhoogt de efficiëntie van het bijenvolk en wordt in stand gehouden door de constante aanvoer van nieuwe bijen die uit hun pop kruipen. De bijen verspreiden zich hierdoor van binnen naar buiten het nest. In grote volken kunnen dagelijks 1000 tot 2000 nieuwe exemplaren uitsluipen.
Het bouwen van het nest.
Het overgrote deel van de populaties van de honingbij leeft in door de mens gecreëerde nesten, de bijenkorven of bijenkasten. In de vrije natuur leven bijen op beschutte plekken zoals in holle bomen en soms in ondergrondse nesten.
De honingbij wordt geboren in een ei dat door de moer in een van de cellen in de bijenraat is gebracht. De cel wordt voorzien van voedsel en wordt vervolgens afgesloten door een dekseltje van bijenwas. Ook de raat zelf bestaat uit was, de raat kan honderden cellen bevatten die een verschillende functie hebben. Sommige cellen dienen als broedkamer voor de larven en de poppen, andere dienen als opslagplaats voor stuifmeel en honing. De cellen worden na gebruik schoongemaakt door de werksters, de cellen worden meerdere malen gebruikt.
De raat bestaat uit bijenwas en wat direct opvalt zijn de cellen die allemaal hexagonaal zijn wat betekent dat ze een zeshoekige vorm hebben. Een ander kenmerk van de cellen is dat ze materiaalkundig gezien uit exact de juiste dikte bestaan. De raten zijn opgebouwd uit een wasachtige stof, bijenwas. De cellen waarin mannetjes opgroeien zijn groter dan die waarin de werksters zich ontwikkelen. De mannetjes hebben door hun grote ogen een bredere kop.
De zwermcellen of moerdoppen waarin een moer opgroeit worden boven op de raat gemaakt. De moerdoppen zijn gemakkelijk te herkennen, omdat ze boven op de raat worden gebouwd en duidelijk opvallen door de vaasvorm. Ze maken dus geen onderdeel uit van het nest. Zodra een moer een dergelijke moerdop opmerkt wordt er direct een ei in afgezet, ook al is het nog niet helemaal af. Voordat de eerste moerdoppen worden gemaakt, hebben de werksters eerst enkele proefcellen gebouwd, de speelcellen.
Het verzamelen van voedsel.
De volwassen honingbij leeft voornamelijk van nectar en stuifmeel die door planten wordt geproduceerd. De werkster kan alleen voedsel vinden bij daglicht en de bij is buiten het nest te vinden van de vroege morgen tot laat in de avond op zoek naar voedsel. De bijen zijn alleen actief als de buitentemperatuur boven de tien graden Celsius is en er zich bloeiende, nectardragende planten in de omgeving bevinden.
De planten gebruiken de bij om het stuifmeel van de ene naar de andere bloem over te brengen, zodat kruisbestuiving mogelijk wordt. Hoe goed de bij zich ook poetst om het stuifmeel in het stuifmeelkorfje te krijgen, er blijven altijd wel een paar korrels over om de bloembevruchting mogelijk te maken. De relatie tussen bloeiende planten en de insecten die ze bestuiven bestaat al 130 miljoen jaar.
De nectar levert suikers die worden gebruikt als energiebron voor het vliegen. Het vliegen kost veel energie en het suikerrijke en gemakkelijk in energie omzetbare nectar is ideaal als brandstof. De verzamelde stuifmeelkorrels zijn bronnen van eiwitten (proteïnen) die nodig zijn om de verschillende klieruitscheidingen mogelijk te maken, zoals de was uit de wasklieren. Deze twee soorten voedsel mogen echter niet bij elkaar komen, zodat ze strikt gescheiden worden opgeslagen. Als de nectar en het stuifmeel vermengd worden kan het geheel gaan fermenteren. De nectar wordt in de honingmaag gezogen en het stuifmeel wordt aan de poten geplakt. Het stuifmeel wordt wel plakkerig gemaakt met behulp van nectar zodat het niet onderweg verloren wordt.
Sommige bijen zijn gebonden aan een bepaalde plant of groep planten, maar de honingbij heeft geen voorkeur en bezoekt planten uit verschillende bloemenfamilies en kan ook overweg met verschillende bloemtypen, "polylectie". Andere soorten bijen hebben zich gespecialiseerd op een enkele plant en zijn "oligolectisch". Soms wordt de zoete uitscheiding van bladluizen opgezogen in plaats van nectar. Deze suikerrijke honingdauw is vergelijkbaar met nectar. Honing die voornamelijk uit honingdauw wordt gemaakt, is dennenhoning of bladhoning.
De honingbij treft soms een grote voedselbron aan en is in staat om de locatie van een dergelijke bron door te geven aan haar nestgenoten. De bij doet dit door een ritmisch dansje uit te voeren, dit is de bijendans. Dit vermogen is ook van andere niet-verwante bijensoorten bekend, zoals de angelloze bijen. Van de soort "Scaptotrigona postica" is bekend dat een bij die een voedselbron heeft ontdekt haar soortgenoten alarmeert door trillingen te veroorzaken in het nest. De andere bijen vormen een zwerm en het exemplaar dat het voedsel heeft gevonden zet een sterk geurende afscheiding af vlak bij de voedselbron. Deze geurvlag wordt opgepikt door de andere bijen. Vooral op planten die een minder sterke eigen geur hebben wordt een geurvlag afgezet.
Minder sterk ontwikkelde bijen proberen hun soortgenoten mee te lokken door te zoemen en de andere bijen aan te raken. Deze methodes zijn echter lang niet zo efficiënt als de bijendans van de honingbij. De bijendans van de honingbij was lange tijd onbegrepen. De dans wordt nooit buiten het nest uitgevoerd en vindt dus altijd plaats in het donker. De Oostenrijks zoöloog Karl von Frisch gebruikte een doorzichtige nestkast en ontdekte dat er twee verschillende dansjes waren, een rondedans voor een voedselbron op korte afstand en een kwispeldans voor een voedselbron op langere afstand. De bijendans is een belangrijke methode van de overdracht van informatie en kan gezien worden als een primitieve taal. Von Frisch kreeg in 1973 een Nobelprijs voor onder andere zijn werk over bijen.
Temperatuurshandhaving.
De temperatuur van het nest is cruciaal voor het functioneren van de bij, ook de voortplantingssnelheid is grotendeels afhankelijk van de omgevingstemperatuur. In lente en zomer is de ideale temperatuur van een volk 35 °C. Er zijn dan larven en de werksters vliegen uit. In de winter zijn er geen larven en zijn de werksters inactief, de nesttemperatuur is dan ongeveer 17 °C.
In de zomer heeft de honingbij voornamelijk te duchten van hitte. Ze kent dan ook verschillende manieren om het nest te koelen. De honingbij is zeer efficiënt in het koelen van de raten, een kolonie die werd blootgesteld aan een buitentemperatuur van 70 °C slaagde erin om de nesttemperatuur te handhaven op 35 °C. Een deel van het leven van de honingbij bestaat uit het dienen als levende ventilator. De honingbij houdt zich een deel van het leven op in het nest terwijl de vleugels worden bewogen. Hierdoor wordt de lucht in het nest ververst wat een aantal verschillende doeleinden dient. Het belangrijkste is om de temperatuur in stand te houden. Deze mag niet te hoog worden want dan raken de bijen oververhit. Ook wordt verse zuurstof aangevoerd en een belangrijke reden van nestventilatie is dat de vochtige nestlucht wordt vervangen door droge lucht van buiten. Dit speelt een rol in honingproductie, van de verzamelde nectar verdampt het grootste deel.
Als de temperatuur te hoog wordt stoppen de bijen met het halen van honing en gaan op zoek naar water. Ze nemen dit op uit plasjes en dergelijke en brengen het in het nest. Hier laten ze de druppels over de tong uitvloeien, zodat het sneller verdampt. Op deze manier wordt ook nectar omgezet in honing, maar het verdampen van water koelt het nest sneller. Zodra de nesttemperatuur voldoende is gezakt, stoppen de werksters met het halen van water en gaan over tot hun normale werkzaamheden.
In de winter, als de bijen verminderd actief zijn, bevinden ze zich als wintertros dicht tegen elkaar om zo de temperatuur te handhaven. De bijen bewegen hun vleugelspieren om warmte te genereren. Die spieren zijn dan losgekoppeld van de vleugels zodat deze hierbij niet worden bewogen. Door enkel de vliegspieren te laten trillen wordt warmte opgewekt in het borststuk en alle bijen tezamen verhogen de nesttemperatuur aanzienlijk. In de winter schommelt de temperatuur tussen 20 en 36 graden. De bijen komen weer tevoorschijn als de temperaturen hoog genoeg zijn en de eerste nectardragende planten zich aandoen. Planten die wat eerder opkomen dan andere planten en nectar dragen zijn bijvoorbeeld sneeuwklokjes ("Galanthus"), klein hoefblad ("Tussilago") en de wilg ("Salix").
Honingproductie.
Zodra de door de bijen verzamelde nectar door een haalbij in het nest wordt gebracht, wordt deze in een raatcel gebracht. De honing wordt altijd in de buitenste cellen van het nest opgeslagen. De honingbewerkster ontvangt een druppel nectar van de haalbij en voegt hier het enzym invertase aan toe. Vervolgens wordt de nectar ingedikt, dit geschiedt door de nectar bloot te stellen aan de buitenlucht zodat een deel van het water verdampt. De bij strekt hiertoe de tong waarop zich de nectar bevindt zodat het verdampingsoppervlak wordt vergroot. De andere bijen ondersteunen dit proces door met de vleugels te klappen waardoor het nest wordt geventileerd. Met name 's avonds, als de honingbij niet vliegt, zijn vele exemplaren bezig met het omzetten van nectar in honing. Hierbij wordt niet alleen water onttrokken aan de nectar maar ook vele geurstoffen. Deze zijn erg vluchtig en zij veroorzaken een sterke bloemenlucht in de omgeving van een bijennest waar de bijen massaal bezig zijn met het indikken.
Voortplanting.
Het bijenvolk is een sterke leefgemeenschap, de voortplanting is niet gericht op een enkele bij maar veeleer op het gehele bijenvolk. De kolonie groeit in het voorjaar als veel planten in bloei staan en er grote hoeveelheden voedsel in de vorm van nectar en stuifmeel beschikbaar zijn.
De voortplantingsmechanismen van de honingbij waren lange tijd totaal onbegrepen; bijen zouden spontaan ontstaan in het bijennest in een proces van autogenese. Pas in de zeventiende eeuw beschreef de Nederlandse natuurwetenschapper Jan Swammerdam de darren. Tegenwoordig is geweten dat de honingbij een van de honderden soorten insecten is die in sociale kolonies leeft en waar de vrouwtjes feitelijk de dienst uitmaken.
Werkbijen.
Aan de basis van iedere kolonie staat een koningin of moer die de grote hoeveelheden eitjes afzet. Hieruit kruipen voornamelijk vrouwelijke werkbijen die de kolonie uitbouwen, voedsel halen en de larven verzorgen. Werksters zijn niet onvruchtbaar, maar hun vruchtbaarheid wordt onderdrukt door bepaalde feromonen die de moer uitscheidt. Als de moer onverhoeds sterft kunnen de werksters vruchtbaar worden en eitjes ontwikkelen. Hieruit kunnen enkel darren geboren worden (men spreekt van "darrenbroed"), omdat de eitjes niet bevrucht zijn. Dit gebeurt echter maar zelden.
Darren.
De vrouwelijke werkbijen maken grotere cellen in de raat en in deze cellen zet de moer onbevruchte eieren af. Uit deze haploïde eieren komen na 24 dagen de mannelijke bijen, de darren, die na ongeveer een week geslachtsrijp zijn.
De moer.
Als er eenmaal darren zijn, gaan de werksters langs de randen van de raten een aantal grote moerdoppen maken. De moer legt hier een bevrucht ei in. Als na drie dagen de larve uit het ei kruipt, krijgt dit larfje bijzonder voedsel dat wordt geproduceerd in de kopklieren van de werksters. Dit eiwitrijke koninginnenbrij of koninginnengelei wordt door de werksters met behulp van nectar, stuifmeel en de voedersapklier in hun kop geproduceerd. Deze uitverkoren larven groeien heel snel en verpoppen na zes dagen. Dertien dagen nadat de larve uit het ei is gekomen wordt de nieuwe moer geboren.
De oude moer vliegt met ongeveer de helft van het volk uit nadat de eerste koninginnencellen gesloten worden, namelijk tussen 1 en 7 dagen voor de geboorte van de jonge koninginnen en zoekt een nieuwe woning. De eerste jonge moer die uit haar cel is gekomen zal een speciaal geluid gaan maken: het tuten. Hierdoor weten de andere jonge moeren, die nog steeds in hun dop zitten, dat er reeds een jonge moer in het volk rondloopt. Zij blijven daarom in hun dop (anders wordt het vechten) en beantwoorden het tuten met het lagere kwaken.
Ook als er onverwachts iets met de koningin gebeurt kan het volk een nieuwe koningin maken uit een larf van een bevrucht eitje in een gewone cel. Die redcel wordt dan snel achteraf aangepast om op een moerdop te lijken. Bij redcellen is meestal duidelijk te zien dat de oorsprong horizontaal was.
Zwermen.
Bij deze jaarlijkse volksverhuizing of het zwermen bevat de eerste bijenzwerm meestal 10.000 tot 20.000 bijen. De bijen hebben zich van tevoren helemaal volgezogen met honing en kunnen hierdoor niet gemakkelijk steken. Een bijenzwerm is hierdoor dan ook erg passief. In het gehalveerde volk komen binnen enkele dagen nog verschillende koninginnen uit en telkens verlaat de oudste, met de helft van het resterende volk, de kast om een nieuwe woning te zoeken. Op deze manier splitst het volk zich op in 3 à 6 volken. De volken beginnen in hun nieuwe woning direct met het bouwen van raten, de nieuwe moeren maken na ongeveer 3 à 15 dagen hun bruidsvlucht.
Paring.
In de namiddag vliegen de jonge moeren uit en begeven zich naar een plaats waar de darren zich verzameld hebben. De darren achtervolgen de moer en alleen de snelsten kunnen met haar paren, dit gebeurt tijdens de bruidsvlucht. Doordat de moeren een voorkeur hebben voor darren die tot een andere kolonie behoren wordt het nageslacht voorzien van nieuwe genen.
De paring van de honingbij gaat snel en duurt hooguit enkele seconden. Zodra een dar de moer bevrucht heeft sterft hij. Bij het afgeven van de spermacellen scheurt namelijk zijn achterlijf open wat fataal is voor een dar. De moer paart met zo veel mogelijk darren waarbij ze genoeg spermacellen verzamelt voor de rest van haar leven. Ze heeft ruimte voor ongeveer 5 miljoen zaadcellen in haar achterlijf, maar kan tot 80 miljoen zaadcellen ontvangen tijdens de bruidsvlucht. De moer paart met 10 tot 20 darren. Als de bevruchte moer terugkeert, blijft zij verder in de woning en ongeveer twee tot drie dagen later begint zij met het leggen van eitjes. De moer kan in het hoogseizoen tot 2000 eitjes per dag leggen, wat ongeveer het dubbele van haar eigen gewicht is, zodat het volk snel uitgroeit tot een gemeenschap van 40.000 tot 80.000 werksters.
Darrenslacht.
De dar haalt zelf geen voedsel, maar wordt gevoerd door de werksters. In de nazomer, wanneer er minder stuifmeel is, voeren de werksters de darren niet meer. Hierdoor verzwakken de darren en dan jagen de werksters hen het nest uit. De darren sterven dan door honger of door koude. Slechts zelden, als ze niet meewerken, worden ze doodgestoken tijdens de darrenslacht.
Ontwikkeling.
Ei.
Het ei van de honingbij is langwerpig van vorm en wit van kleur, het ei wordt ongeveer twee millimeter lang. De eieren worden vrijwel altijd afgezet door de moer. Als de moer onverwacht sterft kunnen ook werksters vruchtbaar worden, maar dit komt hoogst zelden voor. Het bijzondere aan de eieren van de moer is dat het zowel bevruchte als onbevruchte eieren kunnen zijn. Voordat een ei in een cel wordt gedeponeerd onderzoekt de moer de afmetingen van de cel met haar voorpoten. Als het een grotere (darren)cel betreft wordt het ei afgezet zonder dat er zaadcellen wordt toegevoegd en is het ei onbevrucht. Er kan dan alleen een mannetje uit komen. Als het een kleinere (werkster)cel betreft wordt wel een zaadcel toegelaten en wordt het ei bevrucht. Het ei van de honingbij heeft een "micropyle", een kleine deukachtige structuur aan één zijde waardoor de zaadcel naar binnen is gekomen.
Het embryonale stadium is na ongeveer 3 dagen voltooid waarna de wormachtige larve uit het ei kruipt. Het aantal eitjes dat dagelijks wordt afgezet kan oplopen tot 2000 per dag, dit zijn er gemiddeld meer dan 80 per uur. Aangezien een moer 4 tot 5 jaar oud kan worden kan zij gedurende haar leven ruim twee miljoen eieren produceren.
De moer legt eitjes in de cellen van de raat. Na drie dagen kruipt een larfje uit het eitje. Dit larfje wordt gevoed door de werksters en na zes dagen verpopt het zich: dan wordt de cel door de werksters met een dekseltje van was afgesloten. In de gesloten cel vindt de gedaanteverwisseling plaats. Eenentwintig dagen na het leggen van het eitje knaagt de jonge bij het wasdekseltje stuk en kruipt uit de cel. Het larfje is dan uitgegroeid tot een werkbij.
Soms leggen de werkbijen eitjes, dit gebeurt normaal gesproken alleen als een volk zonder moer zit. Ook in nesten waarin wel een moer aanwezig is kan het soms voorkomen dat een werkster eieren afzet, maar deze worden door de andere bijen niet geaccepteerd. De andere werksters kunnen het verschil waarnemen tussen een ei van een van hun zusters en het ei van de moer, dit komt doordat de moer een feromoon afgeeft op ieder ei. De eieren van andere werksters worden opgegeten en de meeste afgezette werkstereitjes zijn binnen twee uur vernietigd.
Larve.
De larve van een honingbij is wormachtig en pootloos, de larve ziet eruit als een dikke vliegenmade en is wit tot geel van kleur. De larve heeft een gekromd, C- vormig lichaam dat duidelijk is gesegmenteerd. De larve groeit zeer snel en neemt enorm in gewicht toe; een pas uitgekomen larve zal met een factor 1500 aan gewicht toenemen voordat de verpopping plaatsvindt. De larve van een moer wordt zelfs 3000 keer zo zwaar als het aanvangsgewicht tijdens de voederperiode. De huid van de larve is wel enigszins rekbaar maar kan niet meegroeien waardoor de larve in stapjes moet groeien en steeds een vervelling of ecdysis plaatsvindt. Hierbij wordt de oude huid afgeworpen. De onderliggende nieuwe huid is ruimer zodat de larve in omvang kan toenemen. De larve van de honingbij vervelt altijd vier keer en kent dus vijf larvestadia of "instars".
Het larvestadium van de honingbij wordt volledig aan het oog onttrokken doordat het zich afspeelt in de bijenraat. De larven hebben een goedverzorgd bestaan. Ze krijgen zoveel voedsel als ze willen en krijgen voortdurend aandacht van de werksters en worden zwaar bewaakt. Er zijn maar enkele vijanden die erin slagen de larven aan te tasten zonder door de werksters te worden doodgestoken.
De honingbij moet veel voedsel verzamelen omdat de larven niet voor zichzelf kunnen zorgen. Het voedsel van de larven bestaat uit een vloeistof die wordt opgeslagen in de voorraadcellen. Het larvenvoedsel wordt door de werksters aangevoerd en bestaat uit suikers, vetten en koolhydraten; precies wat de larven nodig hebben. Doordat de larven het perfecte voedsel krijgen, groeien ze relatief snel en bovendien blijven er na de vertering weinig afvalstoffen achter. Het voedsel dat de larven krijgen bepaalt ook hun lot. De meeste larven krijgen normaal voedsel en larven die speciaal voedsel krijgen groeien sneller en worden groter. Alleen de larven in de moerdoppen krijgen deze koninginnegelei. Alleen als de moer onverwacht wegvalt, beginnen de werksters in redcellen de normale larven koninginnengelei te voeren zodat ze alsnog kunnen uitgroeien tot moer. Dergelijke omgebouwde cellen zijn te herkennen aan het feit dat ze niet op het nest zijn gebouwd, zoals echte moerdoppen, maar zijn ontstaan uit een normale raatcel en later tot moerdop zijn omgebouwd.
Pop.
Het popstadium is, net als het eistadium, inactief waarbij het insect zich niet kan bewegen of voeden. Om het lichaam te beschermen wordt eerst een cocon gesponnen door de larve, hierbij worden klieren bij de kop gebruikt om spinsel te produceren. Binnen in de pop vindt de metamorfose plaats, in het geval van de honingbij is dit een volledige gedaanteverwisseling waarbij het vloeibare lichaam van de larve wordt omgebouwd tot het volwassen insect of imago, dat juist een grotendeels verhard lichaam heeft. Het popstadium duurt ongeveer tien dagen in het geval van een werkster, een moer komt na ongeveer vijf dagen uit het ei.
Het popstadium wordt normaal gesproken aan het oog onttrokken doordat het zich in een afgesloten cel voltrekt. Een pas verpopte honingbij is geheel wit van kleur, na een paar dagen kleuren de ogen van rood naar purper en ook worden het borststuk en het achterlijf geel van kleur. Later kleuren de antennes en poten donker en de pop is dan aan het einde van zijn ontwikkeling.
Imago.
Als de pop is uitgekomen blijft de volwassen bij nog een dag in de cel om uit te harden. Ten slotte wordt de cel open geknaagd en verlaten, de bij kan direct vliegen. De ontpopte honingbij is nog niet volledig ontwikkeld; zo zijn de geslachtsorganen nog niet rijp. Een moer kan pas na gemiddeld vier dagen paren, bij een dar duurt dit met gemiddeld dertien dagen veel langer. De eerste tijd blijft de honingbij in het nest en verzorgt de kolonie, om later zelf naar voedsel te zoeken. Deze gedragsverandering wordt voorafgegaan door lichaamsprocessen, zie ook onder endocrien systeem.
Vijanden.
Honingbijen hebben te lijden van een breed scala aan vijanden die kunnen worden ingedeeld in verschillende groepen. Sommigen leven alleen van de bijen zelf, andere leven parasitair in de nesten en weer andere dieren zijn als vijand aan te merken omdat ze op zoek zijn naar honing en hierbij het nest verwoesten.
Natuurlijke predatoren.
De honingbij kan steken en er zijn maar weinig dieren die deze vorm van verdediging kunnen trotseren. Slechts een paar dieren hebben zich gespecialiseerd in het eten van de honingbij, een bekend voorbeeld van bijeneters zijn wespen. Veel wespen jagen vooral op vliegen maar ook een bij wordt soms gegeten. Van de bijenwolf, een graafwesp, is bekend dat voornamelijk bijen worden gevangen en verlamd en naar een nestgang gesleept. Hier wordt tussen de bijen een ei afgezet waarna de uitgekomen larve de verlamde bijen eet. De kever bijenwolf eet voornamelijk planten, maar de larve is een nestparasiet van verschillende solitaire en kolonievormende bijensoorten.
De bijen worden gegeten door verschillende insecteneters, zoals vogels, reptielen en andere insecten. Deze jagen actief op de bij als deze zich buiten het nest bevindt. Een bekend voorbeeld zijn de bont gekleurde bijeneters.
Honingeters.
Honing is een van de meest suikerrijke bronnen in de natuur en is zeer rijk aan energie. Het is daardoor een zeer gewild product dat verschillende dieren aantrekt. De bijen verdedigen zich met hun angel en alleen de meest volhardende dieren slagen erin om de honing te bemachtigen. Sommige vogelfamilies, zoals de honingzuigers (Nectariniidae) en de honingeters (Meliphagidae) hebben ondanks de naam geen honing maar nectar op het menu staan. Ze zijn wel voedselconcurrenten van de bij maar geen directe vijand. Dieren die de honing bemachtigen zijn geen vijanden van de honingbij zelf maar kunnen een nest tijdens het buitmaken van de honing wel volledig ruïneren. Een bekend voorbeeld van een dergelijke vijand is de beer.
Ook andere zoogdieren zoals de Europese das zijn in staat om de nesten op te eten waarbij bijensteken ze niet afschrikken. De honingdas heeft zijn naam aan het gericht zoeken naar honing te danken. Deze marterachtige heeft een zeer taaie huid en grote klauwen en kan binnen korte tijd een nest verwoesten. Er zijn verschillende insecten die het nest binnendringen om van de honing te snoepen, al zijn zij vaak minder destructief. Een bekend voorbeeld is de doodshoofdvlinder ("Acherontia atropos"), een grote nachtvlinder die soms het bijennest bezoekt. De vlinder kent een aantal trucjes zoals het maken van piepgeluiden en het verspreiden van een bijengeur, maar wordt niet zelden doodgestoken en uit het nest verwijderd.
Parasieten.
Verschillende organismen zijn aan te merken als parasiterend op de honingbij. De bij heeft zowel bacteriën en kleine mijten als andere insecten als parasiet. Een aantal parasieten kunnen een nest binnen korte tijd volledig te gronde richten als de omstandigheden ze gezind zijn.
Nestparasieten die tot de insecten behoren zijn de grote en kleine wasmot. Deze vlinders zijn zelf geen gevaar voor de bij, omdat ze niet eten. De rupsen leven van de bijenraat en met name de hierin opgeslagen voorraden honing en stuifmeel. Ook de larven van de bijen worden wel gegeten door de wasmotrups, al gaat de voorkeur uit naar de was en de voedselvoorraad. Wasmotten zijn onder controle te houden door goede korfhygiëne, met name door geen oude raten te laten slingeren en leegstaande korven en kasten schoon te houden. Bij een gezond volk hebben de motten geen schijn van kans, alleen een aangetaste kolonie kan soms worden overwoekerd door de rupsen van de wasmot.
De bijenluis ("Braula coeca") is een zeer kleine parasiet, die in de nesten leeft. De bijenluis, is ondanks zijn naam, een vleugelloze vlieg uit de familie van de luisvliegen (Hippoboscidae), waarvan de larven tunnels in de raat boren. De larven eten vermoedelijk alleen honing en stuifmeel. De volwassen vliegen hebben een bijzondere manier gevonden om zich te voeden, hij houdt zich op op het borststuk en als hij honger krijgt kruipt de vlieg naar de kop. Vervolgens worden de monddelen geprikkeld en de bij geeft wat honing af, waarmee de vlieg zich voedt. De bijenluis staat bekend als een niet heel schadelijke soort, vergeleken met andere parasieten.
Er is een groep van kevers die in bijenkolonies leeft en kan worden aangemerkt als parasiet. Het betreft de soorten uit het geslacht "Aethina", waartoe onder andere de kleine kastkever behoort. Deze kever vormt potentieel een ernstige bedreiging voor de Nederlandse imkerij, maar is in België nog niet gesignaleerd.
De varroamijt behoort tot de mijten en zuigt het vetlichaam bij de volwassen bijen. De mijt zet haar eitjes af in de cellen bij de opgroeiende larven. De jonge mijt leeft ten koste van de bijenlarve: de bij komt vaak misvormd ter wereld waarbij allerlei vergroeiingen mogelijk zijn zoals veel te kleine vleugels of het geheel ontbreken van vleugels bij de uitsluipende honingbij. De varroamijt is een parasiet van de Aziatische honingbij "Apis cerana", deze bij heeft enige natuurlijke weerstand opgebouwd, zodat besmetting door de mijt beperkt kan blijven. Andere soorten honingbijen beschikken niet over zulke weerstand en kunnen overwoekerd raken. Pas in de loop van de twintigste eeuw is de mijt naar West-Europa overgebracht, zodat de bij zich nog niet heeft kunnen aanpassen. Tegen de mijt werd vroeger vaak het middel Apistan ingezet, maar de varroamijt is hier in westelijk Europa grotendeels resistent voor geworden.
De kleinste geleedpotige parasieten van de honingbij zijn mijten uit het geslacht "Acarapis", zoals "Acarapis woodii". Deze zijn zo klein dat ze in de adembuisjes van de bij, de tracheeën, kunnen leven. Hierin leggen de vrouwtjes eieren en leven van het bloed van de bij door het op te zuigen.
Naast geleedpotigen zijn er verschillende eencelligen die parasiteren op de bij. Deze kunnen vaak zeer schadelijk zijn. Een bekende parasiet is de amoebe "Maphighamoebe mellifica", die in de buizen van malphigi leeft. De amoebe maakt een cyste aan voor het ruststadium en vermeerdert zich hierin. De amoebe richt waarschijnlijk niet veel schade aan, maar in combinatie met andere parasieten kan een honingbij sterven.
De larven kunnen worden aangetast door vuilbroed, dit is een verzamelnaam voor verschillende bacteriën. De bacterie "Melissococcus pluton" wordt met Europees vuilbroed aangeduid en Amerikaans vuilbroed wordt veroorzaakt door de bacterie "Paenibacillus larvae". De bacterie verandert de larve van de honingbij in een slijmerige, rottende massa die het gehele volk kan aantasten. Besmette volken moeten dan ook vernietigd worden en het constateren van deze ziekte is aangifteplichtig. Dit betekent dat een bijenhouder wettelijk verplicht is om een uitbraak te melden aan de bevoegde instanties.
Parasieten uit het geslacht "Nosema" behoren tot de Microsporidia en vestigen zich in het spijsverteringsstelsel. Ze zijn schadelijk voor de maagwand en komen vrij als de bij zich ontlast. Via de ontlasting verspreiden de sporen zich naar andere bijen waarna de cyclus opnieuw begint. De soort "Nosema ceranae" is pas in 1996 ontdekt en werd in 2004 vastgesteld bij populaties van de honingbij in Spanje.
Colony collapse disorder.
Er zijn ook mysterieuze aandoeningen, waar nog niet veel duidelijkheid over is. Zo komt het steeds vaker voor dat bijen door nog onbekende oorzaak massaal dood worden aangetroffen in het nest. Daarnaast sterft een groeiend percentage van de volken tijdens de winterperiode, onduidelijk is waarom.
In de Verenigde Staten is een ander verschijnsel waargenomen: een steeds groter aantal complete volken vertrekt uit het nest. Ook hiervan is onbekend wat de oorzaak is of waar de bijen naartoe vliegen. Deze bijen worden namelijk niet dood gevonden, maar verdwijnen naar een onbekende bestemming.
Mogelijke oorzaken worden gezocht in de klimaatverandering, pesticiden, bepaalde ziekten of een tekort aan wilde bloemen. Door klimaatverandering schuift de noordgrens van hun verspreidingsgebied niet verder noordelijk op, maar de zuidrand ervan trekt langzaam weg van de evenaar. De bijen koloniseren hoger gelegen gebieden om de stijgende temperaturen het hoofd te bieden.
Evolutie.
De evolutie van de honingbij begon in het Cenozoïcum, waarbij de eerste fossielen van "Apis" gevonden zijn op de overgang van Eoceen naar Oligoceen zo'n 35 miljoen jaar geleden. Een overgangssoort is "Electrapis" die zo'n 50-40 miljoen jaar geleden leefde in het Vroeg-Eoceen. In 1906 werd de soort door Hugo von Buttel-Reepen "Apis meliponoides" genoemd, maar in 1908 werd de soort door Theodore Dru Alison Cockerell geclassificeerd tot het geslacht "Electrapis".
Fossielen van de voorouders van de honingbij zijn met name teruggevonden in barnsteen, versteende hars van bomen. Deze vorm van conservering heeft een aantal voordelen ten opzichte van andere vormen van fossilisering. Barnsteen is doorzichtig, zodat daarin opgesloten organismen goed te bestuderen zijn. Daarnaast vervormt het versteende barnsteen weinig; fossielen die in steen zijn bewaard gebleven zijn vaak platgedrukt. Als laatste voordeel is barnsteen meestal goed te dateren.
De honingbij kon zich waarschijnlijk niet handhaven in Europa tijdens het Plioceen, omdat het toen te koud was. De bij heeft zich teruggetrokken in tropische delen van Azië om weer terug te keren in warmere tijden. Het vermogen om koude tijden te overleven door bij elkaar in het nest te zitten en zo de temperatuur te verhogen, is waarschijnlijk ontstaan in het Plioceen of het vroege Pleistoceen. Dit gedrag stelde de honingbij in staat om ook in koudere gebieden te overleven.
De honingbij en de mens.
"Apis mellifera anatoliaca"-honingbijen werden in ieder geval zo'n 3000 jaar geleden gehouden in Tel Rehov in de Jordaanvallei, opmerkelijk genoeg niet de lokale "Apis mellifera syriaca". Waarschijnlijk werden bijen al langer gehouden. Zo zijn er wetten uit de veertiende en dertiende eeuw v.Chr. van de Hettieten in Anatolië die zware straffen bespreken voor het stelen van bijen.
Er zijn verschillende insecten die een rol spelen in de cultuur, in westelijk Europa duiken bijvoorbeeld de meikever en de sprinkhaan vaak op in verhalen en figuren. De honingbij behoort tot de populairste insecten, zowel de bij als de korf van de honingbij worden vaak geportretteerd in schilderijen en wapenschilden. Als de korf wordt afgebeeld is dit vrijwel altijd de door de mens gemaakte gevlochten korf, die breed aan de onderzijde is en smaller van boven en doet denken aan een helm. De kerkvader Ambrosius van Milaan wordt vaak afgebeeld met een bijenkorf. Ambrosius is de patroonheilige van de imkers. De bijenkorf wordt ook vaak gebruikt in de heraldiek.
Bijen worden al ruim 2500 jaar gehouden door de mens. De Egyptenaren waren de eersten die bijen hielden, zij bouwden bijenkorven van klei. Ze begrepen al dat de bijen bloemen nodig hadden voor de productie van honing. De bijenvolken werden waarschijnlijk per schip over de Nijl vervoerd.
Een van de oudste gedichten in de Duitse taal is de Lorscher Bienensegen uit de vroege negende eeuw. Het is een beschrijving van de bij als een werktuig van God.
Genoom.
Het genoom van de honingbij is door een wereldwijd consortium van meer dan 170 onderzoekers uit 16 landen ontcijferd. In 2006 publiceerde het Honeybee Genome Sequen- cing Consortium het geheel van erfelijke informatie (het genoom) van de honingbij. 
Het werk aan het genoom van de honingbij heeft een aantal interessante nieuwe inzichten opgeleverd, onder andere over de afstamming, het reukvermogen, de sociale organisatie, het dag-nachtritme, het gebruik van methylering van DNA als regelmechanisme voor genexpressie en genen voor gebruik van nectar en stuifmeel.
Nut van de bij.
De honingbij is een over de gehele wereld voorkomend insect. Er zijn veel soorten honingbijen: ook tegenwoordig verschilt de soort die bijvoorbeeld in Egypte voorkomt, van die van de in Nederland gehouden bijen. In het algemeen zijn de bijen uit het Midden-Oosten lichter van kleur, zijn ze veel feller en steken ze ook sneller. Hun zwermlust is enorm terwijl de honingopbrengst per volk vrij gering is. In de westerse landen heeft de bijenteelt door de eeuwen heen een grote perfectie bereikt: de bijen die in Europa door imkers worden gehouden zijn veel tammer, steken minder snel en maken grote volken. De opbrengst in Nederland bedraagt ongeveer 30 kilo honing per volk per jaar. In landen met een beter klimaat en een goede bijenteelt (bijvoorbeeld Australië) brengen volken wel 200 tot 300 kg per jaar op. Vooral ook de productie van bijenwas heeft vanaf de tijd van Karel de Grote in Europa bijgedragen aan de ontwikkeling van de bijenteelt. Vooral in de kloosters werd het imkervak uitgeoefend: de was werd voor het maken van kaarsen gebruikt.
Bestuiving.
Bijen produceren honing en was, dat is echter niet hun belangrijkste rol. Zij bestuiven de bloemen van alle planten die zij bezoeken. Daarom zien we vaak bij fruittelers bijenkasten. Doordat de bloemen bestoven worden, zullen er meer en betere vruchten aan de bomen groeien. Het bijzondere van de honingbij is dat zij plantvast is. Dat wil zeggen een bij vliegt altijd maar op één soort plant, pas als de bloemen van die plant geen nectar meer geven zoekt zij een andere plant. Op deze wijze ontstaat altijd een bestuiving met het stuifmeel van dezelfde soort plant.
Tijdens de vlucht blijft het stuifmeel tussen de haren zitten. De achterpoten met de stuifmeelkorfjes laat de bij tijdens het vliegen losjes omlaag hangen.
De honing.
Suiker wordt tegenwoordig op grote schaal geproduceerd uit suikerriet en suikerbieten, maar in vroeger tijden was honing de enige bron van suiker en zoetigheid van betekenis. De honingbij is om de honing sinds duizenden jaren een geliefd insect. Honingbijen zijn niet de enige insecten die honing produceren. Ook hommels maken honing, maar in veel kleinere hoeveelheden.
Bijen maken de honing van de nectar die zij verzamelen op de bloemen. Planten produceren suikerhoudende plantensappen, waaronder nectar, die wordt gevormd in de honingklieren van de bloem. De bij verzamelt de nectar in haar honingblaas, daarin worden bepaalde stoffen toegevoegd en begint het omzettingsproces. Als de bij in haar woning komt wordt de nectar in de cellen van de raat gedeponeerd en vervolgens door andere bijen verder bewerkt. De bijen zorgen ervoor dat de nectar indikt en onder invloed van de enzymen uit de honingblaas ontstaat zo de honing.
Als het suikergehalte van de honing hoog genoeg is, meer dan 80%, zal de honing niet meer bederven en worden de cellen door de werksters afgesloten met een wasdekseltje. Om het teveel aan vocht uit de honing te krijgen, zullen de bijen vaak gaan waaieren aan de vliegspleet om de vochtige lucht weg te krijgen. Zo is de honing bijna onbeperkt houdbaar en beschikbaar op momenten dat de bijen hem nodig hebben, vooral in de winter of als er weinig dracht is. De smaak en de geur van honing worden bepaald door de aromatische stoffen in de planten. Er zijn verschillende soorten, zoals heidehoning, lindehoning en koolzaadhoning.

</doc>
<doc id="29920" url="https://nl.wikipedia.org/wiki?curid=29920" title="Rondeel">
Rondeel



</doc>
<doc id="29921" url="https://nl.wikipedia.org/wiki?curid=29921" title="Lede">
Lede

Lede is een plaats en gemeente in de Belgische provincie Oost-Vlaanderen. De gemeente telt meer dan 19.000 inwoners, die Ledenaars worden genoemd. De spotnaam voor Ledenaars is de "hovaardige boeren".
Geschiedenis.
In de middeleeuwen bestond het grondgebied uit een groot aantal heerlijkheden: Ronkenburg, Merem, Ginderop, Ter Borch, Kerrebroek, Nieuwenmeers en Lede. De heerlijkheid Lede was de belangrijkste en werd voor twee derden in leen gehouden van het grafelijk leenhof ten Steen van Aalst en voor een derde van het leenhof van Oordegem.
Van deze heerlijkheid was de familie de Bette de belangrijkste vertegenwoordiger.
Via het huwelijk met Isabella de Grutere kwam het goed in handen van Jaak Beths.
In 1633 werd de baronie verheven tot markizaat, dat bleef bestaan tot in 1792 markies Emmanuel Bette kinderloos stierf.
Ondanks de aanleg van de spoorlijn Brussel-Gent in 1856, bleef de industriële ontwikkeling gering: een paar landelijke brouwerijen, enkele weverijen, confectie- en schoenbedrijven werden door plaatselijke families opgericht maar verdwenen allemaal in de periode 1960-1980.
Geografie.
De landelijke gemeente in de Denderstreek is centraal gelegen tussen de centrumsteden Gent, Aalst en Dendermonde. De Wellebeek die er stroomt behoort tot het stroomgebied van de Molenbeek.
Kernen.
De huidige gemeente Lede is sinds 1977 samengesteld uit de vroegere gemeenten Lede, Impe (inclusief het dorp Papegem), Oordegem, Smetlede en Wanzele:
Natuur en landschap.
Lede ligt in Zandlemig Vlaanderen met als hoogste punt 40 meter. Ten westen van Lede bevindt zich de vallei van de "Molenbeek".
De Serskampse en Oud-Smetleedse bossen liggen deels op Leeds grondgebied, net zoals natuurgebied Geelstervallei. Ook het tot het natuurgebied Honegem behorende "Solegembos" bevindt zich in Lede.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Evenementen.
#M (Mariale Processie).
De Mariadevotie in Lede gaat terug tot het jaar 1414. In de loop der eeuwen werden aan het beeld talrijke mirakelen toegeschreven. Aanloop tot de processie vormde de jaarlijkse ommegang die startte met de kaarskensprocessie op vrijdagavond. De negen daarop volgende dagen zullen honderden bedevaarders het centrum van Lede doorkruisen en halt houden aan de zeven kapelletjes ter ere van Onze-Lieve-Vrouw.
De noveen werd afgesloten met de Mariale processie die doorging op de tweede zondag na Pinksteren.
Sinds 2006 ging deze Mariale processie om de 2 jaar door. In 2014 vierde Lede zomaar eventjes 600 jaar mariaverering. Bij deze editie ging een speciale jubelprocessie uit.
Omdat het steeds moeilijker bleek om figuranten te vinden en omdat de interesse in het spektakel afnam, werd in 2018 besloten het geweer van schouder te veranderen waarbij de grote processie plaats ruimt voor een meer eigentijdse aanpak onder de titel #M, inspelend op Maria, het Marktplein van Lede als decor, Multimediaal en Massa.
De eerste editie van #M op 3, 4 en 5 mei 2019 was een groot succes.
Carnaval.
Carnaval wordt gevierd in Lede-centrum het weekend nà Aswoensdag. Het Leedse carnaval en de bijhorende cavalkade is dan wel kleinschaliger dan in Aalst, maar de inzet en de humoristische invalshoek van de carnavalisten zorgen telkenjare voor een amusante optocht. In tegenstelling tot Aalst, duurt het carnavalsweekend in Lede slechts twee dagen. De eerste dag, kan het grote publiek genieten van het spektakel, terwijl de tweede dag de carnavalsgroepen hun stamkroegen opzoeken en nog een dagje verder feesten. Het is op deze dag dat de winnaars van de stoet bekendgemaakt worden.
Kermissen.
In de deelgemeentes van Lede worden verschillende kermissen gehouden, die vooral geconcentreerd zijn in de tijd van augustus tot september. Ook worden kermissen gehouden naar aanleiding van carnaval, de jaarmarkt, Hemelvaart ...
Open monumentendag.
Elke tweede zondag van de maand september organiseert de cultuurraad in samenwerking met de cultuurdienst de Open Monumentendag.
Fundamentele doelstelling van dit initiatief is sensibiliseren voor het erfgoed, door middel van het gratis toegang verschaffen tot plaatsen die gewoonlijk niet of slechts gedeeltelijk toegankelijk zijn.
Gezien de rijke geschiedenis van Lede en de talrijke overgebleven monumenten en gebouwen, kent dit initiatief elk jaar opnieuw veel bijval.
Fiscaliteit.
De aanvullende personenbelasting (APB) bedraagt in Lede in 2020 7,9%. Dit ligt duidelijk hoger dan het Vlaamse gemiddelde van 7,2% dat licht daalde. In 2014 werd het tarief verhoogd van 7,5% naar 7,9%.
De opcentiemen op de roerende voorheffing (OOV) bedraagt in Lede in 2020 945%, tegenover gemiddeld 897% in Vlaanderen. In 2017 bedroeg de OVV nog 1.500% te Lede.
Lede is dus gemiddeld een 'dure' gemeente op het vlak van fiscaliteit en duurder dan alle nabijgelegen gemeenten.
Politiek.
Structuur.
De gemeente Lede ligt in het kieskanton Aalst (dewelke identiek is aan het provinciedistrict Aalst) en ligt in het kiesarrondissement Aalst-Oudenaarde en de kieskring Oost-Vlaanderen.
Geschiedenis.
Legislatuur 2013-2018.
Burgemeester is Roland Uyttendaele van de CD&amp;V. Hij leidt een coalitie van CD&amp;V en Open Vld met een meerderheid met 14 op 25 zetels.
Legislatuur 2019-2024.
Na de gemeenteraadsverkiezingen van oktober 2018 werd er een nieuwe coalitie gesloten tussen CD&amp;V, Groen en De Coöperatie. Samen hadden ze aanvankelijk een meerderheid van 15 op 25 zetels. Kort nadat schepen Bart Heestermans eind 2021 uit zijn partij (GROEN) stapte, besliste GROEN kort daarop om uit de meerderheid te stappen zodat de huidige meerderheid sindsdien 13 zetels bezit. De burgemeester bleef aanvankelijk Roland Uyttendaele van de CD&amp;V maar hij werd in 2022 opgevolgd door zijn partijgenote Geertrui Van de Velde.
Verkeer en vervoer.
In de gemeente bevindt zich het station Lede, op spoorlijn 50 (Brussel-Gent).
Sport en tijdsbesteding.
Sport.
In Lede spelen de voetbalclubs KVC Jong Lede en FC Smetlede. In het volleybal is de club Dynaco Lede actief.
Sinds het voorjaar van 2015 hebben enkele vrienden de handen in elkaar geslagen en de basketclub BC Vikings Lede opgericht.
Thuiswedstrijden worden gespeeld in de arena De Ommegang in Lede. Zo zijn ze een rivaal van BC lede, die in dezelfde arena spelen. Ook zijn er de dino's, een vereniging van veteranen die vriendschappelijk onderling basketbal spelen.
Tijdsbesteding.
In Lede zijn er vijf jeugdbewegingen:
Zustergemeente.
Sinds 4 mei 2019 is Lede verzusterd met Mesen, de kleinste stad van België.
Media.
Radio Lede, een lokaal radiostation, zendt uit op het internet en Facebook en één keer per week ook op de FM-band.
Wat Phra Dhammakaya.
Sinds oktober 2010 is het Thaise boeddhistisch klooster wat Phra Dhammakaya gevestigd op het domein Ronkenburg. De tempel binnen dit voormalig klooster van de Zwartzusters en het bijhorende kasteeldomein in de Leedse Ronkenburgstraat werd in 2012 ingewijd als ubosot en wordt sindsdien ook jaarlijks gebruikt om boeddhistische monniken in te wijden. Er wordt ook onderricht gegeven in de Dhammakaya-meditatie techniek.
Nabijgelegen kernen.
Wanzele, Impe, Erondegem, Erpe, Aalst, Hofstade, Wichelen

</doc>
<doc id="29923" url="https://nl.wikipedia.org/wiki?curid=29923" title="Fret (muziek)">
Fret (muziek)

Een fret is een mechanisme om snaren tijdens het bespelen van een snaarinstrument zodanig in te korten dat de snaar vrij kan trillen tussen twee vaste, precies gedefinieerde punten. Door het (ver-)plaatsen van de vinger net achter een specifieke fret of fret met een barre te plaatsen kan de muzikant bij de aanslag van de snaar de toonhoogte bepalen. 
De plaats van de fret op het instrument wordt bepaald door de mensuur, de volgorde en de toonhoogte van elke noot.
Principe.
Frets bestaan meestal (bij basgitaar en gitaar) uit een dunne, metalen strip of ribbel (Eng.: fretbar) die op een bepaalde afstand - hoe hoger op de hals, hoe groter de afstand tussen de frets - dwars op de toets van de hals van een snaarinstrument zijn bevestigd. De daardoor ontstane (18 tot 23) 'vakjes' onderscheiden de specifieke intervallen die de octaven (halve noot) van de toonladder aanduiden. Frets kunnen ook in de vorm van plastic of leren "touwtjes" worden uitgevoerd, waardoor ze verplaatsbaar zijn, zoals bij de saz. Dit principe is al erg oud. De vedel en de viola da gamba - snaarinstrumenten uit de renaissance - hebben een verplaatsbare fret, die in de regel "bunde" wordt genoemd.
De viola da gamba onderscheidt zich onder meer van de cello en de contrabas doordat de laatste twee instrumenten, evenals de moderne viool en altviool, fretloos zijn. Zowel elektrische als akoestische gitaren hebben in de regel frets. Een fretloze elektrische basgitaar werd pas later ingevoerd, met Jaco Pastorius als een belangrijk bespeler ervan.&lt;br&gt;
Er bestaan ook instrumenten waarbij de snaar in een holte in de balk wordt geduwd, de rand van de holte fungeert dan als "fret", dit geeft ook een andere klank die niet voor alle genres geschikt is.
Materiaal.
Voor de meeste frets wordt alpaca gebruikt, dit is een zilverkleurige legering van koper (64%), zink (23%) en nikkel (12%). Deze legering is zachter dan roestvast staal (RVS). Als snaren van roestvrij staal worden gebruikt, treedt snel slijtage aan de frets op. Daarom worden soms frets van roestvast staal toegepast.

</doc>
<doc id="29925" url="https://nl.wikipedia.org/wiki?curid=29925" title="Harry Pillsbury">
Harry Pillsbury

Harry Nelson Pillsbury (Somerville (Massachusetts), 5 december 1872 - Philadelphia (Pennsylvania), 25 juni 1906) was een Amerikaans schaker. Hij was ook een gezien schaakjournalist. In 1895 deed hij mee met het beroemde toernooi te Hastings en eindigde als nummer één, voor Emanuel Lasker, Siegbert Tarrasch en Wilhelm Steinitz. Pillsbury was tevens een begenadigd blindschaker en deed vaak mee aan blindschaaktoernooien. Hij overleed op 33-jarige leeftijd aan de gevolgen van Syfilis.
Harry Pillsbury heeft ons een paar varianten nagelaten, onder andere in de schaakopening Koningspion; in het bekende vierpaardenspel luidt de Pillsbury-variant:1.e4 e5 2.Pf3 Pc6 3.Pc3 Pf6 4.Lb5 Lb4 5.0-0 0-0 6.d3 d6 7.Lg5 Pe7.

</doc>
<doc id="29926" url="https://nl.wikipedia.org/wiki?curid=29926" title="Moren">
Moren

Met Moren wordt meestal gedoeld op de islamitische bevolking die tijdens de middeleeuwen op het Iberisch Schiereiland, in de Maghreb, Sicilië, Sardinië, Corsica en Malta woonde. De islamitische veroveraars bestonden voornamelijk uit Arabieren en Berbers. Het begrip is echter ouder, ze heetten ook zo in het leger van Carthago dat tegen de Grieken vocht in 406 v.Chr. en hadden ook die naam in het leger van Hannibal Barkas tijdens de Tweede Punische Oorlog. Het land Mauretanië is naar hen genoemd.
Geschiedenis.
In het jaar 711 begonnen de Moren de verovering van het Iberisch Schiereiland onder de leiding van de generaal Tariq ibn Zijad, die onder het bevel van Moessa bin Noessair Spanje aanviel. Vervolgens veroverden Tariq en Moessa het Iberische schiereiland op de Visigoten binnen een paar jaar na een tweede invasie. In de decennia hierna wisten zij Portugal en Spanje, met uitzondering van de in het noorden gelegen gebieden Galicië, Asturië, Cantabrië en Baskenland, tot aan de Pyreneeën te veroveren. Door de grote Berberopstand werden in 741 grote delen van León en Castilië door de Moren opgegeven en veroverd door de noordelijke rijken.
Vanaf ongeveer 778 na de Karolingische Vergadering begon ook vanuit het Frankische Rijk de Reconquista, waarbij de Moren teruggedrongen werden door de kruisvaarders. In hun strijd tegen de opdringende Moren en Franken stichtten de Basken rond Pamplona het koninkrijk Navarra. Bekende strijders zijn volgens de overlevering Santiago Matamoros in de Slag bij Clavijo in de 9e eeuw en Rodrigo Díaz de Vivar (El Cid) in de 11e eeuw. De Reconquista eindigde in 1492 met de val van het als laatste overgebleven islamitische koninkrijk Granada.
Op veel plaatsen in Spanje worden jaarlijks optochten van kruisvaarders en Moorse tegenstanders gehouden om de overwinning van de christenen op de Moren te vieren.
Betekenis en gebruik.
De herkomst van de naam is omstreden. Sommigen verklaren dat als Semitisch woord "Mahur" dat wester of westers betekent bij de Semieten – vooral de Feniciërs – terwijl anderen het herleiden naar een Grieks woord dat ook zwart betekent. Weer anderen verklaren het als een lokaal woord dat verblijfplaats betekent. Volgens G. Camps werd deze naam aan de Berbers gegeven die niet onder de controle van de Romeinen vielen. Deze Berbers stonden bekend als de Mauri en zij leefden in het oude koninkrijk Mauretania, dat was gelegen in westelijk Noord-Afrika, en grotendeels overeenkomt met het noorden van de huidige landen Marokko en Algerije.
De Byzantijnse historicus Procopius omschreef de Moren in de 6e eeuw als zwarthuidigen, getint die Numidië en Carthago bevolkten. De katholieke aartsbisschop Isidorus van Sevilla (560-636) schreef dat Maurus zwart betekende. In het Nieuwgrieks betekent "mavros" ook zwart. In de 9e eeuw schreef de islamitische schrijver Al-Djahiz dat onder meer de Zanj, Ethiopiërs, Fezzanen, kopten, Nubiërs en Moren tot de zwarte rassen behoorden.
Voor de vroegere christenen in Europa was de afkomst onomstreden; de Moren werden in talrijke beschrijvingen en verhalen omschreven als een donkergetint Afrikaans volk. Zo wordt in de legende over een Moorse ridder genaamd Moriaan, de volgende beschrijving van hem gegeven: “Hij was helemaal zwart, zijn hoofd, lichaam en handen waren geheel zwart”. In het Roelantslied worden de Moren omschreven als horden “zwarter dan inkt, met geen vlekje wit op zich behalve hun tanden”.
De naam Moren wordt ook gezien als afgeleid van "al-Morabitun", gelovige moslimstrijders die afgezonderd in ribats leefden, versterkte kloosters aan de fronten met de christenen in Spanje waar ze de Jihad dienden. Het waren strijdende moslim-monniken in de tijd van de Almoraviden die als teken van hun aristocratische Berber-afkomst een donkere mondsluier droegen. Deze gevreesde gesluierde strijders maakten zo'n grote indruk op de christenen, dat hun naam vanaf die tijd, verbasterd als Moren, de aanduiding werd van alle niet uit Europa afkomstige moslims.
William Shakespeare gebruikte de term Moor als synoniem voor Afrikaan. St. Maurice de Moor was een zwarte beschermheilige voor Europa in de middeleeuwen.
In het Nederlands kreeg het woord Moor in de 17e eeuw ook de betekenis van neger. 
"Woorden als 'Moor', 'moriaan', 'moorinne', 'swart', 'swartin', 'nigri' en 'negro' werden met de tijd inwisselbare begrippen waarmee verwezen werd naar de huidskleur en niet-Europese afkomst." 
De meeste zogenoemde Moren op het Iberisch schiereiland hadden een licht getinte huidkleur. Het waren vooral Arabieren en Berbers die vanuit het noorden van Marokko waren overgekomen. Ook de Iberiërs die zich met hen vermengden werden tot de Moren gerekend. De echt donkere Moren waren meestal huurlingen uit West-Afrika of nakomelingen daarvan.
Modern gebruik.
Buiten de historische betekenis van Moren wordt het woord nog steeds gebruikt, echter niet in dezelfde context.

</doc>
<doc id="29928" url="https://nl.wikipedia.org/wiki?curid=29928" title="Moor">
Moor



</doc>
